<CHAPTER ID="028">
Landbrug i bjergområder (kortfattet fremlæggelse)  
<SPEAKER ID="200" NAME="Formanden">
Næste punkt på dagsordenen er betænkning af Ebner for Udvalget om Landbrug og Udvikling af Landdistrikter om situationen og perspektiverne for landbrug i bjergområder.
<SPEAKER ID="201" NAME="Michl Ebner">
ordfører. - (DE) Hr. formand, hr. kommissær, mine damer og herrer! Tillad mig at udtrykke min glæde over, at kommissæren også behandler dette emne, og jeg håber, at dette ikke kun vil blive afspejlet i hans korte indlæg, men også i Kommissionens arbejde, fordi vi naturligvis har en pligt til at sikre, at alle Kommissionens handlinger afspejler vores ønsker og idéer.
<P>
Alle, der har læst titlen på min betænkning eller rettere betænkningen fra Udvalget om Landbrug og Udvikling af landdistrikter, som har vedtaget den enstemmigt, Betænkning om situationen og perspektiverne for landbrug i bjergområder, vil forstå, at den kun repræsenterer en del af betænkningens faktiske indhold.
<P>
Ifølge denne betænkning skal vi udforme en politik for områder, der dækker op til halvdelen af flere medlemsstaters samlede område såsom Østrig, Italien og Spanien, og mere end tredjedel af andre medlemsstater, dvs. for områder, der i alt huser 19 % af EU's befolkning. Disse områder kan beskrives som særligt ugunstigt stillede i henseende til landbrug og livet i landdistrikterne og er ekstremt sårbare. F.eks. lider Alperne meget mere akut under følgerne af den globale opvarmning end de lavtliggende regioner.
<P>
Bjergområder er ugunstigt stillet i mange henseender på grund af stejlt terræn, vejrforhold, erosion, højdeforskelle, store højder og klipperig jord. Derfor har vi brug for en overordnet strategi for disse områder og ikke kun en landbrugspolitik, som har båret frugt og skal passes og plejes, men som ikke er tilstrækkelig til at løse problemer i bjergområder.
<P>
Gode, gamle opskrifter skal derfor bevares, men de skal kombineres med nye opskrifter, hvis landbruget skal bevares som levebrød i bjergområder, og andre faktorer skal medtages i denne strategi, nemlig en række bæredygtige anvendelser af naturressourcer, etablering og forbedring af transportnet - ikke kun fysisk transport, men også internetadgang og kommunikationsnet - forbedring og udvikling af kommunale og lokale ydelser - som i disse områder vanskeliggøres af den spredte beboelse - og styrkelse af det sociale netværk.
<P>
Der skal også nye tiltag til såsom skarpere fokus på grund- og videreuddannelse, bevidsthed om biologisk mangfoldighed i naturen og førnævnte tilpasning til klimaændringerne. Denne betænkning, som Udvalget om Landbrug og Udvikling af Landdistrikter har vedtaget enstemmigt, indeholder 13 betragtninger og 72 punkter, som alene handler om disse forhold. Målet er at udvikle en rammestrategi på grundlag af de eksisterende sektoropdelte bestræbelser. Derfor er betænkningen en opfordring til Kommissionen om at udvikle en integreret strategi med en bred vifte af instrumenter på seks områder i overensstemmelse med subsidiaritetsprincippet og medlemsstaternes nationale handlingsplaner.
<P>
Jeg håber, at Parlamentet vedtager betænkningen på samme måde som udvalget og beder kommissæren om at tale vores sag i Kommissionen og minde den om, at bidraget fra borgere i bjergområder ydes på vegne af hele befolkningen og gavner dem tilsvarende og derfor bør anerkendes behørigt. Det bidrager til miljøet og til vores kontinents værdi som turistmål, et bidrag, der bør indgå i overvejelserne, fordi det er en sikring mod affolkning i regioner som Piemonte og Lombardiet og i dele af Frankrig og Spanien.
<SPEAKER ID="202" NAME="Ján Figeľ">
medlem af Kommissionen. - (EN) Hr. formand! Dette er den sidste, men ikke den mindste af betænkningerne. Jeg kan forsikre ordføreren, hr. Ebner, om, at jeg tillægger anbefalingerne i betænkningen stor vægt. Jeg vil gerne takke ham og Udvalget om Landbrug og Udvikling af Landdistrikter for denne betænkning, som indgående beskriver vigtigheden af landbruget i bjergområder for EU - han omtalte også den procentvise fordeling i landene - men også vigtigheden af landbrugets bidrag til at beskytte vores miljø, levere kvalitetsprodukter og bevare kulturlandskaberne som led i vores europæiske arv.
<P>
Derfor ydes der særlig støtte til bjergegne under den fælles landbrugspolitik. Denne støtte ydes for at kompensere landmændene for handicap, der skyldes naturforhold. Desuden har disse regioner adgang til flere andre foranstaltninger for udvikling af landbrug såsom betalinger for miljøvenligt landbrug, græsningsskifte og kvægnomader, støtte til kvalitetslandbrugsprodukter og fremme af diversificering på bedriften såsom bondegårdsturisme.
<P>
Kommissionens nylige forslag og især sundhedstjekket handler også om ugunstigt stillede områder som bjergområder. I sammenhæng med udfasningen af mælkekvoteordningen kan der fortsat ydes særstøtte i økonomisk sårbare eller miljømæssigt følsomme områder i sektorer som mejeri-, oksekøds-, og fåre- og gedekødssektoren.
<P>
I betænkningen opfordres Kommissionen til at etablere en global strategi for bjergområder og landbrug i bjergområder.
<P>
Vi ved alle, at der findes mange forskellige former for bjergområder med forskellige økonomiske og sociale forhold. Derfor vil det være meget vanskeligt at udforme en omfattende fællesskabsstrategi og en detaljeret handlingsplan for alle disse forskelligartede situationer.
<P>
EU's støtteordninger for udvikling af landdistrikter og samhørighedspolitikken danner imidlertid en hensigtsmæssig og sammenhængende ramme, inden for hvilken medlemsstaterne fastlægger deres egne prioriteringer og de mest velegnede ordninger for styrker og svagheder i deres regioner. EU's decentraliserede tilgang gør det muligt for medlemsstaterne at få programmer, der er tilpasset f.eks. bjergområder, samtidig med at den overordnede strategiske sammenhæng sikres.
<P>
Jeg kan ikke forholde mig til alle forslagene i betænkningen her og nu, men jeg kan forsikre Dem om, at Kommissionen indgående vil gennemgå betænkningens konklusioner.
<SPEAKER ID="203" NAME="Formanden">
Forhandlingen er afsluttet.
<P>
Afstemningen finder sted i morgen.
<P>
Skriftlig erklæring (artikel 142)
<SPEAKER ID="989" NAME="Bernadette Bourzai  " AFFILIATION="PSE">
skriftlig. - (FR) Landbrug i bjergområder er en afgørende faktor for både lokalområdets økonomiske udvikling og miljøbeskyttelsen (f.eks. bekæmpelse af klimaændringer, biologisk mangfoldighed, indførelse af åbne, sikre fritids- og turistområder osv.).
<P>
De specifikke ulemper i tilknytning til højder, topografi og klima, som bjergenes landmænd står over for, berettiger udbetaling af udligningsstøtte for at kompensere for de naturbestemte ulemper og direkte indtægtsstøtte for at udligne deres højere produktionsomkostninger og større indsats for at forvalte deres lokalområde.
<P>
Det vigtigste er at undgå fuldstændig afkobling af landbrugsstøtten i husdyrsektoren, fordi det kan medføre tab af arbejdspladser, at støtte mejerisektoren, fordi den spiller en central rolle i ugunstigt stillede områder, at øge etableringsstøtten til unge landmænd, og at tilskynde til solidaritet mellem alle vandforbrugende led i forbindelse med forvaltningen af vandet.
<P>
Jeg ønsker også at få en integreret europæisk strategi for bjergområder for at sikre, at der tages hensyn til disse områders særtræk ved udformningen af EU's politikker.
<SPEAKER ID="988" NAME="Urszula Gacek  " AFFILIATION="PPE-DE">
skriftlig. - (PL) Europa-Parlamentet opfordrer i sin betænkning om situationen og perspektiverne for landbrug i bjergområder Kommissionen til at fremlægge en strategi for bjergområder inden for de næste seks måneder.
<P>
Det vil være et skridt i retning af at tage hensyn til de særlige forhold, som 10 % af alle EU's borgere lever og arbejder under.
<P>
Europa-Parlamentets forslag handler om dagligdagens problemer for dem, der bor i den polske region Podhale og fortjener vores støtte.
<P>
Hidtil har retningslinjerne for bjergområder kun været baseret på landbrugspolitikker. I denne betænkning understreges også behovet for at støtte landbruget med udligningsstøtte og støtte til produkter af høj kvalitet.
<P>
Bjergegne har imidlertid mange andre problemer, som EU bør deltage i løsningen af, fordi de omfatter et bredt spektrum af økonomiske, sociale og livskvalitetsmæssige aspekter. Derfor er det godt, at der i betænkningen tales om problemer med adgang til transportnet og internettet. Desuden skal der ydes økonomisk støtte og støtte til løsning af specifikke problemer på regionalt plan for at forbedre de kommunale ydelser.
<P>
Samtidig skal vi huske på, at borgere i bjergområder i høj grad bidrager til at beskytte nationale traditioner og traditionel viden om det naturlige miljø. Vigtigheden af faste sociale strukturer og behovet for bæredygtig udnyttelse af miljøet fortjener særlig opmærksomhed.
<P>
I denne sammenhæng er Podhale-regionen uden tvivl det bedste eksempel på god praksis.
<SPEAKER ID="204" NAME="Ioannis Gklavakis  " LANGUAGE="EL">
Hr. formand, mine damer og herrer! Først vil jeg lykønske hr. Ebner med hans betænkning. Bjergområder er særligt vigtige i EU, fordi de dækker over 50 % af nogle medlemsstater, hvis landbefolkning stadig er en betydelig komponent.
<P>
De særlige fysiske særtræk ved disse regioner (stejlt terræn og højdeforskelle) betyder, at de er ringere stillet end andre regioner i EU. De vanskelige forhold for landbrugsproduktionen, høje transportomkostninger, utilstrækkelige transport- og kommunikationsnet samt udgifter til transport af personer og tjenesteydelser påvirker økonomien og dagligdagen for dem, der bor i bjergområder.
<P>
På den anden side er producenterne i disse regioner kendt for deres landbrugsprodukter af høj kvalitet og for deres erfaring med bæredygtig udnyttelse af skove og græsarealer. Disse særtræk bør styrkes og udnyttes for at styrke deres konkurrenceevne og kulturelle identitet.
<P>
Derfor er der behov for en strategi, hvor der tages hensyn til særtrækkene i disse regioner, og som kan hjælpe med at håndtere de nye udfordringer, udvikle alternative former for beskæftigelse og sikre, at befolkningen bliver boende i områderne. En sådan strategi skal også indeholde bestemmelser vedrørende områder såsom bjergegne, der rammes af brande.
<SPEAKER ID="205" NAME="Rumiana Jeleva  " AFFILIATION="PPE-DE">
skriftlig. - (EN) Folk i små, isolerede bjergsamfund og især i bjergområder er ringere stillet og står over for begrænsninger og problemer i dagligdagen. Deres behov bør stå højt på vores liste over prioriteringer, fordi de ofte ikke har adgang til grundlæggende fornødenheder såsom tjenesteydelser. De er under konstant pres på grund af økonomiske og praktiske problemer, som skaber uro. Hvis jeg ser på situationen i mit land, Bulgarien, kan jeg sige, at det er de grundlæggende menneskelige behov, der optager sindene hos størstedelen af indbyggerne i landdistrikterne. Derfor mangler de ofte langsigtede udviklingsstrategier.
<P>
Det står klart, at politikkerne for udvikling af landdistrikter stadig halter bagud og ikke svarer til virkeligheden i distrikterne. Foranstaltninger under regionalpolitikker og politikker for udvikling af landdistrikter bør decentraliseres og tilpasses lokale forhold. Der er således behov for at udvikle konkrete, fleksible og skræddersyede regionale og lokale programmer for at fremme beskæftigelsen og sociale ydelser. Vi skal fokusere på udvikling af menneskelige ressourcer og kapacitetsopbygning med særligt fokus på unge, kvinder og mindretal, og på udvikling af mere rationelle politikker i små og fjerntliggende landsbyer, hvor der skal tages hensyn til de eksisterende lokale naturlige og menneskelige ressourcer og befolkningens behov.
<SPEAKER ID="206" NAME="Sepp Kusstatscher  " AFFILIATION="Verts/ALE">
skriftlig. - (DE) Denne betænkning indeholder mange forskellige ting. Det er et rent puslespil og minder om resultatet af en hurtig brainstorming om landbruget og bjergområderne. Den er et katalog over ønsker og krav, indpakket i tomme ord og platituder, med gentagelser og modstridende udsagn, og vi kan ikke støtte den, ikke engang hvis der kan findes noget i den, som alle kan slutte op om.
<P>
Den største modsætning skal findes mellem miljøtal og en social staffage og de nådesløse politikker, som hr. Ebner og hans parti dagligt forfølger.
<P>
En ægte bæredygtig tilgang til landbrug og fødevareproduktion skal stå centralt i enhver levedygtig europæisk landbrugspolitik. Alle, som ødelægger vand, jord og biologisk mangfoldighed, skal betale i tråd med princippet om, at forureneren skal betale. Det, vi skal tilskynde til, er en form for landbrug, der virkelig beskytter klimaet og søger at frembringe en bred vifte af sunde forbrugerprodukter. Økologisk landbrug skal ikke længere være en niche, men det generelle princip. Vi fra De Grønne støtter ikke en politik med støtte til de største aktører på det globale marked. Vi ønsker at styrke de lokale og regionale fødevaremarkeder for at sikre, at landmændene kan have en hæderlig indkomst og sikre forbrugerne friske, sunde fødevarer. Denne form for forvaltning er også den bedste måde at beskytte kulturlandskabet og miljøet.
<SPEAKER ID="987" NAME="Véronique Mathieu  " AFFILIATION="PPE-DE">
skriftlig. - (FR) Ebner understreger i betænkningen om situationen og perspektiverne for landbrug i bjergområder karakteristika og behov for disse områder, der udgør op mod 40 % af Europas territorium.
<P>
Disse regioner har nogle naturbestemte problemer, som vanskeliggør produktionen og begrænser adgangen til dem. Derfor fortjener de særlig opmærksomhed.
<P>
Jeg opfordrer således Kommissionen til at udarbejde en global plan baseret på kontinuitet med de foranstaltninger, der er truffet til dato og integrere dem med hinanden for at gøre dem mere effektive. Det vil sige at videreføre udligningsstøtten for at kompensere for de naturbestemte ulemper, således at man giver økonomisk støtte til unge landmænd og især fokuserer på mejerisektoren. Det er vigtigt at bevare de menneskelige aktiviteter i Natura 2000-bjergområder. Og endelig skal der lægges vægt på jagts og fiskeris betydning for vedligeholdelsen af jorden.
<P>
En sådan strategi vil sætte disse regioner i stand til at håndtere udfordringer som konkurrenceevne og bæredygtig udvikling, for de er ikke blot potentielle kilder til økonomisk vækst, men de beskytter også traditioner, der producerer kvalitet og bidrager til at bevare vores landskaber.
<SPEAKER ID="986" NAME="Cătălin-Ioan Nechifor" AFFILIATION="PSE">
, skriftlig. - (RO) Bjergegne udgør en stor del af EU. Traditioner, kultur og sprog bevares desuden meget bedre i disse områder sammenlignet med alle andre regioner i de 27 medlemsstater. Desværre gennemfører de nationale regeringer ikke integrerede strategier for regional udvikling, og der er store mangler, som langsomt, men sikkert fører til en affolkning af disse regioner. På baggrund af EU's motto "Enhed i mangfoldighed" glæder jeg mig over Parlamentets beslutning om at bede Kommissionen udarbejde en integreret strategi for bæredygtig udvikling og udnyttelse af bjergenes ressourcer og derved give lige muligheder til europæiske borgere, der vælger at leve under mere vanskelige forhold i bjergområder. I lyset af de nuværende diskussioner om at afkoble udbetalingerne i bjergområder mener jeg, at det er vores pligt som medlemmer af Parlamentet at arbejde for at videreføre den økonomiske støtte til bjergområder. Disse områder vil således blive beskyttede områder, som kan sikre deres egen bæredygtige udvikling, så de kan fungere som en oase for europæiske og internationale turister.
<SPEAKER ID="207" NAME="Rareş-Lucian Niculescu  " AFFILIATION="PPE-DE">
skriftlig. - (RO) Bjerge dækker over en tredjedel af arealet af det land, jeg repræsenterer, Rumænien, og indbyggerne i bjergområder er ringere stillet end andre mennesker, der lever i landdistrikter.
<P>
Forslaget i Ebner-betænkningen er godt, jeg er overbevist om, at en sammenhængende EU-strategi for bjergområder er vigtig og presserende og i høj grad vil bidrage til at forbedre levevilkårene i disse områder.
<P>
Samtidig vil jeg gerne understrege, at der findes et lige så presserende behov for en bedre lovgivning om Fællesskabets finansiering til udvikling af landdistrikter.
<P>
De rumænske myndigheder har f.eks. iværksat forskellige ELFUL-finansierede programmer, der støtter små virksomheder og turisme. Små virksomheder og gæstgiverier er navnlig vigtige for skabe nyt liv i bjergområder.
<P>
Vejledningerne for ansøgninger under disse foranstaltninger omfatter kompliceret papirarbejde og blev offentliggjort en dag før denne mødeperiode, selv om de var blevet udfærdiget allerede i august.
<P>
Dette er et klart brud på princippet om at sikre retfærdig, gennemsigtig information til potentielle støttemodtagere.
<P>
Jeg mener, at EU-lovgivningen skal omfatte bestemmelser for at undgå den slags situationer, der gør EU's økonomiske indsats nyttesløs.
<SPEAKER ID="985" NAME="Zita Pleštinská  " LANGUAGE="SK">
I bjergområder kan der fremstilles produkter af høj kvalitet, som kan bidrage til den mangfoldighed af landbrugsprodukter, der findes på det europæiske marked. Der er derfor behov for større samordning af udviklingen af landdistrikter og for mere strukturstøtte.
<P>
Et bæredygtigt, moderniseret og multikulturelt landbrug er en nødvendighed i bjergområder. Udnyttelse af biomasse og landbrugsturisme vil øge lokalbefolkningens indtægter. Beskyttelse af bestemte dyre- og plantearter, bevaring af traditioner og især indførelse af turistaktiviteter vil bidrage til at bekæmpe klimaændringerne, fordi man derved beskytter biologisk mangfoldighed og oplagrer CO2 takket være permanente græsarealer og skove. Bæredygtigt skovbrug vil gøre det muligt at producere energi ved hjælp af rester fra træproduktion.
<P>
Mine damer og herrer, jeg vil gerne understrege, at vandforvaltning er et vigtigt emne i bjergområder. Det er vigtigt, at Kommissionen tilskynder de lokale og regionale myndigheder til at udvikle bred solidaritet mellem alle brugere, og at den afsætter tilstrækkelige midler til at støtte en bæredygtig anvendelse af vandressourcerne i disse områder.
<P>
Disse regioner er særligt sårbare over for følgerne af klimaændringerne. Derfor er det vigtigt hurtigst muligt at gennemføre foranstaltninger, der beskytter områderne mod naturkatastrofer, især skovbrande.
<P>
Jeg er overbevist om, at der er behov for nye beskyttelsesmetoder til at beskytte disse områder mod oversvømmelser, og her skal vægten ligge på forebyggelse, mens landmænd og skovbrugere kan støtte de forebyggende foranstaltninger ved hjælp af den områderelaterede støtte, de modtager under den fælles landbrugspolitik.
<SPEAKER ID="208" NAME="Theodor Dumitru Stolojan  " AFFILIATION="PPE-DE">
skriftlig. - (RO) Vi tilslutter os hr. Langens betænkning. Bjergområder udgør 33 % af Rumæniens areal. Som i andre europæiske lande risikerer bjergområderne at blive affolkede og miste økonomiske aktiviteter.
<P>
Vi har brug for en integreret europæisk strategi for en bæredygtig udvikling af bjergområder. Vi ønsker, at der lægges særlig vægt på støtte til landbruget, økologiske produkter, landbrugsturisme samt adgang til kommunikationsmidler i bjergområder. Samtidig understreger vi, at unge familier skal opfordres til at indføre landbrugsturisme på deres gårde for at skabe nyt liv i områdets økonomiske muligheder.
<SPEAKER ID="209" NAME="Dushana Zdravkova" AFFILIATION="PPE-DE">
skriftlig. - (BG) Som repræsentant for en medlemsstat med store problemer på landbrugsområdet og især i bjergegne vil jeg gerne udtrykke støtte til hr. Ebners betænkning om situationen og perspektiverne for landbrug i bjergområder, et anliggende af særlig vigtighed for os.
<P>
I Bulgarien er der, som det også understreges i betænkningen, en risiko for affolkning og forringelse af det sociale liv i lokalsamfundene, hvor der også er en risiko for, at landbruget helt ophører. De fælles politikker for støtte til landbrugsbedrifter gælder næppe for disse områder (f.eks. kravet om et minimumsantal af dyr). Der er derfor behov for særlig økonomisk støtte til mælkeproducenter og for konkrete supplerende finansieringsforanstaltninger, der bør indgå i forslagene i betænkningen. Kun på den måde kan vi bevare de genetiske dyreressourcer og også de menneskelige ressourcer og dermed som helhed disse områders helt særlige karakter, der skal ses på baggrund af deres overordentlig store betydning for flere medlemsstater og for EU som helhed. Dette vil også sætte gang i andre sektorpolitikker, i miljøbeskyttelsen, turismen, de små og mellemstore virksomheder og i uddannelsen. Derfor ønsker jeg at få indført fælles regler for ordninger med direkte bistand inden for rammerne af den fælles landbrugspolitik og for oprettelsen af særlige bistandsordninger for bjergområder.
