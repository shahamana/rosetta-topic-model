<CHAPTER ID="005">
Forbrugertillid i et digitalt miljø (forhandling) 
<SPEAKER ID="024" NAME="Formanden">
Næste punkt på dagsordenen er betænkning af Zuzana Roithová for Udvalget om det Indre Marked og Forbrugerbeskyttelse om forbrugertillid i et digitalt miljø.
<SPEAKER ID="025" NAME="Zuzana Roithová " AFFILIATION="PPE-DE">
ordfører. - (CS) Hr. formand, fru kommissær, mine damer og herrer! Jeg glæder mig over, at jeg sammen med skyggeordførerne efter et års arbejde nu kan fremlægge hele betænkningen om forbrugertillid i et digitalt miljø.
<P>
Med denne betænkning sender Parlamentet en stærk politisk opfordring til Kommissionen og medlemsstaterne om at opdatere vilkårene for onlinehandel og om at gøre en indsats for at øge forbrugertilliden til den seneste udvikling på det digitale område. Virksomhederne og forbrugerne afventer entydige, enkle og retskraftige regler, der styrker virksomhedskulturen inden for onlinehandel på det europæiske marked. Betænkningen er blot det første skridt i hele processen. Jeg er klar over, at en gennemførelse heraf vil kræve en stor indsats fra Kommissionens side, og at Kommissionen allerede nu har begrænsede finansielle og menneskelige ressourcer.
<P>
Offentlige høringer og undersøgelser har afsløret en række sigende kendsgerninger, som vi ikke kan ignorere. Kun 6 % af forbrugerne køber online fra leverandører i andre medlemsstater. En tredjedel af forbrugerne modtager ikke de varer eller tjenester, som de bestiller, på grund af deres nationalitet eller bopælsland, eller fordi de ejer et betalingskort, der er udstedt i en særlig medlemsstat. En række moderne, elektroniske tjenester relateret til levering af digitalt indhold er kun tilgængelige for kunder i de gamle EU-15.
<P>
Forbrugerne er bundet af en lang række digitale kontrakter, som de blot har klikket på uden at have læst dem. De er således ikke klar over, at disse kontrakter kan indeholde en række uretfærdige og vildledende kontraktlige bestemmelser. Vi har konstateret, at end ikke juridiske eksperter er i stand til at dechifrere det nøjagtige indhold i digitale kontrakter, f.eks. licensaftaler med slutbrugeren. Små virksomheder kender ikke deres forpligtelser på e-handelsområdet, og det er vanskeligt for virksomhederne at finde rundt i 27 forskellige retssystemer. Forbrugerne kender ikke deres internetrettigheder, og de har ikke adgang til et dokument, der giver et overblik over disse rettigheder. Brugerne er ikke sikre på, hvad de må og ikke må med det digitale indhold, som de har købt. De er bange for kravsprocedurer i et andet land, og har ingen viden om den kopimedicin, der sælges på internettet. Vi foreslår derfor, at Kommissionen lancerer en global kampagne med henblik på at understrege de farer, der er forbundet med kopimedicin, at der udvikles et europæisk system til tidlig varsling til bekæmpelse af bedragerisk virksomhed på internettet, og at flere kontrakter omfattes af et forbud som følge af uretfærdige kontraktlige bestemmelser.
<P>
Princippet bag det indre marked er færre restriktioner og flere muligheder. Paradoksalt nok virker det imidlertid, som om dette princip ikke finder anvendelse på det elektroniske område på trods af mulighederne for grænseoverskridende handel. Jeg vil vove den påstand, at de 27 adskilte nationale markeder hæmmer udviklingen af informationssamfundet i EU, der halter bagud i forhold til USA og Asien.
<P>
Hvis vi skal nedbryde de kunstige eller naturlige hindringer for e-handel, er vi nødt til at få bugt med de fragmenterede regler i medlemsstaterne. Dette vil være muligt på lang sigt, hvis den politiske vilje til at gennemføre en totalharmonisering er til stede. En sådan dynamisk sektor har imidlertid brug for en hurtigere og mere fleksibel løsning. Derfor foreslår jeg i betænkningen, at der gøres en koordineret indsats med henblik på at udarbejde frivillige standarder, eller snarere superstandarder, f.eks. en frivillig standardkontrakt til brug for e-handel på tværs af grænserne. Virksomhederne og forbrugerorganisationerne skal blive enige om indholdet, og Kommissionen vil i denne forbindelse komme til at spille en vigtig koordinerende rolle. Indehaverne af det europæiske tillidsmærke for e-handel på tværs af grænserne skal overholde disse standarder. Forbrugerorganisationerne glæder sig over gennemførelsen af tillidsmærket, og de er forpligtet til at afsløre og videregive oplysninger om ethvert misbrug ved hjælp af eksisterende tekniske og retlige kilder.
<P>
Vi stiller også krav om et europæisk charter om brugerrettigheder. Europa-Parlamentet er et af de første parlamenter i verden, der forsøger at afklare brugernes internetrettigheder. Hvis chartret gøres bredt tilgængeligt på alle EU's officielle sprog, vil forbrugerne begynde at kræve deres rettigheder, og virksomhederne vil begynde at overholde chartret, således at de ikke risikerer at skulle bruge penge på løsning af tvister.
<P>
Jeg mener, at betænkningen vil tjene som inspiration og således forbedre standarderne i det digitale miljø.
<P>
Jeg vil gerne takke skyggeordførerne fru Herczog, fru Rühle, hr. Schmidt og fru Jäätteenmäki for deres enestående hjælp og assistenterne, herunder navnlig hr. Jirsa, der har ydet en uvurderlig ekspertbistand. Jeg værdsætter også den støtte, der er blevet ydet af koordinatorerne, formanden og udvalgets og tjenestegrenenes sekretariat. Jeg glædede mig over den konstruktive kommunikation fra forbrugerorganisationernes, virksomhedernes og de enkelte ansatte i Kommissionens side. Jeg vil især gerne takke fru Kuneva for hendes imødekommende og meget åbne holdning. Hun har taget fat på sine nye opgaver i Kommissionen på enestående vis. Jeg tror, at vi kan løse de problemer, der måtte komme, når vores forslag om en styrkelse af forbrugertilliden i et digitalt miljø gennemføres.
<SPEAKER ID="026" NAME="Meglena Kuneva">
medlem af Kommissionen. - (EN) Hr. formand! Jeg glæder mig virkelig over at være til stede i dag for at drøfte dette meget vigtige spørgsmål om, hvordan vi kan forbedre forbrugertilliden i et digitalt miljø.
<P>
Jeg vil gerne indledningsvis takke fru Roithová og skyggeordførerne for deres fremragende og meget tætte samarbejde - ikke blot af høflighedshensyn, men fordi jeg ønsker at anerkende deres meget store indsats.
<P>
Det glæder mig, at Kommissionen og Parlamentet har en fælles tilgang til dette meget vigtige og vanskelige spørgsmål. Der er helt klart tale om en vigtig og ambitiøs betænkning, og jeg mener, at vores målsætninger og analyser overordnet set er de samme.
<P>
Den digitale økonomi - og mere bestemt e-handel - rummer store muligheder for at forbedre forbrugervelfærden som følge af større produktudbud, øget priskonkurrence og udvikling af nye markeder. Den er også af afgørende betydning for detailsektorens integration på det indre marked. Detailmarkederne er i øjeblikket fortsat fragmenterede på nationalt plan i minimarkeder, som fru Roithová påpegede. Det giver ikke mening i en tidsalder præget af e-handel og internettet. E-handel er ved at ændre detailsektoren, men kun på nationalt plan. Internettet er grænseoverskridende, men det er forbrugerne, virksomhederne og lovgiverne ikke. 50 % af de europæiske forbrugere, der har computere i hjemmet, har benyttet sig af e-handel inden for de seneste 12 måneder, men kun 12 % af forbrugere med computere i hjemmet benyttede sig af e-handel på tværs af grænserne. Det viser, at der er behov for tiltag, der styrker forbrugertilliden på det indre marked for detailhandel, og at det er nødvendigt at imødegå fragmenteringen af markedet for endelig at sikre et indre marked for borgerne.
<P>
Som bekendt lancerede vi ved årets begyndelse to større initiativer til gavn for forbrugerne, nemlig strategien for forbrugerpolitikken og høringen om gennemgangen af den gældende lovgivning om forbrugerbeskyttelse. Kommissionens opgave er at hjælpe EU med at imødegå udfordringerne forbundet med vækst og beskæftigelse og at genskabe kontakten mellem EU og borgerne. Denne målsætning vil blive opfyldt, hvis vi inden 2013 på troværdig vis kan vise alle borgerne, at de kan handle overalt i EU - i butikken rundt om hjørnet eller via et websted - i tillid til, at de har den samme effektive beskyttelse.
<P>
Denne strategi er baseret på behovet for at forbedre forbrugertilliden i et digitalt miljø. Det fremgår af fru Roithovás betænkning, at der er en række forhindringer, herunder lovmæssige forhindringer. Mine forgængere gjorde fremskridt med hensyn til at imødegå nogle af disse hindringer gennem direktivet om urimelig handelspraksis over for forbrugerne og forordningen om forbrugerbeskyttelsessamarbejde, hvormed etableredes Det Europæiske Netværk af Forbrugercentre Min vigtigste prioritering er nu at fjerne de resterende forhindringer gennem en ændring af den gældende lovgivning om forbrugerbeskyttelse relateret til forbrugeraftaler.
<P>
Som bekendt har vi iværksat en bred høring om forbrugerbeskyttelse fremover, og vi er i gang med at analysere de berørte aktørers svar. Vi glæder os til fru Petres betænkning efter sommerferien. Parlamentets holdninger og støtte vil tjene som en vigtig reference i forbindelse med vores opfølgning og udarbejdelse af specifikke forslag. Kommissionens opfølgning på gennemgangen af fællesskabsretten danner grundlag for forbrugertilliden. Vi bør muligvis se nærmere på spørgsmålet om udvikling af standardiserede forbrugeraftaler, når dette solide retsgrundlag er blevet vedtaget.
<P>
Et af formålene med denne øvelse er at mindske fragmenteringen af regelsættene på det indre marked gennem en målrettet harmonisering på områder, der skaber særlige problemer for forbrugerne og virksomhederne. Vi vil bl.a. overveje, om standarder og standardisering skal indgå i denne proces.
<P>
Det samme gælder for selvregulering. Kommissionen har gjort en stor indsats for at etablere en model for bedste praksis med hensyn til sam- og selvregulering, og det vil vi også gøre fremover. Jeg er i lighed med Parlamentet også bekymret over samspillet mellem de forskellige regler for onlinetransaktioner eller digitale varer. Der er mange specifikke love, og forbrugerne og virksomhederne er måske ikke i tilstrækkelig grad klar over deres rettigheder og forpligtelser i det digitale miljø. Jeg vil sammen med mine kolleger, fru Reding og hr. McCreevy, undersøge, hvordan vi bedst afklarer disse spørgsmål.
<P>
Foranlediget af Parlamentets forslag agter vi at udforske tanken om en praktisk vejledning om informationssamfundstjenester, der vil gøre det nemmere for borgerne at kende deres rettigheder. Jeg vil også gerne takke medlemmerne, fordi de har understreget betydningen af håndhævelse - jeg er helt enig. En kvalitetslovgivning er ikke tilstrækkelig, hvis den ikke håndhæves effektivt. Vi har etableret et netværk af nationale håndhævende myndigheder i EU, og vi vil nu gradvis udvide netværket til at omfatte tredjelandspartnere med henblik på at øge lovgivningens effektivitet.
<P>
Jeg vil gerne afslutningsvis takke medlemmerne, der har ønsket at medvirke til at sikre, at de europæiske borgere nyder godt af alle fordelene ved det indre marked og den digitale økonomi. Jeg glæder mig til at samarbejde med Parlamentet om opfyldelsen af vores fælles målsætninger og gennemførelsen af et indre marked for borgerne.
<SPEAKER ID="027" NAME="David Hammerstein " AFFILIATION="Verts/ALE">
ordfører for udtalelsen fra Udvalget om Industri, Forskning og Energi. - (ES) Hr. formand! Jeg vil gerne takke fru Roithová for denne vidunderlige betænkning.
<P>
Forbrugertillid i det digitale miljø afhænger i høj grad af vores evne til at sikre forbrugerne beskyttelse og klarhed i dette miljø.
<P>
Vi må ikke glemme, at SMV'erne også er forbrugere, og EU skal fremme brugen af disse nye teknologier og tilskynde SMV'erne til at deltage i onlinemarkederne. Vi skal samtidig øge forbrugertilliden på disse markeder ved at sikre, at transaktionerne er gennemsigtige og retfærdige.
<P>
Forbrugerne skal kende deres forpligtelser og rettigheder i det digitale miljø. I forbindelse med køb af en række produkter som f.eks. MP3-afspillere, dvd-afspillere og computerspilkonsoller forpligtes forbrugeren til at acceptere meget strenge betingelser skrevet med småt, og i nogle tilfælde er disse betingelser meget tæt på at være ulovlige, og de krænker retten til privatlivets fred.
<P>
Producenterne af disse produkter udvider samtidig brugen af systemer til digital rettighedsforvaltning med henblik på at forhindre ulovlig kopiering. Dette skaber frygt, og det kan underminere forbrugertilliden. Med henblik på at løse problemet med interoperabilitet er det nødvendigt at indføre åbne standarder, der skaber et mere sikkert, mere åbent og mere pålideligt miljø.
<P>
Softwarepatenter er også en alvorlig trussel mod softwareudviklere i SMV'er, der ikke kan betale sagsomkostningerne. Frygten i dette miljø er ikke fremmende for tilliden blandt SMV'er eller forbrugere.
<P>
Digitale platforme kan kun skabe vækst og udvikling, hvis de er baseret på åbne og interoperable standarder. Standarder kan bidrage til at mindske fragmenteringen af markederne, og anvendelsen af open source-software kan også i høj grad medvirke til at fremme onlinesikkerhed.
<P>
En styrkelse af forbrugernes sikkerhed og tillid afhænger af en række centrale faktorer, dvs. lovgivningen og mekanismer, der styrker og sikrer reguleringsinstrumenter som f.eks. adfærdskodekser og tillidsmærker.
<SPEAKER ID="028" NAME="Malcolm Harbour">
for PPE-DE-Gruppen. - (EN) Hr. formand! Jeg glæder mig meget over denne betænkning og ønsker at takke min kollega, fru Roithová, for hendes fremragende indsats samt skyggeordførerne, der også er til stede. Der er tale om en meget fin holdindsats. Jeg vil også gerne takke fru Kuneva for hendes meget positive svar.
<P>
Betænkningen viser, at et parlamentsudvalg kan bidrage til løsningen af et kompliceret spørgsmål, navnlig et spørgsmål, der berører så mange politikområder. Mit særlige budskab til kommissæren er, at jeg håber, at hun vil gå videre med dette og varetage forbrugernes interesser på e-handelsområdet. Som hun påpegede, er det ikke udelukkende hendes tjenestegrene, der er berørt af dette område. Fru Redings, hr. McCreevys, hr. Frattinis og hr. Verheugens tjenestegrene berøres også, for hr. Verheugens vedkommende navnlig når han skal forsvare de små virksomheders interesser. Hvad angår hr. Frattini, vil jeg gerne understrege, at vi er mange, der især er bekymret over den foreslåede reform af Rom I-forordningen, idet der er en alvorlig risiko for, at denne vil underminere de små virksomheders muligheder for at være aktive på e-handelsområdet. Forbrugerne lægger også stor vægt på en behørig databeskyttelse, når de afgiver personoplysninger og handler online, hvilket også hører under dette område. Jeg mener derfor, at der er behov for en koordineret tilgang.
<P>
Jeg vil også gerne følge op på hr. Hammerstein-Mintz' udtalelse om, at vi især bør fokusere på små virksomheder. Store virksomheder kan udvikle komplekse flersprogede hjemmesider baseret i forskellige lande, men vi ønsker at give små virksomheder med innovative og spændende produkter og tjenesteydelser baseret i et land mulighed for at få fri og nem adgang til dette EU-marked, at drage reel fordel af de muligheder, som der ligger i e-handel. Vi er nødt til at sørge for, at vi udformer systemet, således at det sikres, at vi ikke modvirker dette, idet vi ikke blot ønsker, at forbrugerne handler online, men også at virksomhederne gør deres produkter tilgængelige online, og at forbrugerne og virksomhederne samarbejder, hvilket vores dynamiske e-handelsmarked giver mulighed for fremover.
<SPEAKER ID="029" NAME="Edit Herczog">
for PSE-Gruppen. - (HU) Hr. formand! Jeg vil gerne takke ordføreren for hendes indsats igennem de sidste 18 måneder, hvor hun har udvist en meget stor åbenhed og vilje til at gå på kompromis. Jeg vil ikke mindst også gerne takke kommissæren for hendes åbenhed, da vi har samarbejdet på dette område, lige siden hun tiltrådte denne stilling.
<P>
Resultatet af denne indsats er en betænkning, hvis ambitiøse politiske budskaber ikke er blevet udvandede som følge af en lang række indgåede kompromiser, hvilket normalt er tilfældet. Betænkningen er snarere blevet forbedret. Dette er præcis, hvad vi har brug for. Det handler trods alt om, hvordan vi sætter skub i det europæiske samfund og økonomien i lyset af den digitale tidsalder. Det er i denne forbindelse nødvendigt, at et stadig bredere udsnit af befolkningen i Europa får adgang til informationsteknologier. Vi er derfor nødt til at understrege betydningen af inddragelse i informationssamfundet, i hvert fald som en fodnote til denne betænkning, eller med andre ord, hvor vigtigt det er, at befolkningen i landdistrikter, handicappede, de ældre og lavindkomstgrupper inddrages i Europas pulserende digitale samfund.
<P>
Der er ingen tvivl om, at fremtiden tilhører informationssamfundet og den videnbaserede økonomi. Som vi allerede har erkendt, er vi også nødt til at acceptere, at virksomhederne, markedet for varer og tjenester og forbruget er ved at blive videnbaserede og digitale. Selv på internettet er forbrugerne imidlertid stadig forbrugere med rettigheder og forpligtelser. De skal frem for alt vide, hvordan de helt præcist skal forholde sig til en brochure, en gratisavis, et produkt, ja selv en tjeneste.
<P>
Når de har fået denne viden, skal de handle med samme kvalitetsbevidsthed, som når de står i en almindelig boghandel, bank, rejsebureau eller forretning. De har brug for at vide, hvad de må, og hvad de ikke må. Hvis de overholder loven, har de ret til samme beskyttelse som lovlydige forbrugere på det traditionelle marked. Der er imidlertid en lang række faktorer i det digitale miljø, der giver næring til den manglende forbrugertillid. De nemme, hurtige informationsstrømme, den hyppige mangel på information til forbrugerne og den hurtige og omfattende udbredelse af ulovlig adfærd er blot nogle af de mange årsager til, at alle, der bruger internettet, kan komme til at overskride grænsen for lovlig forbrugeraktivitet, selv når de handler i god tro. Det er vores politiske ansvar som politikere at tilvejebringe redskaber tilpasset det digitale miljø i Europa, der giver vores internetbrugere mulighed for at forblive lovlydige forbrugere.
<P>
På vegne af Den Socialdemokratiske Gruppe i Parlamentet kan jeg sige, at vi vil støtte idéen om et charter om digitale forbrugere på længere sigt, der sikrer, at alle forbrugere får klare, forståelige oplysninger om, hvordan de skal forholde sig i særlige situationer, når de bruger internettet. Parlamentet er også opmærksom på, at den dynamiske udvikling i det digitale miljø og den igangværende overvågning af forbrugerbeskyttelseslovgivningen vil få stor indflydelse på indholdet af et fremtidigt charter. Forbrugerne har imidlertid brug for information inden da, og derfor anmoder vi Kommissionen om at forelægge en vejledning, hvori der redegøres for e-forbrugernes rettigheder og beskyttelse, som situationen er i dag og med udgangspunkt i den eksisterende lovgivning.
<P>
Med dette for øje foreslår vi, at der etableres et netværk af centre til beskyttelse af forbrugerne baseret på SOLVIT-systemet og Dolceta-webstedet. Vi foreslår med andre ord en europæisk informations- og støtteportal for e-forbrugere, der kan hjælpe onlineforbrugere i Europa ved at tilbyde rådgivning, svar og løsninger. Vi støtter ligeledes afklaringen af lovgivningen om anvendelse og beskyttelse af digitalt indhold. Interoperabiliteten mellem redskaber og indhold på den ene side og digital rettighedsforvaltning på den anden side er trods alt to vigtige principper.
<P>
Endelig vil jeg gerne gøre forbrugerne og virksomhederne opmærksom på, at de har fælles interesser på dette område. I lighed med de traditionelle markeder er det digitale marked også baseret på lovligt adfærd. Dette spørgsmål behandles af en lang række udvalg i øjeblikket. Vi ønsker derfor, at Udvalget om det Indre Marked og Forbrugerbeskyttelse, der varetager forbrugernes interesser, og som udviser størst lydhørhed på dette område, koordinerer fremtidige tiltag på dette område med Kommissionen.
<SPEAKER ID="031" NAME="Olle Schmidt" LANGUAGE="SV">
Hr. formand, fru kommissær! Få kunne have forestillet sig, hvordan internettet ville forandre verden fuldstændigt, både politisk og økonomisk. Trods forsøg fra totalitære regimer på at begrænse informationsstrømmen får internettet millioner af nye brugere. Den måde, vi bruger internettet på, er også ved hurtigt at forandre sig fra at være en passiv hentning af information til interaktivitet. Vi køber og sælger varer og tjenesteydelser. Vi chatter og møder hinanden der. Vi har til og med fået et andet liv på internettet, en virtuel virkelighed, som for nogle bliver vigtigere end den virkelige virkelighed.
<P>
Statistik viser en årlig stigning af handelen på internettet med 21 %, og selv om grænsehandelen inden for EU ikke er omfattende, tyder meget på, at den vil stige. Over halvdelen af Europas husholdninger ejer en computer, en stigning på ca. fire procent på et år. 42 % af alle husholdninger har adgang til internettet, og også her er der er stigning på fire procent på et år. I mit eget hjemland har ca. 75 % af befolkningen internettilslutning i hjemmet. Glædeligt er dog, at den største stigning sker i de nye medlemslande.
<P>
Som mange af medlemmerne har påpeget her, stiger antallet af bedragerier og fusk i takt med denne udvikling. På denne baggrund er Roithovás betænkning et vigtigt skridt for at forbedre forbrugernes tillid til det digitale marked. Parallelt med Parlamentets arbejde ved vi, at Kommissionen ser hele EU's forbrugerlovning igennem.
<P>
Punkt 19 i betænkningen foreslår et europæisk tillidsmærke, et såkaldt trust mark. Det er sandsynligvis en god idé, men jeg kan se visse problemer. Dels kan udgifterne til at holde et sådant kvalitetsstempel opdateret være høje. Kommissionen har selv udregnet udgiften til 1 million euro pr. land og pr. år, hvilket er en anseelig sum penge. Dels er der risikoen for, at tillidsmærket kan stjæles, misbruges og forfalskes.
<P>
Et andet vigtigt punkt er indførelsen af en EU-traktat om brugernes rettigheder og forpligtelser i informationssamfundet. Dette er ikke et nyt spørgsmål og er øjensynligt et vigtigt område for Kommissionen, som kommissæren også påpegede i forbindelse med den igangværende undersøgelse. Jeg tror, at de formuleringer, som foreslås i ændringsforslaget, bedre tager hensyn til kompleksiteten og hastigheden i forandringerne i det digitale miljø.
<P>
Det er måske ikke nødvendigt at sige det, men det digitale miljø har givetvis brug for velfungerende rammer i form af regler og lovgivning. Alle aktører på internettet skal kende deres rettigheder og forpligtelser. Vi har brug for oplyste og uddannede forbrugere. Vi har brug for ansvarsbevidste sælgere og entreprenører, men også for dristige fornyere, som ser nye muligheder og nye job. Vi har selvfølgelig også brug for love, som fungerer i et foranderligt miljø.
<P>
Kommissionen skal afveje alle disse interesser for et EU, som bedre kan blive et mere konkurrencedygtigt EU og kan overholde Lissabon-strategiens krav.
<P>
Allersidst vil jeg minde om, at vi aldrig skal glemme, at det er friheden og den frie adgang til information, som er fundamentet for internettets enorme succes.
<SPEAKER ID="032" NAME="Mieczysław Edmund Janowski">
for UEN-Gruppen. - (ES) Hr. formand! Jeg vil gerne takke fru Roithová for hendes håndtering af dette vigtige spørgsmål. Vi må ikke glemme, at arbejdet med at udvikle internettet først blev indledt for 40 år siden, og alligevel kan vi i dag tale om en internetrevolution.
<P>
Dette ekstraordinære instrument åbner op for enorme muligheder på mange områder. Det indebærer også en lang række udfordringer. Det kan anvendes til prisværdige formål, men kan desværre også anvendes til kriminel virksomhed. Det samme gælder mange andre instrumenter, der anvendes af mænd og kvinder i forbindelse med civilisationsudviklingen.
<P>
Anvendelsen af digital teknologi inden for elektronisk handel til køb af varer og tjenester bør ses i denne sammenhæng. Som det angives i betænkningen, bør de anvendte retlige og tekniske løsninger opfylde en række kriterier. Jeg vil komme med nogle få bemærkninger i denne forbindelse.
<P>
For det første bør langt flere borgere have onlineadgang til detailmarkedet. Dette spørgsmål hænger sammen med en mere generel bredbåndsadgang til internettet, hvilket Parlamentet har gjort opmærksom på gentagne gange. I øjeblikket har kun ca. 25 % af husholdningerne i EU bredbåndsforbindelse og således en adgang af høj kvalitet.
<P>
For det andet skal køberen have sikkerhed for, at det er sikkert at foretage indkøb på denne måde, både hvad angår selve transaktionen og den relevante garanti for de indkøbte varer og tjenester uanset grænserne.
<P>
For det tredje må det ikke på nogen måde være nemmere at udøve kriminel virksomhed, selv om transaktionerne ofte er anonyme. Jeg tænker på piratkopiering af film eller musikværker, der er omfattet af intellektuelle ejendomsrettigheder. Det er derfor meget vigtigt at afklare udtrykket "kun til personlig brug".
<P>
For det fjerde skal politiet og de retsforfølgende myndigheder gribe særligt ind over for andre internetaktiviteter som f.eks. køb af pædofilt eller pornografisk materiale eller udbredelse af prostitution. Disse aktiviteter tynger vores samvittighed.
<P>
For det femte skal betalinger over internettet foretages på en måde, der giver begge parter fuld sikkerhed. For det sjette skal potentielle købere have mulighed for at kontrollere oplysningerne i reklamer for varer og tjenester, der kan købes elektronisk.
<P>
For det syvende skal der ske en drastisk forbedring af sikkerheden i forbindelse med elektroniske banktransaktioner. For det ottende er det vigtigt at anvende digitale midler i forbindelse med en række lægetjenester, diagnoser og overvågning på fjernbasis, navnlig i mere fjerntliggende områder.
<P>
Min næstsidste bemærkning vedrører betydningen af fjernundervisning. Endelig bør vi ikke glemme, at navnlig de handicappede drager stor nytte af muligheden for at anvende digitale platforme som forbrugere.
<P>
Afslutningsvis vil jeg gerne understrege, at det sunde og konkurrenceåbne marked for digitale tjenester, som vi ønsker at skabe, især skal være baseret på høj kvalitet, ærlighed, gennemsigtighed og fleksibilitet.
<SPEAKER ID="033" NAME="Heide Rühle" LANGUAGE="DE">
Hr. formand, fru kommissær, mine damer og herrer! En særlig tak til ordføreren for, at Parlamentet i dag på grund af ordførerens anstrengelser kan vedtage en udmærket initiativbetænkning. Jeg håber og er sikker på, at Kommissionen vil tage betænkningens konklusioner og anbefalinger op i forbindelse med gennemgangen af de europæiske forbrugerrettigheder.
<P>
Vi støtter Deres betænkning, fru Roithová, og de fleste af Deres kompromisændringsforslag. Vi beklager dog Deres beslutning om at udvande Deres forslag vedrørende det europæiske tillidsmærke. Vi stemmer derfor ikke for ændringsforlag 4, og vi forkaster også De Liberales ændringsforslag.
<P>
Beskyttelsen af intellektuelle ejendomsrettigheder må ikke føre til en udhuling af forbrugerrettighederne. Forbrugerne har behov for klar information om deres retsstilling i forbindelse med håndtering af digitalt indhold og forvaltning af digitale rettigheder. De har ret til interoperable løsninger.
<P>
Der tages meget vigtige emner op i betænkningen, f.eks. kravet om et europæisk charter om brugerrettigheder, indførelse af et europæisk system til tidlig varsling, herunder en database til bekæmpelse af bedragerisk virksomhed på internettet, indførelse af et krav om, at der udføres en ekstern undersøgelse med hensyn til visse specifikke former for elektroniske tjenesteydelser, f.eks. brug af internetbanker, og standardisering af de EU-regler, der gælder for elektronisk fakturering på tværs af grænserne. Endelig kræves der i betænkningen en samlet tilgang til det digitale miljø, herunder undersøgelser af ikkemarkedsrelaterede faktorer, som f.eks. beskyttelse af privatlivets fred, den almindelige befolknings adgang til informationsteknologi, internetsikkerhed osv.
<P>
Endvidere indeholder betænkningen en opfordring til Kommissionen om at fremskynde sine overvejelser om foranstaltninger vedrørende kollektive klageordninger ved tvister i forbindelse med e-handel mellem virksomheder og forbrugere på tværs af grænserne. Vi støtter betænkningen og håber, at den bliver vedtaget på plenarforsamlingen.
<SPEAKER ID="034" NAME="Nils Lundgren" LANGUAGE="SV">
Hr. formand! Handel og udveksling af varer, tjenesteydelser og kapital er selve fundamentet for økonomisk velstand. Derfor er også al teknologi, som nedsætter transaktionsudgifterne for handel, fundamental for øget velstand. I og med at verden bliver knyttet sammen ved hjælp af moderne kommunikationsformer, sikre og hurtige betalingsformer og afskaffelse af meget protektionisme, trækkes endnu flere lande rundt om i verden nu ind i den verdensomspændende handel. På lang sigt er dette til gavn for alle på jorden. Det er derfor EU's vigtigste opgave på alle måder at lette handelen, først inden for EU og dernæst mellem EU og resten af verden.
<P>
EU er meget dygtig til at lette handelen inden for EU og har givet et stort bidrag til EU-landenes økonomiske udvikling. Den store undtagelse er landbruget, hvor der ikke er sket en liberalisering, og hvor der altså kan tilvejebringes store velfærdsgevinster.
<P>
Hvad angår handelen mellem EU og resten af verden, ser det væsentligt dårligere ud. EU's protektionisme mod omverden er omfattende og omfatter her ikke blot landbrugsområdet, men også de arbejdsintensive industriprodukter. De økonomiske udgifter for verdens fattige lande og for EU's forbrugere er meget store. Det er derfor frem for alt på disse områder, at vi vil sætte vores politiske ressourcer ind for at udforme en EU-politik for øget handel og øget velstand.
<P>
EU-handel har i dag et lille omfang, men vi tror nok alle, at det er en handelsform med en strålende fremtid. Fru Roithová er derfor inde på et område, som i fremtiden vil være meget vigtigt, men spørgsmålet er, hvad EU's rolle kan være på dette område på dette udviklingstrin i e-handelens udvikling.
<P>
Fru Roithová og Udvalget om det Indre Marked og Forbrugerbeskyttelse hævder, at forbrugerne ikke tør købe via internettet over EU-landenes grænser på grund af dårlig retssikkerhed. Måske forholder det sig sådan, men ved vi det? Alle nye områder og alle identificerede problemer fremsættes i Parlamentet som bevis for, at EU skal gribe ind. Den trættende frase "dette beviser, at der er brug for EU" gentages som en mantra. Men i en samfundsøkonomisk analyse af disse problemer begynder man med at forsøge at slå fast, hvad der er en fiasko på markedet, om den kan afhjælpes via politiske foranstaltninger, hvilke foranstaltninger det i så fald er, og på hvilket politisk niveau de bør anvendes.
<P>
Her i Parlamentet er selve udgangspunktet oftest, at det er fiaskoer, som kan og bør behandles på EU-niveau. Ethvert observeret problem tages til indtægt for, at EU's får mere at skulle have sagt på bekostning af medlemslandene eller internationale organer med mere global rækkevidde. "Man merkt die Absicht" stadigvæk.
<P>
E-handelen er stadig i sin barndom, og vi ved ikke, hvad der bremser dens vækst, på hvilke områder den vil blomstre, og hvilke former den så vil tage. Derfor råder jeg Parlamentet til at modsætte sig alle disse forslag om EU-styrede og EU-sponserede stipendieprogrammer og uddannelses- og informationskampagner samt til at vente med at forlange rettighedschartre, klageordninger ved tvister og harmonisering af aftaleret på EU-niveau. Derfor råder jeg Parlamentet til at sige nej til et logo på et europæisk tillidsmærke på området.
<P>
De lande og regioner, som er kreative og forgangsmænd på forskellige områder, er dem, som tilbyder entreprenører frihed til at finde frem til løsninger, som ingen politikere eller embedsmænd normalt kan forudse. Hvad angår e-handel, vil vi opdage, at der er et meget stærkt incitament for virksomheder til at skabe tryghed for forbrugerne. Derfor vil en sådan tryghed skabes af finansmarkederne med hjælp af nye forsikringstjenesteydelser og via producenternes egen varemærkeudvikling.
<SPEAKER ID="035" NAME="Milan Gaľa" AFFILIATION="PPE-DE">
(SK) Hr. formand! Jeg vil gerne takke fru Roithová for denne betænkning. Den er en reaktion på et digitalt miljø i dynamisk udvikling. Dette område er en del af hverdagen for os alle, både for forbrugere og virksomheder. De nye teknologier indebærer enorme muligheder for at drage fuld nytte af det indre marked. Det fremgår imidlertid af statistikkerne, at kun 6 % af de europæiske forbrugere handler online, og at 33 % støder på vanskeligheder, fordi de bor i et andet land end sælgerne af de pågældende varer.
<P>
Ifølge Eurobarometer-undersøgelsen er 48 % af virksomhederne indstillet på at sælge på tværs af grænserne, men kun 29 % af virksomhederne er rent faktisk involveret i grænseoverskridende transaktioner med mindst et andet land i EU. 57 % af detailhandlerne i EU sælger imidlertid via internettet. De største barrierer for grænseoverskridende transaktioner er bl.a. transaktionernes usikkerhed, forskellige regnskabsregler, vanskeligheder forbundet med behandling af klager og bilæggelse af tvister, forskellige nationale forbrugerbeskyttelsesregler, problemer forbundet med levering af eftersalgstjenester, meromkostninger som følge af grænseoverskridende levering og transaktionsomkostningerne.
<P>
Anvendelsen af onlinemiljøet er mere kompliceret end anvendelsen af offlinemiljøet på grund af de mange barrierer. Jeg mener derfor, at forslaget om at udarbejde en strategi, der opbygger forbrugertilliden, er vigtigt. Det bør være et forsøg på at følge op på og gennemføre foranstaltninger, der kan gøre internettransaktioner mere attraktive, således at der sættes en stopper for fragmenteringen af det indre marked i det digitale miljø. Dette burde føre til forbedringer i adgangen til varer og tjenester, der tilbydes online i andre medlemsstater.
<SPEAKER ID="036" NAME="Evelyne Gebhardt" AFFILIATION="PSE">
(DE) Hr. formand! Tak, fru Roithová, for Deres gode betænkning, og tak også til skyggeordføreren fru Herczog, som har været ansvarlig for arbejdet med betænkningen i min gruppe.
<P>
Det er et emne, som er særligt vigtigt for borgerne. Det er godt at høre, at kommissær Kuneva vil tage affære på dette område. Det er absolut nødvendigt, og vi kan kun støtte hendes bestræbelser. Vi vil støtte kommissæren fuldt ud.
<P>
Borgerne oplever mange problemer på det digitale område. De får ikke deres varer, eller også får de dem ikke til tiden. De vil gerne bestille noget i et andet land, men det kan ikke lade sig gøre, fordi virksomhederne siger, at de bor i et forkert land. Eller også afgiver de en bestilling, og pludselig har de fået et eller andet abonnement. Det er de problemer, borgerne konfronteres med. Der findes selvfølgelig allerede i EU nogle meget positive bestemmelser på dette område, men de har ingen klar indbyrdes sammenhæng. Det er yderst vigtigt, at vi får etableret en positiv lovgivning på dette område, en lovgivning, som også opfylder forventningerne blandt borgerne, og endnu vigtigere, blandt forbrugerne.
<P>
Vi ønsker, at borgerne har gavn af det indre marked på dette område. Det kan kun lade sig gøre, hvis man sikrer dem en retssikkerhed, hvis de ved, på hvilket grundlag de kan handle, og hvis de ved, at de har mulighed for at beskytte deres rettigheder, når de oplever et problem med en virksomhed, uden at de skal vente 12-15 år på resultatet. Men de vil også kunne profitere af et åbent marked, hvis de får bedre informationer og er i stand til at sammenligne priser. Som De ser, er der stadig meget at gøre på dette område.
<P>
Borgerne forventer ikke blot, at vi regulerer det indre marked, fastlægger konstruktive og mere simple regler i forbindelse med handelen og sørger for, at virksomhederne i Unionen kan bevæge sig frit. Borgerne forventer også et Europa, som er der for dem, og hvor politik ikke kun skal gavne økonomien, og hvor borgerne ikke kun skal bidrage til denne økonomi. Der skal føres en politik med udgangspunkt i forbrugerbeskyttelsen, særligt inden for det digitale miljø. Det skal være tydeligt, at vi fører politik for forbrugerne, og at økonomien er til for forbrugerne. Hvis det sker, fru Kuneva - og jeg ved, at det er Deres intention - opnår vi netop det, vi ønsker, nemlig et Europa for borgerne, et Europa, hvor de kan handle online i et andet land uden problemer og hindringer, og hvor de har visse rettigheder, herunder mulighed for beskyttelse af disse rettigheder. Fru kommissær, i min gruppe giver vi Dem vores fulde støtte, og vi vil meget gerne arbejde sammen med Dem for at opnå Deres mål.
<SPEAKER ID="037" NAME="Marek Aleksander Czarnecki" AFFILIATION="UEN">
(PL) Hr. formand! Markedet for onlinetransaktioner spiller i dag en uvurderlig rolle i forbindelse med levering af produkter og tjenester og oplysninger herom. Fru Roithová understregede imidlertid med rette i sin betænkning, at dette markeds udvikling og stigende betydning påvirkes af fragmenteringen af markedet i de forskellige EU-medlemsstater.
<P>
Jeg er enig i, at den førnævnte manglende harmonisering af bestemmelserne inden for EU's område og den manglende forbrugertillid i det digitale miljø kan udgøre en fare for EU's konkurrenceevne på verdensmarkedet, især da Europa nu halter bagefter USA og visse asiatiske lande.
<P>
Det er helt sikkert en god idé at skabe et europæisk informationssystem, selv om det vil tage tid og kræve meget store finansielle investeringer. Et sådant forslag kan tilsyneladende øge sikkerheden i forbindelse med onlinetransaktioner mellem aktører i forskellige lande. Dette skyldes, at det netop er de forskellige bestemmelser i medlemsstaterne og den manglende adgang hertil, der ifølge virksomhederne er den primære årsag til den usikkerhed, der er forbundet med at gennemføre transaktioner af denne art.
<P>
Jeg mener, at situationen i de nye medlemsstater, hvor der ikke er tilstrækkelige finansielle ressourcer til at lancere oplysningskampagner om adgang til elektroniske tjenester og deres kvalitet, også er et presserende problem. De enkelte borgere i disse lande har ofte ikke adgang til tjenester af denne art, navnlig i landdistrikter. Der henvises i betænkningen med rette til forskelsbehandlingen af forbrugere i disse lande på e-handelsområdet. Jeg mener, at Kommissionen bør behandle dette spørgsmål hurtigst muligt, da alle EU's forbrugere har ret til ligebehandling.
