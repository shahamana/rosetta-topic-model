<CHAPTER ID="001">
Åbning af mødet
<P>
(Mødet åbnet kl. 10.00)
<SPEAKER ID="005" NAME="Bernd Posselt" AFFILIATION="PPE-DE">
(DE) Fru formand! Jeg vil blot sige ganske kort: Nogle af parlamentsmedlemmerne ved endnu ingenting, men jeg er blevet gjort opmærksom på, at det i går blev besluttet at afholde næste møde i Bruxelles. Jeg hører, at man har enorme problemer med sengepladser her i Bruxelles, fordi hotelværelserne er booket på grund af en messe. Man burde ganske enkelt have skubbet dette møde eller ændret det til et minimøde. Det havde været den bedste løsning. Det kunne man godt have gjort med lidt god vilje.
<P>
Det næste, jeg vil komme kort ind på, hænger nøje sammen med det, jeg lige har sagt: Er sikkerhedssituationen her i bygningen egentlig blevet kontrolleret? Jeg hører, at der er betydelige mangler ved bygningen. Er denne bygning blevet kontrolleret efter samme kriterier, som bygningen i Strasbourg bliver kontrolleret efter nu?
<SPEAKER ID="006" NAME="Formanden">
Mine damer og herrer! Lad os ikke starte en debat om dette emne nu. Meddelelserne vil blive givet, når der skal stemmes i eftermiddag.
<P>
Alle de passende foranstaltninger bliver truffet for at undersøge bygningerne på en præventiv basis og for at foretage de relevante reparationer i Strasbourg, så vi så hurtigt som muligt kan vende tilbage dertil og arbejde.
<P>
Vi vender ikke tilbage, før vi er sikre på, at det er sikkert.
<SPEAKER ID="007" NAME="Philip Bushill-Matthews" AFFILIATION="PPE-DE">
- (EN) Fru formand! Jeg skal gøre det kort, da jeg accepterer, at De ikke ønsker en forhandling. Hvis der kommer en meddelelse kl. 12, kunne denne så omfatte, om formandskabet overvejer - og jeg forsøger ikke at provokere - at forlænge den periode, vi skal være i Bruxelles, så vi kan have beslutninger tids nok til, at vi kan bestille hotelværelser og mødelokaler? Disse enkeltstående beslutninger gør ikke livet lettere for nogen af os. Kan det overvejes, og kan vi få en tilbagemelding om det i meddelelsen kl. 12?
<SPEAKER ID="008" NAME="Formanden">
Hr. Bushill-Matthews! Det er ikke Parlamentets kutyme at flytte mødet fra Bruxelles til Strasbourg uden grund. Der var en alvorlig, uventet grund, og Parlamentet forsøger at håndtere problemet med besindelse, beslutsomhed og på en sammenhængende måde. Vi må alle udvise samme besindelse, formålsalvor og modenhed.
<P>
Der vil blive givet oplysninger, når kendsgerningerne er tilgængelige, og disse vil gives i tilstrækkelig tid til at gøre det muligt for medlemmerne at reservere deres værelser på stedet i nødvendigt omfang.
<P>
Jeg tror, at det, der skal til for at håndtere dette problem, er modenhed, den rigtige indstilling og besindelse. Jeg anser ikke dette for at være en alvorlig krise, da vi har afværget en, som kunne være sket.
