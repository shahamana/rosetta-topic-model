<CHAPTER ID="002">
Erklæring fra formanden
<SPEAKER ID="006" NAME="Formanden">
Mine damer og herrer! Det var et meget vellykket topmøde sidste torsdag og fredag mellem EU's stats- og regeringschefer, formanden for Kommissionen, formanden for Europa-Parlamentet og vores tre repræsentanter på regeringskonferencen.
<P>
Selv om jeg ikke ønsker at foregribe indholdet af morgendagens forhandling med José Socrates, formand for Rådet, vil jeg gerne understrege, at topmødet set fra Europa-Parlamentets synspunkt var en rungende succes, fordi traktatens ikrafttræden, som er planlagt til primo 2009, indebærer, at Parlamentet opnår de samme rettigheder inden for næsten alle lovgivningsmæssige områder. Vi har i Europa-Parlamentet uden vaklen holdt den kurs, som vi vedtog på konventet, og har fulgt den trods nederlagene ved folkeafstemningerne i Frankrig og Nederlandene, og hvis denne traktat nu bliver til noget, har vi bidraget væsentligt til dens oprettelse. Vi håber, at ratifikationsprocessen bliver en succes i alle 27 EU-lande.
<P>
Underskrivelsen af traktaten foregår i Lissabon den 13. december, og den foregående dag - den 12. december, som aftalt med formændene for Det Europæiske Råd og Kommissionen - bekendtgøres EU's charter om grundlæggende rettigheder ved et højtideligt møde her i Strasbourg. Dette bliver en vigtig begivenhed.
<P>
Jeg vil gerne takke Elmar Brok, Enrique Barón Crespo og Andrew Duff, vores tre repræsentanter på regeringskonferencen, for deres arbejde.
<P>
(Bifald)
<P>
Det glæder mig, at Enrique Barón Crespo er til stede, men jeg kan ikke se de andre repræsentanter. Derfor vil jeg udskyde godkendelsen af protokollen.
<SPEAKER ID="007" NAME="Daniel Cohn-Bendit" AFFILIATION="Verts/ALE">
(DE) Hr. formand! Jeg har et spørgsmål til hr. Pöttering: Vil De fortsat have stemmeret i Parlamentet?
<SPEAKER ID="008" NAME="Formanden">
Jeg ved udmærket godt, at hr. Cohn-Bendits tørst efter viden ingen grænser kender. Jeg kan fortælle Dem, at der på intet tidspunkt i løbet af hele processen var nogen tvivl herom. Og emnet blev overhovedet ikke berørt i forbindelse med den offentlige samling på topmødet. Men dette rygte cirkulerede andre steder. Når det var muligt, reagerede jeg øjeblikkeligt for at aflive det. Der må aldrig opstå en situation, hvor Det Europæiske Råd eller nogen anden institution vil kunne fratage formanden for Europa-Parlamentet sin stemmeret. Dette handler ikke personligt om mig, men om selve embedet som formand for Parlamentet. Jeg ville sætte mig kraftigt imod sådanne foranstaltninger, og Parlamentet står sammen i denne sag.
<P>
(Bifald)
<SPEAKER ID="009" NAME="Hannes Swoboda" AFFILIATION="PSE">
(DE) Hr. formand! Jeg vil blot sige på vegne af min gruppe, at vi fuldt ud støtter Deres holdning. Selvfølgelig har alle parlamentsmedlemmer, der er valgt af folket, stemmeret, herunder også formanden. Det er vi helt enige i.
<SPEAKER ID="010" NAME="Formanden">
Udmærket! Jeg er glad for, at vi også her er enige.
