<CHAPTER ID="009">
Stemmeforklaringer
<P>
- Mundtlige stemmeforklaringer:
<SPEAKER ID="095" NAME="Nikolaos Chountis" AFFILIATION="GUE/NGL">
(EL) Hr. formand! Jeg vil gerne forklare min stemmeafgivelse vedrørende visumrettigheder for borgere fra Vestbalkan. Venstrefløjen har uden vaklen altid haft det synspunkt, at alle har ret til at flytte og rejse frit. Derfor skal alle borgere have ret til at rejse til og komme ind i EU.
<P>
Selv om jeg således er enig i, at visumrestriktionerne bør ophæves for borgere fra Vestbalkan, stemte jeg imod beslutningsforslaget, fordi den måde, hvorpå emnet tages op, og der henvises til Kosovo, i bund og grund udgør en de facto-bekræftelse af områdets ensidige anerkendelse som selvstændig stat.
<P>
Dette strider efter min mening mod FN's grundlæggende charter og Sikkerhedsrådets resolution 1244 (1999). Dette er et skridt i en retning, der ikke fremmer en fredelig bilæggelse af meningsforskelle eller en løsning på sikkerheds- og stabilitetsproblemer i området.
<SPEAKER ID="096" NAME="Francisco José Millán Mon" AFFILIATION="PPE">
(ES) Hr. formand! Med hensyn til Fajon-betænkningen vil jeg på vegne af den spanske delegation i Det Europæiske Folkepartis Gruppe (Kristelige Demokrater) gerne påpege, at selv om vi stemte for betænkningen, er vi ikke enige i betragtning 2a, der tilføjes med ændringsforslag 4, hvori det hedder, at Kommissionen bør "indlede en visumdialog med Kosovo med henblik på at fastlægge en køreplan for visumlempelse og -liberalisering svarende til dem, der er fastlagt med andre lande i det vestlige Balkan".
<P>
Min delegation har den opfattelse, at Kosovo ikke kan sidestilles med landene i Vestbalkan. Jeg vil gerne påpege, at Kosovo ikke er anerkendt af de spanske myndigheder eller af nogen andre medlemsstater.
<P>
Da de omtalte ændringsforslag blev vedtaget ved afstemning under ét sammen med mange andre ændringsforslag, kunne vi ikke stemme imod det, men vi vil gerne have ført til protokols, at vi ikke er enige i dets indhold.
<SPEAKER ID="097" NAME="Anna Maria Corazza Bildt" AFFILIATION="PPE">
(EN) Hr. formand! Jeg vil blot gerne sige, at vi bør understrege, at den fælles erklæring virkelig er en stor succes. I den fælles erklæring udsender vi et stærkt politisk budskab og udtrykker vores støtte til at fremskynde tildeling af visumfrihed til hele befolkningen på Vestbalkan. Det er takket være den ansvarlige holdning hos PPE-Gruppen, som fik processen tilbage på sporet og styret i den rigtige regning på et solidt retsgrundlag i henhold til traktaterne, at vi kan notere en så stor politisk succes. Det var misvisende at tvinge en politisk erklæring ind i et juridisk bilag, og det sendte et forkert budskab og ville vække falske forhåbninger for regionens befolkning.
<P>
Jeg vil blot gerne sige, at jeg oplevede belejringen og beskydningen af Sarajevo i halvandet år. Jeg vil engagere mig i at fremskynde udstedelsen af visa til mine venner og befolkningen der, indtil dette gennemføres næste sommer.
<SPEAKER ID="098" NAME="Jörg Leichtfried" AFFILIATION="S&amp;D">
(DE) Hr. formand! Jeg vil gerne sige noget om fru Paliadelis betænkning, især fordi jeg mener, at Den Europæiske Ombudsmand rent faktisk skal repræsentere EU's borgere. I løbet af de seneste år har Ombudsmanden foretaget sig noget, der på enhver måde strider mod denne opgavebeskrivelse, eftersom han har gjort knæfald over for økonomiske interesser og ladet sig udnytte af disse. Han har stillet et spørgsmål til Kommissionen, hvor han klager over, at adskillige stater har indført forbud mod vilde dyr i cirkusser. Det vedkommer for mig at se ikke Ombudsmanden. Det er ikke Ombudsmandens opgave at beskytte et lille antal cirkusejere, som fortsat arbejder med vilde dyr, og undlade at alliere sig med det store flertal, der med stor sandsynlighed støtter dette forbud mod vilde dyr, og som lever udmærket med cirkusser uden vilde dyr.
<P>
Derfor kan jeg ikke betragte hans aktiviteter i denne sag som noget positivt, og derfor har jeg stemt imod betænkningen.
