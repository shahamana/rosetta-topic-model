<CHAPTER ID="011-03">
3. Brasiliens afvisning af kravet om udlevering af Cesare Battisti
<SPEAKER ID="217" NAME="Formanden">
Næste punkt på dagsordenen er forhandling om seks beslutningsforslag om Brasiliens afvisning af kravet om udlevering af Cesare Battisti.
<SPEAKER ID="218" NAME="Mario Mauro">
forslagsstiller. - (IT) Fru formand, mine damer og herrer! Antonio Santoro, fængselsbetjent, Lino Sabadin, slagter, Perluigi Torregiani, juveler, og Andrea Campagna, politimand - dette er navnene på fire borgere, der sammen med mange andre mistede livet mellem den 6. juni 1978 og den 19. april 1979. De blev dræbt af sindssyge, morderiske terrororganisationer, der forsøgte at omstyrte den demokratiske orden i Italien. En af morderne er Cesare Battisti.
<P>
Jeg vil først og fremmest i lighed med den italienske præsident Napolitano give udtryk for min beklagelse over, at hr. Lula, Brasiliens præsident, har besluttet at tildele den italienske terrorist Cesare Battisti status som politisk flygtning. Cesare Battisti er ved domstolene blevet kendt skyldig i disse fire mord i løbet af blyårene.
<P>
Lad mig minde Dem om, at Cesare Battisti ikke blot blev kendt skyldig ved de italienske domstole, men også ved de franske domstole og ved Den Europæiske Menneskerettighedsdomstol. Det er en uforklarlig og yderst alvorlig beslutning, som de europæiske institutioner ikke må sidde overhørig. Det er vores pligt over for Battisti-ofrenes slægtninge, men vigtigst af alt er vi også forpligtet, idet EU i mange år har anvendt en terrorbekæmpelsesstrategi, der skal garantere borgernes sikkerhed og beskytte demokratiske institutioner. Hvis vi blot er passive vidner, vil vi således forpurre den fælles indsats, som vi har gjort gennem årene for at bekæmpe en stadig trussel.
<P>
Gruppen for Det Europæiske Folkeparti (Kristelige Demokrater) og De Europæiske Demokrater håber desuden, at Brasilien vil tage en meget følsom, men helt igennem berettiget og legitim anmodning, op til fornyet grundig overvejelse. Brasilien er et storslået demokratisk land og har altid haft et fremragende forhold til Europa og Italien, og dette er netop årsagen til, at vi er overrasket over denne smækkede dør. Alle parter er nødt til at reagere resolut og effektivt af hensyn til det venskab og den respekt, der forbinder vores lande, af hensyn til det venskab, samarbejde og partnerskab, der forbinder Brasilien med EU politisk og økonomisk.
<P>
Europa skal bakke op om den italienske regering, der anvender alle tilgængelige legitime politiske og diplomatiske pressionsmidler og retlige midler, således at retfærdigheden kan ske fyldest. Brasiliens beslutning er i rystende grad i strid med EU's image, idet det tilsyneladende formodes, at der anvendes midler såsom politisk forfølgelse og tortur i en af EU-medlemsstaterne. Der er kort sagt tale om en uacceptabel situation, der frem for alt ikke har bund i virkeligheden.
<SPEAKER ID="219" NAME="Manuel Medina Ortega">
forslagsstiller. - (ES) Fru formand! Hr. Mauro har efter min opfattelse beskrevet situationen meget klart. Manden er en morder, der har dræbt fire mennesker. De italienske domstole har også kendt ham skyldig i andre handlinger såsom medlemskab af en væbnet gruppe, våbenbesiddelse - en alvorlig forbrydelse i de fleste europæiske lande - og voldshandlinger.
<P>
Manden er kendt skyldig af en italiensk domstol. På trods heraf erklærede den brasilianske regering, en demokratisk regering, Cesare Battisti for politisk flygtning den 17. december.
<P>
Som understreget af hr. Mauro skal EU udtrykke solidaritet med den italienske regering og vise Brasilien, et venligsindet, demokratisk land, er der er sket en fejltagelse.
<P>
Ifølge de brasilianske myndigheder verserer appelsagen fortsat for den føderale højesteret, men det er sørgeligt, at sagen er kommet så vidt.
<P>
Vi må også huske på, at Den Europæiske Menneskerettighedsdomstol afviste hr. Battistis anmodning om beskyttelse, og at EU nu baserer sine tiltag på respekten for grundlæggende menneskerettigheder, der er et centralt element i den europæiske forfatning.
<P>
I lyset af venskabsbåndene mellem EU og Brasilien bør det derfor understreges over for de brasilianske myndigheder, at EU er en god ven og allieret, og at vi håber, at de til gengæld ændrer adfærd fremover.
<SPEAKER ID="220" NAME="Carl Schlyter">
forslagsstiller. - (SV) Fru formand! Jeg ville ønske, at vi havde drøftet Filippinerne i stedet, hvor EU reelt kunne have medvirket til at redde mange menneskers liv. Nu drøfter vi en individuel retssag, der verserer ved domstolen i øjeblikket, og vi har i denne forbindelse den frækhed at sige, at vi vil forsvare retsstatsprincippet. Der, hvor jeg kommer fra, er et af de mest grundlæggende retsstatsprincipper, at et parlament ikke blander sig i individuelle retssager.
<P>
Min gruppe og jeg mener, at det er helt forkert at drøfte en verserende individuel retssag i et parlament. Dette er desværre ikke første eller sidste gang, da vi snart skal stemme om Madina-betænkningen, hvor nøjagtig det samme er tilfældet. I en verserende sag om ophavsret mod Pirate Bay ved en svensk domstol kommenterede Parlamentet skyldsspørgsmålet, mens sagen stadig verserede. Jeg håber virkelig ikke, at dette bliver en vane. Hvis dette sker, vil vi i EU sætte os op imod og handle i strid med vores egne retsstatsprincipper, og det ville være yderst uheldigt.
<P>
Undskyld, jeg glemte én vigtig ting.
<P>
Hvis vi ikke er tilfredse med Brasiliens og Europas håndtering af udleveringer, og hvis vi ikke er tilfredse med de nationale domstoles fortolkning af vores love, bør vi ændre lovene, således at alle er lige for loven. Vi bør ikke trænge os på og forsøge at påvirke en individuel sag. Det er dommernes, anklagernes og forsvarsadvokaternes og ikke Parlamentets opgave. Vi vedtager love, og i henhold til retsstatsprincippet fortolkes disse love efterfølgende af domstolene.
<SPEAKER ID="221" NAME="Cristiana Muscardini">
forslagsstiller. - (IT) Fru formand, mine damer og herrer! Det er virkelig uværdigt, at et medlem af Europa-Parlamentet tager ordet uden at have læst teksten i en beslutning, der er udarbejdet og underskrevet af alle de store politiske grupper, og kommer med usandheder. Retssagen er blevet afsluttet for mange år siden.
<P>
Jeg vil gerne opstille vores problem. Regeringen i et venligsindet land, som vi samarbejder med, kan ikke forsvare en terrorists fantaseren, en terrorist, der har begået flere mord og er blevet dømt flere gange. Vi ønsker at understrege, at det er nødvendigt at indlede en debat i Rådet, hvilket vi allerede har givet udtryk for i en skrivelse til EU-formandskabet, med henblik på at drøfte og træffe afgørelse om fælles regler for udlevering mellem de 27 EU-medlemsstater og mellem EU og tredjelande med udgangspunkt i denne utrolige situation og under hensyntagen til den nye internationale terrorisme.
<P>
Ingen kan tillade en person, der har dræbt ubevæbnede mennesker, og som har anvendt alle tilgængelige midler til at undgå retsforfølgning og ofrenes slægtninge, at fremstille sig selv som et offer for forfølgelse og skabe en farlig præcedens til skade for lovgivningen og samfundet.
<SPEAKER ID="222" NAME="Marios Matsakis">
for ALDE-Gruppen. - (EN) Fru formand! Personer, der er kendt skyldige ved vores domstole, skal tage konsekvenserne, og de bør ikke have mulighed for at søge tilflugt i noget land i verden.
<P>
Cesare Battisti er en dømt morder i Italien, og de brasilianske myndigheders beslutning om at beskytte ham mod EU's retssystem er ikke alene uacceptabel, men bør også fordømmes og beklages i de stærkeste vendinger, og i lighed med enhver anden myndighed og ethvert andet organ i EU er vi fuldt ud berettiget til at påpege dette. Jeg håber, at den brasilianske regering vil komme til fornuft, og at den vil tage sagen op til fornyet overvejelse og gøre det, der forventes, og udlevere hr. Battisti til Italien hurtigst muligt, og inden denne sag begynder at få alvorlige følger for det ellers gode forhold mellem EU og Brasilien. Brasilien må ikke blive et sikkert tilflugtsland for dømte kriminelle, og EU må aldrig tillade, at mordere undslipper straf.
<SPEAKER ID="223" NAME="Roberta Angelilli">
for UEN-Gruppen. - (IT) Fru formand, mine damer og herrer! Med dette fælles beslutningsforslag vil Parlamentet sætte sig igennem på internationalt plan med en anmodning om, at udleveringen af Cesare Battisti tages op til fornyet overvejelse, og Parlamentet vil frem for alt ære ofrenes minde og udtrykke solidaritet med deres familier, der i over 20 år har ventet på, at deres grundlæggende ret til retfærdighed, som de er blevet nægtet adgang til i så mange år, langt om længe opfyldes. Der er intet andet at sige. Lad os i de sidste par sekunder af min taletid iagttage et minuts stilhed til minde om ofrene.
<SPEAKER ID="225" NAME="Mario Borghezio" AFFILIATION="UEN">
(IT) Fru formand, mine damer og herrer! Jeg vil gerne takke fru Angelilli for denne vigtige gestus, der viser, at Parlamentet har en helt anden holdning end EU, der som Pontius Pilatus fralægger sig ethvert ansvar for sagen, selv om den rent faktisk berører to lande, nemlig Italien, der har betalt en ekstraordinær høj pris for terrorismen med dens ofre og meget vanskelige år, og Frankrig, der er dybt involveret i sagen på grund af den ynkelige interesse, der udvises af den berygtede venstreorienterede "kaviarlobby", der allerede gjorde sig bemærket i Petralla-sagen og sandsynligvis også i efterretningstjenestens rolle.
<P>
Europa underminerer på denne måde sine direktiver til bekæmpelse af terrorisme og mister enhver indflydelse på den globale strategi til bekæmpelse af terrorisme. Jeg spørger mig selv, om det samme ville være sket, hvis der f.eks. havde været tale om en tysk terrorist fra Røde Armé Fraktion? Europas budskab til Brasilien er imidlertid, at hvis landet ikke udleverer en gemen forbryder og kommunist som Battisti, der i dag selv fra fængslet vover at håne sine ofre, vil Brasilien degradere sig selv til et tilflugtsland for de værste kriminelle og terrorister.
<P>
En sådan adfærd vil drage berettigelsen af alle partnerskabsaftaler og - efter min opfattelse - deltagelse i G8 i tvivl. Vi må gøre det helt klart, at det ikke er acceptabelt at indgå aftaler med terrorister. Terrorister, der er lovligt dømt - vi har et fremragende retssystem i Italien, hvor ingen tortureres, og hvor procedurerne er lovlige - skal efterfølgende udstå hele deres straf. Terrorister, mordere og kommunister!
<SPEAKER ID="226" NAME="Albert Deß" AFFILIATION="PPE-DE">
(DE) Fru formand! Jeg bad om at få ordet, da jeg var formand for den tysk-brasilianske parlamentariske gruppe i det tyske underhus i 10 år, og jeg har således et stort kendskab til Brasilien. Jeg er meget overrasket over, at Lula-regeringen har afslået at udlevere denne dømte morder til en europæisk medlemsstat. Jeg håber, at retssagen i Brasilien vil blive afsluttet meget hurtigt.
<P>
Lula-regeringen har forpligtet sig udtrykkeligt til at overholde menneskerettighederne. Et aspekt af menneskerettighederne er, at dømte mordere retsforfølges, og jeg håber således, at der er stor opbakning bag dette beslutningsforslag. Jeg vil bruge mine kontakter i det brasilianske parlament til at sikre, at der også lægges pres på regeringen på nationalt plan for at få den til at imødekomme denne udleveringsanmodning.
<SPEAKER ID="227" NAME="Janusz Onyszkiewicz" AFFILIATION="ALDE">
(PL) Fru formand! Efter afslutningen af Anden Verdenskrig i Europa flygtede mange nazister til Sydamerika for at undgå retsforfølgelse. Det har været yderst vanskeligt at få dem udleveret og stillet for retten. Dette førte til en række desperate skridt som f.eks. israelske agenters kidnapning af Eichmann i Sydamerika, således at han kunne blive retsforfulgt.
<P>
Det er åbenlyst, at traditionen med at flygte til Sydamerika ikke er uddøende, og det samme gælder for troen på, at det er muligt at søge tilflugt der, og at det vil være muligt at leve sine sidste dage i fred og straffrihed på trods af de forbrydelser, der er blevet begået. Den brasilianske regering holder med sin adfærd live i denne tro, og det kan desværre føre til en voldsom udbredelse af fornemmelsen af straffrihed. Det er derfor yderst vigtigt, at denne beslutning om udlevering vedtages.
<SPEAKER ID="228" NAME="Mariann Fischer Boel">
medlem af Kommissionen. - (EN) Fru formand! Kommissionen er opmærksom på den brasilianske justitsministers nylige beslutning om at give politisk asyl til en italiensk statsborger, Cesare Battisti, der in absentia er blevet idømt livsvarigt fængsel af de italienske domstole.
<P>
Vi har nøje overvejet Kommissionens rolle i denne sag, navnlig efter at Italiens minister for europæiske anliggender, Andrea Ronchi, i sidste uge anmodede Jacques Barrot, næstformand i Kommissionen, om EU-støtte til Italiens udleveringsanmodning til den brasilianske regering.
<P>
Som det også blev påpeget over for den italienske regering, har Kommissionen ikke mulighed for at blande sig i dette spørgsmål. EU-traktaten er meget klar på dette område. EU's og Kommissionens retlige beføjelser inden for strafferetligt samarbejde er begrænset til de 27 EU-medlemsstaters retsområde. EU kan fremme udlevering mellem medlemsstater, men har ingen kompetence med hensyn til medlemsstaternes forbindelser med tredjelande vedrørende retligt samarbejde i straffesager. Italiens bilaterale forbindelser med Brasilien på dette område er omfattet af en bilateral aftale undertegnet i 1989.
<SPEAKER ID="229" NAME="Formanden">
Forhandlingen er afsluttet.
<P>
Vi går nu over til afstemning.
