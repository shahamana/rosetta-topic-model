<CHAPTER ID="011">
Klima- og energipakken og søtransportpakken (undertegnelse af retsakter) 
<SPEAKER ID="333" NAME="Formanden">
Hr. vicepremierminister og repræsentant for Den Europæiske Unions formandskab, hr. Nečas, kommissær Rehn, ordfører og udvalgsformænd, mine damer og herrer!
<P>
Det er en stor glæde for os i dag i fællesskab at undertegne to vigtige pakker, klima- og energipakken og pakken om en integreret søfartspolitik for EU. Dette er højdepunktet af det konsekvente arbejde, vi har udført sammen med Rådet og Kommissionen. Når vi vedtager disse to lovgivningsforslag, beviser vi i EU, at vi er i stand til at handle resolut for at overvinde udfordringerne i de meget vigtige sektorer som bæredygtig udvikling, miljøbeskyttelse og søfartssikkerhed. Denne offentlige undertegnelse vil medvirke til at understrege den europæiske lovgivnings betydning for de europæiske borgere.
<P>
I klima- og energipakken har Parlamentet og Rådet fastlagt grundlaget for, at EU kan opfylde klimamålsætningerne i 2020 og fortsat spille en førende rolle i kampen mod klimaændringerne. Klimapakken indeholder vigtige retlige rammer, som vil medvirke til at forbedre f.eks. emissionshandelssystemet eller medlemsstaternes bestræbelser på at nedbringe drivhusgasudslippet samt til at fremme vedvarende energikilder og kulstofoplagringsteknikker. Ordførerne fru Doyle og fru Hassi er til stede, eller det går jeg ud fra. Jeg kan i hvert fald se fru Hassi.
<P>
Denne pakke vil give EU den nødvendige troværdighed forud for den internationale konference, som skal finde sted i København i december, samt under forhandlingerne om en vidtrækkende og bindende aftale.
<P>
Med hensyn til søtransport nåede Parlamentet til enighed om otte retsakter under forligsproceduren. Det er et resultat af et intensivt arbejde, der varede mere end tre år.
<P>
Dette resultat er ligeledes et bevis på det pres, Europa-Parlamentet har udøvet for at sikre, at katastrofer på havet, som f.eks. ulykkerne i forbindelse med Erika i 1999 og Prestige i 2002, kan undgås for fremtiden ved at forbedre søfartssikkerheden.
<P>
I dag kan vi se, at mange af forslagene fra Det Midlertidige Udvalg om Øget Sikkerhed til Søs, der blev nedsat af Europa-Parlamentet, er blevet lov. Takket være disse specifikationer er der sket en forbedring af inspektion af og kontrol med skibe, tilsyn med maritim shipping samt forsikring af skibe. Der er blevet indført obligatorisk forsikring, og kravene til undersøgelser og ansvar i tilfælde af ulykker er blevet skærpet.
<P>
Jeg er glad for at se, at ordføreren, fru Doyle, nu har sluttet sig til os.
<P>
Til slut vil jeg gerne sige tak til det tjekkiske formandskab, Kommissionen og medlemmerne af Udvalget om Miljø, Folkesundhed og Fødevaresikkerhed, Udvalget om Industri, Forskning og Energi og Transport- og Turismeudvalget, som alle har arbejdet hårdt med disse vigtige retsakter. Jeg er især glad for, at to gruppeformænd har beæret os med deres tilstedeværelse i dag. Det siger jeg dem tak for.
<P>
Jeg vil nu bede formanden for Rådet om at tage ordet.
<SPEAKER ID="334" NAME="Petr Nečas">
Formand for Rådet. - (CS) Hr. formand, hr. kommissær, mine damer og herrer! Jeg vil gerne takke Dem for at have indbudt mig til dette møde i Europa-Parlamentet i forbindelse med den højtidelige undertegnelse af klima- og energipakken og søtransportpakken. Det er to meget vigtige foranstaltninger, som EU-medlemsstaterne er blevet enige om med Kommissionens, Parlamentets og andre partneres hjælp. Jeg vil gerne begynde med på vegne af Det Europæiske Råd at sige et par ord om klima- og energipakken.
<P>
Denne pakke understreger EU's førende rolle i den globale kamp mod klimaændringerne, samtidig med at der tages hensyn til de enkelte medlemsstaters faktiske muligheder og økonomiske vilkår. Klima- og energipakken har stor symbolsk betydning, da den viser, at det er lykkedes for repræsentanterne for en halv mia. borgere, 500 mio. mennesker, at blive enige om meget klare aktioner, strategier og målsætninger på dette meget vigtige og følsomme område til trods for de meget vanskelige økonomiske vilkår i dag. Den har også stor betydning som et positivt eksempel for vores partnere i verden. Jeg vil gerne benytte lejligheden til især at takke de fire ordførere for at have forberedt, forhandlet og udtænkt disse klare foranstaltninger, samt takke hele Parlamentet for dets aktive og positive bidrag, Kommissionen for at have givet støtte og forberedt arbejdet under hele godkendelsesprocessen og det franske formandskab for dets usædvanlig store indsats. Pakken baner vejen for, at vi som europæere kan forhandle globale aftaler på plads om strategien for klimaændringerne, som skulle kunne indgås i december i år på mødet i København. EU går forrest i klimabeskyttelsen, og vi må ikke forspilde denne lejlighed til at styrke vores førende stilling og gøre det endnu bedre.
<P>
Jeg vil nu gerne sige et par ord om betydningen af den tredje maritime sikkerhedspakke, som er et yderligere og lige så vigtigt resultat af samarbejdet mellem Rådet og Europa-Parlamentet. Den europæiske offentlighed blev alvorlig forfærdet, da olietankskibet Erika i 1999 brækkede midt over ud for kysten i Bretagne med 20 000 tons olie om bord og dermed forvoldte alvorlige miljøskader, og da tankskibet Prestige tre år senere slap 120 tons olie ud ved Galiciens kyst i Spanien. Vi husker alle de tragiske billeder i medierne af de ramte kystområder, hvor tusindvis af frivillige, som var blevet hentet for at rydde op, så hjælpeløst til, mens fugle og andre dyr og planter blev kvalt af den sorte bølge. Det var helt klart, at vi måtte gøre vores bedste for at forhindre en gentagelse af lignende naturkatastrofer af dette omfang. Det var klart, at vi måtte handle sammen. Det var klart, at EU måtte sende et signal om, at skibe, som var i meget dårlig stand, som ikke var forsikrede, og som ikke overholdt de grundlæggende sikkerhedsregler, ikke var velkomne ved de europæiske kyster. I november 2005 reagerede Kommissionen ved at fremlægge otte ambitiøse lovforslag, den såkaldte tredje maritime sikkerhedspakke. Pakken vil give Europa konkrete resultater i form af bedre forebyggelse af ulykker til søs, hyppigere inspektioner og en klar ansvarsfordeling, der fokuserer på skibsrederne. Denne europæiske lovgivning vil, ud over at have stor betydning for miljøet - et aktiv, som tilhører os alle - i høj grad blive værdsat af borgere og virksomheder i lande med kyster, hvilket man jo kunne forvente, men ligeledes af eksportorienterede stater uden kyster, som f.eks. mit eget land, hvor en betydelig del af produktionen transporteres ud af Europa til søs. Lande uden kyster har ligeledes en afgørende interesse i at sikre, at tankskibe som Erika og Prestige ikke længere kan sejle langs Europas kyster, og at søtransport udføres effektivt, sikkert og under udvisning af miljøansvar.
<P>
Hr. formand, mine damer og herrer! Jeg vil gerne slutte med at takke Europa-Parlamentets ordførere, det franske formandskab og Kommissionen for det store arbejde, de har udført med søfartspakken. Uden deres indsats og engagement ville det ikke have været muligt at opnå dette vellykkede resultat, som har helt klare fordele for den europæiske offentlighed, erhvervslivet og miljøet.
<SPEAKER ID="335" NAME="Formanden">
Tak hr. minister. Jeg vil nu bede Dem og kommissær Rehn og ordførerne om at slutte Dem til mig, og jeg og minister Nečas vil undertegne retsakterne i Deres tilstedeværelse.
<P>
(Undertegnelse af retsakter)
