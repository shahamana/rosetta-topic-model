<CHAPTER ID="019">
Socialt ansvar hos underleverandører i produktionskæder (kortfattet forelæggelse) 
<SPEAKER ID="164" NAME="Formanden">
Næste punkt på dagsordenen er betænkning af Lehtinen for Udvalget om Beskæftigelse og Sociale Anliggender om socialt ansvar hos underleverandører i produktionskæder.
<SPEAKER ID="165" NAME="Lasse Lehtinen">
ordfører. - (FI) Hr. formand, hr. kommissær! Underleverandørkæder er almindelige i forretningslivet. De hjælper til med at organisere arbejdet effektivt og fleksibelt. De er vigtige for, at det indre marked fungerer ordentligt, og udgør et nødvendigt økonomisk og logistisk netværk.
<P>
For at sikre markederne og forbrugerbeskyttelsen er det imidlertid afgørende at bruge lovgivningen til at fastsætte leverandørernes og underleverandørernes centrale ansvar. I denne betænkning opfordres Kommissionen til at oprette et klokkeklart retligt instrument ved at indføre et europæisk leverandøransvar, som samtidig overholder de forskellige lovgivninger i medlemsstaterne samt nærhedsprincippet og proportionalitetsprincippet.
<P>
Otte medlemsstater har allerede en sådan lovgivning på plads, men vi er også nødt til at kunne regulere forbindelserne mellem underleverandørkæderne på fællesskabsplan. Fælles europæiske problemer skal løses med fælles regler. Ellers kan de lande, der ikke har indført lovgivning på dette forretningsområde, fordreje konkurrencen på bekostning af de øvrige.
<P>
Det er derfor ikke kun et spørgsmål om beskyttelse af arbejdstagerne, men også om at beskytte konkurrenceevnen for de virksomheder, der overholder reglerne. Det drejer sig med andre ord om at forebygge den grå økonomi. Så længe underleverandørkæder kan bruges som en skjult måde at holde lønningerne nede på og undgå at betale skat og socialsikringsbidrag, vil det være skatteyderne og de konkurrerende virksomheder, hvoraf de fleste er små og mellemstore virksomheder, der kommer til at bære byrden. Underleverandørerne, der ofte også er små firmaer, har brug for klare regler, når de arbejder for de meget store hovedleverandører.
<P>
Vi har allerede set, hvordan landespecifikke systemer også virker præventivt. Tærsklen for tilsidesættelse af arbejdsgiveransvaret bliver højere, hvis folk kan forvente at blive straffet for kriminel aktivitet.
<P>
Det er i alle europæernes interesse at overholde nogle minimumsbetingelser for beskæftigelse og nogle klare regler. Så kan arbejdskraften tillidsfuldt flytte fra et land til et andet, virksomhederne kan have tillid til kontrakterne, og forbrugerne kan være sikre på, at prisen på et produkt eller en tjenesteydelser er korrekt og er blevet fastsat på baggrund af gennemsigtighed. Det er ikke tilfældigt, at virksomhedernes sociale ansvar specifikt er omtalt i betænkningen.
<SPEAKER ID="166" NAME="Louis Michel" LANGUAGE="FR">
Hr. formand, mine damer og herrer! Kommissionen byder betænkningen hjertelig velkommen.
<P>
Uanset hvor vigtig outsourcing måtte være for at øge produktiviteten og konkurrenceevnen, erkender vi fuldt ud behovet for effektive foranstaltninger til at sikre, at det hverken opfordrer til eller fremmer en manglende overholdelse af ansættelsesforholdene, især når der er tale om lange underleverandørkæder. Der er brug for passende, effektive og afskrækkende straffe for at sikre, at underleverandørerne opfylder deres retlige og kontraktmæssige forpligtelser fuldt ud, især med hensyn til arbejdstagerrettighederne. Større gennemsigtighed i forbindelse med underleverandørprocessen vil føre til en bedre overordnet beskyttelse af arbejdstagernes rettigheder, og det er et spørgsmål, som Kommissionen som bekendt er og fortsat vil være meget optaget af.
<P>
Selv om jeg måske kan gå ind for Deres generelle princip om, at europæiske problemer kræver europæiske løsninger, vil jeg være mere forsigtig i forbindelse med konklusionerne i punkt 14 i betænkningen, hvor der står, at problemet kun kan blive løst ved at indføre et klokkeklart fællesskabsretligt instrument, som indfører et europæisk solidarisk ansvar.
<P>
Det ser også ud til, at betænkningen går i denne retning i punkt 15, hvor der opfordres til at iværksætte en konsekvensanalyse af merværdien og gennemførligheden af et sådant fællesskabsinstrument. Hvad angår opfordringen i punkt 25 til Kommissionen om at sikre effektiv overholdelse af direktivet om udstationering af arbejdstagere, vil jeg gerne understrege, at vi for nylig har nedsat en arbejdsgruppe på højt niveau om udstationering af arbejdstagere. Arbejdsgruppen består af repræsentanter fra medlemsstaterne og sociale aktører, og den har til formål at forbedre den praktiske anvendelse af direktivet og i særdeleshed det administrative samarbejde mellem medlemsstaterne. Gruppen holder sit første møde den 25. marts.
<P>
I den forbindelse vil jeg gerne nævne undersøgelsen "Liability in subcontracting processes in the European construction sector", der blev offentliggjort i 2008 af Det Europæiske Institut til Forbedring af Leve- og Arbejdsvilkårene, og som understreger såvel de største forskelle mellem de nationale systemer om solidarisk ansvar som deres effektivitetsniveauer. Undersøgelsen understregede også den kendsgerning, at der ikke ser ud til at være en universel løsning, og anbefalede yderligere debat og forskning, især i forbindelse med grænseoverskridende spørgsmål.
<P>
Det problem, vi forsøger at løse, er af social karakter, men de foreslåede løsninger går tydeligvis langt ud over det sociale område. Vi er derfor nødt til nøje at se nærmere på dets økonomiske og juridiske følger.
<P>
Jeg er helt enig i, at problemet fortjener en mere omfattende forskning, og at vi derfor, før vi forelægger et udkast til lovgivning, meget nøje bør undersøge flere ikkeregulerende metoder til at tackle nogle af de spørgsmål, der rejses i betænkningen, nærmere bestemt et forbedret samarbejde og en forbedret koordinering mellem de nationale tilsynsmyndigheder og andre nationale håndhævende myndigheder, opmærksomhed på god praksis i virksomhederne, gældende retningslinjer og standarder, initiativer om socialt ansvar og tværnationale virksomhedsaftaler, som allerede indeholder innovative bestemmelser om risikovurderingsprocedurer og tilsyn med underleverandørerne.
<SPEAKER ID="167" NAME="Formanden">
Forhandlingen er afsluttet.
<P>
Afstemningen finder sted torsdag den 26. marts 2009.
<P>
Skriftlige erklæringer (artikel 142)
<SPEAKER ID="997" NAME="Proinsias De Rossa  " AFFILIATION="PSE">
skriftlig. - (EN) Den øgede brug af outsourcing i Europa har vidtrækkende konsekvenser for arbejdsmarkedsforholdene. Det er ikke kun arbejdet, der outsources. De tilhørende juridiske og finansielle forpligtelser såsom overholdelse af reglerne om løn- og arbejdsforhold og betaling af skatter og socialsikringsbidrag outsources ligeledes til underleverandører og arbejdsformidlinger. Det er bekymrende, at outsourcing i stadig større grad kan bruges til at reducere det direkte sociale ansvar.
<P>
Derfor er idéen om et "solidarisk ansvar" vigtig for at sikre, at virksomhederne påtager sig et ansvar for deres underleverandørers praksis. Håndhævelsen af de juridiske forpligtelser bliver naturligvis vanskeligere i lange og komplekse kæder af indbyrdes forbundne virksomheder. Det gælder især på tværs af grænserne, hvor der kan etableres forskellige niveauer af leverandører i de forskellige medlemsstater, og som er underlagt forskellige regler. I dag er der kun otte medlemsstater, der har national lovgivning om underleverandørvirksomhedernes ansvar.
<P>
Jeg bakker kraftigt op om denne betænkning, der støttes af Den Europæiske Faglige Samarbejdsorganisation (EFS), og som opfordrer Kommissionen til at oprette et klokkeklart fællesskabsretligt instrument til indførelse af et europæisk solidarisk ansvar. Den anmoder samtidig Kommissionen om at iværksætte en konsekvensanalyse af et fællesskabsinstrument om ansvar fordelt på flere led for på denne måde at opnå større gennemsigtighed i forbindelse med underleverandører.
