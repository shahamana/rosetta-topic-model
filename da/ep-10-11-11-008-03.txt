<CHAPTER ID="008-03">
3. Forvaltere af alternative investeringsfonde (
<SPEAKER ID="125" NAME="Jean-Paul Gauzès">
ordfører. - (FR) Hr. formand, mine damer og herrer! Den stemme, De skal til at afgive, vedrører et af nøgleelementerne i Europas reaktion på finanskrisen, nemlig forvaltningen af alternative investeringsfonde, herunder hedgefonde og private equity-fonde.
<P>
Dette kompromisdokument, denne kompromistekst, har været længe undervejs. Det er lykkedes os at nå til bred enighed, og jeg vil gerne her i formanden for Økofin-Rådets nærvær takke det belgiske formandskab, som har været direkte og bemærkelsesværdigt meget involveret i denne sag, især gennem ministerens aktive deltagelse i centrale trialoger, og jeg vil endvidere gerne takke kommissær Barnier, hvis arbejde har været særdeles brugbart.
<P>
Endelig vil jeg gerne takke mine skyggeordførere, sekretariatets personale og de eksperter, der har bistået os. Dette arbejde tog over 14 måneder, og der var 1 690 ændringsforslag. Det var et stort stykke arbejde, men jeg mener, at vi i dag er nået frem til en tekst, der takket være det belgiske formandskab udgør et væsentligt skridt fremad inden for europæisk finansiel regulering.
