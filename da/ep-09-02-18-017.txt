<CHAPTER ID="017">
Stemmeforklaringer
<P>
Skriftlige stemmeforklaringer
<SPEAKER ID="998" NAME="Nicodim Bulzesc  " AFFILIATION="PPE-DE">
skriftlig. - (RO) Jeg stemte for Europa-Parlamentets beslutning om Den Europæiske Unions rolle i Mellemøsten, da jeg er enig i, at vi er nødt til at støtte genopbygningsplanerne for Gazastriben.
<P>
Formålet med denne beslutning er at yde øjeblikkelig og ubegrænset humanitær bistand, hvilket er en moralsk forpligtelse. Denne bistand skal ydes uden betingelser og begrænsninger. De israelske myndigheder opfordres til at tillade en løbende og tilstrækkelig strøm af humanitær bistand, herunder alt materiale og udstyr, der er nødvendigt for, at FN-agenturer som f.eks. UNRWA (De Forenede Nationers Hjælpeorganisation) og andre internationale organisationer kan udføre deres opgaver og opfylde befolkningens behov.
<SPEAKER ID="997" NAME="Konstantinos Droutsas  " AFFILIATION="GUE/NGL">
skriftlig. - (EL) Med Europa-Parlamentets beslutning om humanitær bistand til Gaza forsøger EU ud fra det princip, at Israels nedslagtning kan sidestilles med palæstinensernes oprør, at skjule sit meget store ansvar for nedslagtningen af det palæstinensiske folk under Israels morderiske invasion i Gazastriben, der krævede over 1 300 dødsofre, hvoraf de fleste var børn, kvinder og ældre, og over 5 000 sårede. Som følge af den totale ødelæggelse af tusindvis af hjem og alle sociale infrastrukturer og den totale økonomiske isolation, som Israel har påtvunget, lever det palæstinensiske folk under tragiske og umenneskelige forhold.
<P>
Det forhold, at der overhovedet ikke henvises til og gives udtryk for fordømmelse af Israel og årsagerne til det palæstinensiske folks tragiske situation, bekræfter endnu engang EU's støtte til Israels kriminelle handlinger som led i styrkelsen af EU's rolle i de eskalerende interne magtkampe mellem imperialisterne i Mellemøsten.
<P>
Det heroiske palæstinensiske folk har ikke brug for velgørenhed fra imperialisterne, men mere end noget andet for, at der oprettes en uafhængig og suveræn palæstinensisk stat med hovedstad i Østjerusalem og baseret på grænserne fra 1967 i overensstemmelse med FN's resolutioner, og at andre folk udviser fuld solidaritet med det palæstinensiske folks kamp.
<SPEAKER ID="062" NAME="Hélène Goudin og Nils Lundgren  " AFFILIATION="IND/DEM">
skriftlig. - (SV) Situationen i Gazastriben er yderst alvorlig, da civilbefolkningen som følge af den nuværende konflikt ikke har adgang til fødevarer, medicin og brændsel. Situationen er så alvorlig, at der er behov for øjeblikkelig ekstern bistand. Vi har derfor stemt for beslutningen.
<P>
Vi mener imidlertid, at det er meget beklageligt - om end ikke særligt overraskende - at Europa-Parlamentet endnu engang bruger en katastrofe til langsomt, men sikkert, at fremme sin egen stilling.
<SPEAKER ID="996" NAME="Pedro Guerreiro  " AFFILIATION="GUE/NGL">
skriftlig. - (PT) Efter en over 18 måneder lang umenneskelig blokade har det 22 dage lange brutale israelske angreb på det palæstinensiske folk i Gazastriben kostet mindst 1 324 dødsofre og over 5 000 sårede, hvoraf de fleste var børn. Over 100 000 mennesker er blevet tvangsforflyttet, og over 15 000 hjem er blevet ødelagt. Grundlæggende infrastrukturer og centrale offentlige tjenester er blevet ødelagt eller nedlagt, hvilket bringer opfyldelsen af det palæstinensiske folks mest grundlæggende behov i fare.
<P>
Europa-Parlamentet fordømmer ikke med et eneste ord Israels chokerende forbrydelse.
<P>
Det palæstinensiske folk har uden tvivl behov for øjeblikkelig bistand. Vi skal uden tvivl anerkende det palæstinensiske folks lidelser. Det er imidlertid også af afgørende betydning at fordømme aggressorerne og drage dem til ansvar. I stedet insisteres der i beslutningen på at hvidvaske det israelske angreb i Gazastriben ved at skjule det under betegnelsen "konflikt". Angrebet er et led i en strategi, der har til formål at overvinde det palæstinensiske folks legitime modstand mod besættelsen og underminere de nødvendige forudsætninger for oprettelsen af en palæstinensisk stat.
<P>
EU, der altid er hurtig ude, når det gælder om at gøre opmærksom på menneskerettighederne, "glemmer" disse i forhold til Israel, der i over 40 år har koloniseret de palæstinensiske områder Vestbredden, Gazastriben og Østjerusalem.
<SPEAKER ID="063" NAME="Flaviu Călin Rus  " AFFILIATION="PPE-DE">
skriftlig. - (RO) Jeg stemte for Europa-Parlamentets beslutning af 18. februar 2009 om humanitær bistand til Gazastriben, da civilbefolkningen har hårdt brug for bistand som følge af den situation, der er blevet skabt i dette område.
<P>
Der bør efter min opfattelse foretages en vurdering af befolknings behov i Gazastriben, og der skal iværksættes planer for genopbygning af området.
