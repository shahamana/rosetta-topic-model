<CHAPTER ID="019">
Betydningen af varemærkeforfalskning for den internationale handel - Forfalskninger set fra et forbrugerbeskyttelsessynspunkt (forhandling) 
<SPEAKER ID="474" NAME="Formanden">
Næste punkt på dagsordenen er forhandling under ét om:
<P>
betænkning af Gianluca Susta for Udvalget om International Handel om betydningen af varemærkeforfalskning for den internationale handel og
<P>
- mundtlig forespørgsel (B6-0486/2008) af Arlene McCarthy for PSE-Gruppen til Kommissionen om forfalskninger set fra et forbrugerbeskyttelsessynspunkt.
<SPEAKER ID="475" NAME="Gianluca Susta">
ordfører. - (IT) Fru formand, mine damer og herrer! Først vil jeg gerne takke alle, der har samarbejdet med mig om udarbejdelsen af denne betænkning, herunder skyggeordførerne, uanset hvilken holdning de enkelte politiske grupper indtager ved afstemningen om betænkningen.
<P>
Bekæmpelse af varemærkeforfalskning er frem for alt en måde, hvorpå man kan støtte konkurrenceevnen i det europæiske system, og det passer glimrende med det grundlæggende rationale bag Lissabonstrategien. Jeg mener, at det også bør overvejes med hensyn til de juridiske og strafferetlige følger i vores globaliserede verden. I en OECD-rapport fra 2005 får vi at vide, at der sælges forfalskede produkter for omkring 150 mia. EUR verden over, og her er indenlandsk varemærkeforfalskning eller digital piratkopiering ikke medregnet. En kommentator siger, at i virkeligheden ligger omsætningen ved varemærkeforfalskning på omkring 500 mia. EUR.
<P>
Gennem overtrædelse af varemærkerettigheder, patentrettigheder og intellektuelle ejendomsrettigheder udgør varemærkeforfalskning derfor en hæmsko på styrken i vores industri, vores innovationsevne og vores kreativitet. Denne situation kræver stærkt koordinerede og målrettede foranstaltninger, betydelig omhu i forbindelserne med forskellige områder i verden og efter min mening også en anden tilgang til forholdet mellem Fællesskabets institutioner og medlemsstaterne.
<P>
Betænkningen er udarbejdet af Udvalget om International Handel, og på grund af det institutionelle ansvar har man valgt at fokusere på de eksterne aspekter af varemærkeforfalskning, men sammenhængen mellem de eksterne og interne aspekter af varemærkeforfalskning i Europa - som stadig er det største marked i verden og den næststørste importør i verden - er meget klar.
<P>
Så sammenfattende skal vi på ny bekræfte visse grundlæggende forudsætninger for at bekæmpe varemærkeforfalskning: Der er behov for at styrke vores forsvar mod indførsel af forfalskede produkter, og dette indebærer også en koordinering mellem de politistyrker, der har ansvaret for at kontrollere produkter ved grænserne, samt en styrkelse af toldkontrollen. Vi bør imidlertid også fokusere kraftigt på at harmonisere de civilretlige og strafferetlige bestemmelser i vores interne retssystemer og inden for Verdenshandelsorganisationens arbejde for at styrke de instrumenter, som WTO allerede har udstyret sig selv med.
<P>
Det er klart, at når vi oftere vender os mod Verdenshandelsorganisationen i forbindelse med løsningen af visse problemer i forbindelse med tvister, der er opstået, hjælper det med til at styrke kampen mod varemærkeforfalskning, og vi mener ligeledes, at der skal findes en eller anden form for straf for lande uden for EU, der erklærer sig parat til at bidrage til at få disse produkter ind i Europa og til omsætningen af sådanne produkter på verdensplan.
<P>
Vi har brug for bedre beskyttelse af intellektuel ejendomsret, en bedre evne til at forsvare os i de vigtige geopolitiske regioner i verden og til at beskytte os mod de store lande, der dukker op på verdensmarkedet. Derfor ser vi på ACTA med stor interesse. Dette vil være en vigtig international aftale inden for en multilateral ramme, som ikke vil berøre gyldigheden af bilaterale rammer mellem USA, Japan og Europa, der også har plads til Brasilien, Indien, Kina og verdens andre vigtige handelsområder. Den vil have et dobbelt fokus. På den ene side vil den fokusere på gennemsigtighed og respekt for borgerrettigheder og politiske rettigheder og på privatlivets fred. På den anden side vil den samtidig med fuld respekt for de grundlæggende rettigheder også fokusere på at styrke handelsinteresserne, hvilket for os er interesser, der hænger nært sammen med udvikling og dermed også med friheden for vores lande i EU og for EU selv som en vigtig politisk aktør på verdensmarkederne.
<P>
Derfor mener jeg, at vi skal sætte ind med uddannelse af forbrugerne, harmonisering af straffelovgivningen, strammere kontroller og brug af forskellige redskaber til at udøve pres. Med hensyn til visse udviklingslande har vi den generelle toldpræferenceordning, og vi skal sikre, at dette system styrkes, men samtidig at det også bruges til at bekæmpe visse landes vilje til at fungere som indførselsruter for disse forfalskede varer.
<P>
Betænkningen sigter mod at skabe rammer, der forener vigtige interesser som frihed, frihandel, borgerlige frihedsrettigheder, politisk frihed og frihed til udvikling mens man forsøger at rette et slag mod et fænomen, der i øjeblikket gør tingene meget vanskelige for EU's konkurrencesystem. Vi kunne bestemt have håbet på lidt mere i den forstand, at nogle spørgsmål er blevet ladt i baggrunden af betænkningen som f.eks. oprettelsen af et observatorium eller indførelse af bestemmelser om sporbarhed. Disse aspekter kunne der ikke opnås flertal for.
<P>
Vi mener imidlertid, at vi har ydet et vigtigt bidrag til Kommissionen og Rådet og navnlig til Kommissionen, så vi fremover kan hjælpe den med at foretage en gennemgribende revision af reglerne for at beskytte Europa mod dette skadelige fænomen.
<SPEAKER ID="476" NAME="Eija-Riitta Korhola" LANGUAGE="EN">
Fru formand! Jeg vil gerne udtrykke min tak til ordføreren for hans grundige arbejde. Varemærkeforfalskning og piratkopiering dræner Europas og verdens økonomi, og stort set ingen brancher går fri af denne ulovlige aktivitet. Det skader lovlige virksomheder, og det er især efter IMCO-Udvalgets mening skadeligt for forbrugerne.
<P>
Problemet er alvorligt og bliver stadig mere alvorligt, men alligevel er forfalskede og piratkopierede varer stadig frit tilgængelige inden for det indre marked. For at bekæmpe varemærkeforfalskning og piratkopiering skal vi for det første styrke håndhævelsen, hjælpe toldmyndighederne med at opdage overtrædelserne og indgå aftaler om at bekæmpe varemærkeforfalskning og piratkopiering, der hvor overtrædelsen har sin oprindelse. Der er også behov for handling for at forhindre internettet i at blive en endnu mere fremtrædende distributionskanal for forfalskede og piratkopierede produkter ved at give adgang til effektive retsmidler.
<P>
For det andet har vi brug for offentlige bevidstgørelseskampagner. Alt for ofte er forbrugerne ikke klar over problemets omfang og følger. Forbrugernes liv bringes i fare på grund af farlige produkter, især falske lægemidler. De statslige kampagner bør i stigende grad fokusere på de samfundsmæssige omkostninger ved varemærkeforfalskning og piratkopiering, f.eks. omkostningerne for sundhed og sikkerhed.
<P>
For det tredje har vi brug for mere dataindsamling, evaluering og forskning. Omfattende og sammenlignelige data er vigtige for både de juridiske håndhævelsesforanstaltninger og bevidstgørelseskampagner. I år vedtog Udvalget om det Indre Marked og Forbrugerbeskyttelse den nye varepakke, som skabte nye rammer for markedsovervågning og for håndhævelsen af hele EU-lovgivningen for at garantere sikkerhed i forbindelse med de varer, der er til rådighed på det indre marked. Tidligere i denne lovgivningsperiode vedtog vi en moderniseret toldkodeks og instrumenter, der skal bidrage til at skabe et effektivt og papirløst toldvæsen. På denne måde har vi forsøgt at forbedre den operationelle effektivitet hos toldmyndighederne ved EU's ydre grænser - den sidste stødpude af beskyttelse - der skal forhindre forfalskede varer i at komme ind på det indre marked.
<P>
Bekæmpelse af varemærkeforfalskning og piratkopiering er et spørgsmål, som fortsat skal stå højt på vores politiske dagsorden. I Parlamentet opfordrer vi Kommissionen til at samarbejde med regeringer, toldmyndigheder, industrien og forbrugerne i alle EU-medlemsstater. Vi skal handle i fællesskab, hvis vi skal bekæmpe det effektivt. Med denne forhandling i aften kræver vi, at Kommissionen leverer en sammenhængende og koordineret fremgangsmåde til løsning af problemer med varemærkeforfalskning og piratkopiering. Kun på denne måde kan vi sikre forbrugernes tillid til de produkter, der sælges på det indre marked.
<SPEAKER ID="477" NAME="Jacques Barrot">
næstformand for Kommissionen. - (FR) Fru formand! Jeg vil gerne takke hr. Susta for hans betænkning om varemærkeforfalsknings indvirkning på den internationale handel, og naturligvis vil jeg også takke Udvalget om det Indre Marked og Forbrugerbeskyttelse. Problemerne med varemærkeforfalskning og piratkopiering fortjener virkelig, som fru Korhola netop tydeliggjorde, al vores opmærksomhed og beslutsomhed.
<P>
Kommissionen er fuldt ud engageret i at fremme en højt grad af beskyttelse af den intellektuelle ejendomsret og respekten for den intellektuelle ejendomsret i lande uden for EU. I overensstemmelse med Europas rolle i verden og Kommissionens strategi til sikring af overholdelsen af de intellektuelle ejendomsrettigheder, samarbejder vi med partnere, der deler vores holdning. Det drejer sig om USA, Japan, G8 og OECD-landene. Vi ønsker at sikre, at de mest moderne og innovative europæiske industrisektorer, de sektorer, der er mest fokuseret på kvalitet, som er blevet identificeret som et af vores største aktiver i den globale konkurrenceevne, ikke misbruges eller sågar ødelægges af lande uden for EU.
<P>
Europa-Parlamentets engagement i dette spørgsmål er velkomment. Tak. Kommissionen har fulgt udarbejdelsen af hr. Sustas betænkning, og jeg takker ham for at have indtaget en meget ambitiøs og konstruktiv holdning. Vi noterer os forslaget om samarbejde med Kina, anvendelsen af WTO's tvistbilæggelsesmekanisme, vores toldpræferencesystem og behovet for at yde større hjælp til vores små og mellemstore virksomheder.
<P>
På flere områder udgør den endelige udgave af betænkningen imidlertid et tilbageskridt sammenlignet med den oprindelige tilgang. I betænkningen anlægger man også en mere reserveret og defensiv tone, navnlig med hensyn til ACTA, handelsaftalen til bekæmpelse af forfalskning. Formålet med ACTA er at bekæmpe ulovlige aktiviteter i stor stil og beskytte EU's opfindere. Man forsøger ikke at begrænse borgernes rettigheder eller udøve pres på forbrugerne.
<P>
Som Kommissionen gentagne gange har sagt til Europa-Parlamentet, vil ACTA ikke gå videre end EU's nuværende system for håndhævelse af intellektuelle ejendomsrettigheder. Det nuværende system respekterer de grundlæggende rettigheder og borgernes rettigheder, herunder beskyttelse af personoplysninger. Indførelsen af strafferetlige sanktioner skal forhandles af EU-formandskabet på medlemsstaternes vegne.
<P>
Med hensyn til de punkter, der tages op af Udvalget om det Indre Marked og Forbrugerbeskyttelse, vil jeg gerne understrege, at siden den seneste konference på højt niveau, som blev afholdt i maj måned med Europa-Parlamentets medlemmer, har Kommissionen overvejet de mest hensigtsmæssige metoder til støtte af medlemsstaterne, de juridiske og politimæssige myndigheder, virksomhederne og forbrugerne i deres kamp mod disse kriminelle. Det er korrekt, at disse komplekse problemer hænger sammen med forskellige områder og hører under forskellige generaldirektoraters ansvarsområder inden for Kommissionen. Det er behov for et forstærket samarbejde.
<P>
Først på året - og dette er vigtigt - oprettede vi en enhed, der er specialiseret i håndhævelse af industrielle og intellektuelle ejendomsrettigheder. Det vil jeg gerne understrege. Desuden skal vi have en solid videnbase for at kunne indføre en permanent strategi for bekæmpelse af varemærkeforfalskning og piratkopiering. Her har vi imidlertid et problem: udarbejdelse af statistikker. Vi har brug for statistikker til at opnå en nærmere idé om problemets omfang og størrelse. OECD understregede også dette punkt i sin rapport om de økonomiske virkninger af varemærkeforfalskning og piratkopiering.
<P>
Derfor skal vi handle for at sikre os muligheden for at indsamle præcise og fuldstændige oplysninger. Virksomhederne ligger inde med vigtige data, men nogle af disse anses for følsomme. Det skal siges, at de eneste statistikker, medlemsstaterne er forpligtede til at levere, er statistikker vedrørende toldvæsenets beslaglæggelser.
<P>
Det er ligeledes vanskeligt at få oplysninger om, hvor mange der har lidt tab på grund af forfalskede produkter. Selv om vi kan hente nogle oplysninger fra Fællesskabets system for hurtig udveksling af information om andre forbrugerprodukter end fødevarer (RAPEX), er de ikke fuldstændige. RAPEX-systemet var beregnet til at forhindre ulykker forårsaget af farlige produkter. Det er korrekt, at forfalskede produkter kan tilhøre denne kategori. Den største fordel ved RAPEX er, at det giver mulighed for, at information om farlige forbrugerprodukter, der er fundet i én medlemsstat, hurtigt kan kommunikeres videre til de andre medlemsstater og Kommissionen for at forhindre andre forbrugerne i at købe dem.
<P>
Eftersom RAPEX dækker alle farlige forbrugerprodukter, er det imidlertid ikke nødvendigvis det mest hensigtsmæssige værktøj til indsamling af information om tab forårsaget af forfalskede produkter.
<P>
Den europæiske database om ulykker, der modtager data via den systematiske overvågning af fysiske skader, indsamler data om ulykker og fysiske skader, som indberettes af hospitalernes skadestuer. Oplysningerne om årsagerne til fysiske skader er imidlertid nogle gange for generelle, og detailgraden er utilstrækkelig til, at det kan fastslås, hvorvidt skaderne er forårsaget af forfalskede produkter. Desuden gør forskelle i de metoder, medlemsstaterne anvender til at registrere årsagerne til ulykker, sammenligning og udarbejdelse af statistikker til en vanskelig øvelse, der savner præcision.
<P>
Det er derfor klart, at vi bør arbejde på at oprette hurtige udvekslingsnetværk ved hjælp af nationale kontaktpunkter. Denne fremgangsmåde vil gøre det muligt at intensivere koordineringen og informationsdelingen mellem de administrative organer, de retlige og politimæssige myndigheder og de involverede økonomiske sektorer over hele EU. På dette punkt kan et observatorium være meget nyttigt. Kommissionen undersøger i øjeblikket de mest hensigtsmæssige praktiske muligheder vedrørende oprettelsen af et observatorium.
<P>
I henhold til subsidiaritetsprincippet har medlemsstaterne pligt til sørge for, at de produkter, der markedsføres, er sikre, og at markedsovervågningen udføres effektivt, men tidligere er denne overvågning ikke blevet udført med samme stringens i alle medlemsstater. Derfor fremsatte Kommissionen et forslag til en forordning om akkreditering og markedsovervågning, som blev vedtaget af Rådet i juni 2008.
<P>
Forordningen indeholder fælles rammer vedrørende markedsovervågning. Den vedrører det system, der indføres ved direktivet om generel produktsikkerhed, men tilføjer yderligere aspekter til dette. Den indeholder fælles krav vedrørende markedsovervågning, og alle medlemsstaterne skal overholde disse krav. Med forordningen indføres en samarbejdsmekanisme mellem myndighederne, både på nationalt og på grænseoverskridende niveau. Mekanismen bør gøre det muligt at videreformidle nyttig information på en effektiv måde, så der kan slås alarm, når der ankommer farlige produkter til et indrejsested.
<P>
I juli måned vedtog Kommissionen en meddelelse om en strategi for industrielle ejendomsrettigheder i Europa. Vi vil derfor gerne indføre en integreret strategi, der også omfatter ikkelovgivningsmæssige foranstaltninger, for at styrke gennemførelsen af disse bestemmelser. Denne strategi vil gøre det muligt at udvikle en ny handlingsplan for toldområdet med henblik på at bekæmpe varemærkeforfalskning og piratkopiering og for at etablere nye fremgangsmåder, der vil gøre det muligt at forbedre informationsindsamlingen, fremme bevidstgørelseskampagner over for offentligheden og forbedre effektiviteten af netværkssamarbejdet på alle niveauer.
<P>
Rådet har erklæret, at det i høj grad er tilhænger af denne fremgangsmåde. Den 25. september 2008 vedtog det en omfattende europæisk plan til bekæmpelse af varemærkeforfalskning og piratkopiering. Denne beslutning, hvori man fastlægger den omfattende europæiske plan for bekæmpelse af varemærkeforfalskning og piratkopiering, er et vigtigt politisk signal. Det beviser, at medlemsstaterne tillægger respekten for intellektuelle ejendomsrettigheder stor betydning.
<P>
I denne sammenhæng mødtes Kommissionen med generaldirektørerne for medlemsstaternes toldmyndigheder på et seminar på højt niveau i Paris den 25. og 26. november 2008. Ved seminaret udstak man de brede retningslinjer for en ny toldplan til bekæmpelse af varemærkeforfalskning for perioden 2009-2012.
<P>
Kommissionen vil udarbejde denne toldplan til bekæmpelse af varemærkeforfalskning under det kommende tjekkiske formandskab. Kommissionen lægger stor vægt på betydningen af at beskytte og sikre respekten for de intellektuelle ejendomsrettigheder på markederne i tredjelande. Den har etableret dialoger om spørgsmål vedrørende intellektuelle ejendomsrettigheder med sine vigtigste handelspartnere som f.eks. Kina. Kommissionen har foreslået, at man indfører detaljerede bestemmelser vedrørende intellektuelle ejendomsrettigheder, som er rettet mere specifikt mod kontrollen af deres anvendelse i bilaterale og regionale handelsaftaler.
<P>
Med hensyn til bevidstgørelse og advarsel af forbrugerne om de stadig større risici mener Kommissionen naturligvis, at dette er et vigtigt spørgsmål. Det er vigtigt, at vi kan indsamle og analysere troværdige data for at støtte vores arbejde og give os mulighed for at udvikle effektive politikker og strategier. Når først vi har information af høj kvalitet, vil vi kunne informere og undervise forbrugerne uden at give anledning til mistillid eller bekymring i forbindelse med følsomme produktlinjer som farmaceutiske produkter eller fødevarer. Medlemsstaterne har en vigtig rolle at spille på dette område med hensyn til at sikre udvekslingen af oplysninger af denne art.
<P>
Fru formand, jeg er ved at være færdig. Undskyld, at jeg har talt lidt længe. Vi ønsker at støtte medlemsstaterne, så de kan bidrage mere effektivt til at fremme innovation og beskytte forbrugernes sundhed og sikkerhed, og vi skal anlægge en global tilgang. Derfor koncentrerer Kommissionen sin indsats om at indføre en mekanisme, der vil gøre det muligt at udvikle viden og samarbejde mellem medlemsstaterne, forbrugerne og virksomhederne.
<P>
Som De kan se, hr. Susta, kommer Deres betænkning netop i rette øjeblik. Dette bringer os til det centrale i et tema, som jeg personligt altid har lagt stor vægt på, nemlig varemærkeforfalskning. Vi kan ikke beskytte et innovativt Europa, hvis vi ikke bekæmper varemærkeforfalskning effektivt. Derfor vil jeg gerne takke Europa-Parlamentet for at have været opmærksom over for dette vigtige problem. Tak for Deres opmærksomhed. Nu vil jeg lytte opmærksomt til medlemmernes bemærkninger.
<SPEAKER ID="478" NAME="Eva Lichtenberger">
ordfører for udtalelsen fra Retsudvalget. - (DE) Fru formand, mine damer og herrer! Hr. Susta har allerede klart beskrevet, hvor vigtigt dette emne er, så det vil jeg ikke gentage.
<P>
Retsudvalget har behandlet dette emne, især vedrørende internationale forhandlinger i relation til ACTA, og gjorde opmærksom på følgende punkter: manglende gennemsigtighed, f.eks. ved internationale forhandlinger, forholdet mellem internationale aftaler og organisationer som TRIPS eller WIPO, manglende retsgrundlag for definitionen af arten og omfanget af strafferetlige bestemmelser - et punkt, der også er meget vigtigt for medlemsstaterne.
<P>
Jeg vil gerne kort opsummere dette i en konklusion, nemlig at uanset hvad medlemsstaterne eller vi mener om harmoniseringen af straffebestemmelser, eller lige så snart en sådan harmonisering finder sted, skal vi kunne træffe beslutninger om selve sagen. Det skal ikke tillades, at internationale forhandlinger uden den rette gennemsigtighed på forhånd begrænser EU's og institutionernes handlefrihed i et sådant omfang, at Europa-Parlamentet ikke længere kan træffe en beslutning af netop denne grund. Vi skal ikke foregribe begivenhedernes gang. Europa-Parlamentet står på sine rettigheder. I sidste instans er områder som privatlivets fred, databeskyttelse og borgernes rettigheder også involveret og risikerer også at blive berørt i negativ retning.
<P>
Vi kan godt komme til at stemme om to beslutninger i morgen, forudsat at Gruppen for Det Europæiske Folkeparti (Kristelige Demokrater) og De Europæiske Demokrater ikke stiller sig hindrende i vejen ved at forsøge at ændre en af beslutningerne med mundtlige ændringsforslag. Jeg håber stadig, at denne holdning kan ændres.
<SPEAKER ID="479" NAME="Corien Wortmann-Kool">
for PPE-DE-Gruppen. - (NL) Fru formand! Hr. Barrot, det er rigtigt. De talte længe på dette fremskredne tidspunkt. Hvis De derved ønskede at understrege, at Kommissionen vil opprioritere kampen mod varemærkeforfalskning, er De tilgivet. Hvad mere er, ville vi være lykkelige, hvis De opfyldte Deres store ambitioner, for det er stadig et vigtigt problem, som bliver stedse alvorligere. Det drejer sig ikke længere om nuttede Gucci-tasker, men om de europæiske borgeres, de europæiske forbrugeres sundhed og sikkerhed.
<P>
Jeg vil gerne overbringe min dybtfølte tak til ordføreren for hans fremragende betænkning, som vi i Udvalget om International Handel har vedtaget enstemmigt bortset fra to stemmer. I sidste uge indgik vi i vanskelige forhandlinger om nye beslutningsforslag, men det glæder mig, at vi fandt fælles fodslag. Derfor håber jeg, at vi i morgen kan vedtage beslutningen fra Udvalget om International Handel med stort flertal. Det glæder os, at Gruppen Alliancen af Liberale og Demokrater for Europa har trukket det alternative beslutningsforslag tilbage.
<P>
Vi skal have et langt bedre samarbejde, hvis vi ønsker at vinde i kampen mod varemærkeforfalskning. Her spiller toldvæsenet en vigtig rolle, som det også fremgår af de fem europæiske landes koordinerede indsats, hvor toldvæsen og erhvervsliv har arbejdet tæt sammen og ødelagt en stor mængde forfalskede varer. Fortrinligt!
<P>
Vi skal også have en bedre koordinering, men vi foreslår ikke et nyt europæisk agentur i vores beslutningsforsalg, om end vi bestemt har overvejet det. I den forbindelse vil jeg gerne gøre Dem opmærksom på hr. Martins forsalg om at oprette en europæisk resultattavle. Det er en fremragende idé.
<P>
Jeg vil også nævne straffebestemmelserne, især for kommissæren for retlige anliggender. Jeg håber, at De tager vores forslag seriøst og indarbejder dem i Deres eget.
<SPEAKER ID="480" NAME="David Martin" LANGUAGE="EN">
Fru formand! Først vil jeg takke hr. Susta for hans gode samarbejde om denne betænkning. Vi har ikke været enige om alting, men han er altid meget samarbejdsvillig og har været så fleksibel, som han nu kunne.
<P>
Hr. Susta har givet os nogle overordnede tal om varemærkeforfalskningens omfang. Så sent som i denne uge har to særskilte begivenheder i min valgkreds rettet søgelyset mod varemærkeforfalskningens omfang på regionalt plan. Først undersøgte Det Forenede Kongeriges grænseagentur et skib i Grangemouth i min valgkreds i Skotland og beslaglagde for 3,6 mio. GBP falske designervarer. Skibet kom til Skotland via Holland fra Kina.
<P>
Og igen i denne uge i Skotland blev det meddelt, at det skotske politi i år indtil nu har beslaglagt en halv million cd'er og dvd'er med en salgsværdi på 5 mio. GBP. Politiet sagde videre i deres pressemeddelelse, at distributionen af disse stjålne dvd'er og cd'er næsten udelukkende kontrolleres af organiserede kriminelle bander. Så dette er helt klart et massivt problem i hele EU.
<P>
Som andre også har sagt, opfattes forfalskninger ofte som en forbrydelse, hvor der ikke er nogen ofre, men sådan forholder det sig naturligvis ikke, så langt fra. Der findes mindst tre grupper af tabere i forbindelse med forfalskede varer.
<P>
Den første gruppe er naturligvis erhvervslivet. Handelen påvirker detailhandlende og andre virksomheder, der overholder loven og betaler skat, beskæftiger folk og genererer indtægter. Og varemærkeforfalskninger betyder også, at forfattere, kunstnere og forskere ikke får et rimeligt udbytte af deres talent og investeringer. Der er eksempler på kunder, som fru Wortmann-Kool også sagde, som er blevet dræbt, såret eller lignende af falske produkter. Så er der den tredje gruppe mennesker, ofrene for kriminalitet og asocial adfærd, som ofte finansieres af udbyttet fra forfalskede varer.
<P>
PSE-Gruppen er i vid udstrækning enig i det, kommissæren har beskrevet som de tre områder, hvor der skal sættes ind for at løse problemet. For det første skal vi indføre skrappere indgreb over for tredjelande, der tilskynder til eller vender det blinde øje til forfalskninger og ikke beskytter andres intellektuelle ejendomsrettigheder. Vi tror ikke, at ACTA i sig selv er nok til at løse dette problem, og vi mener bestemt, at hvis ACTA bliver etableret, skal det være mere gennemsigtigt, demokratisk og generelt multilateralt. Som fru Wortmann-Kool siger, mener vi, at en del af løsningen er en international resultattavle, hvor man offentliggør navnene på de lande, der ikke respekterer andres rettigheder i forbindelse med forfalskede varer.
<P>
Det andet område, hvor vi skal sætte ind, er det løbende arbejde, der udføres af de retshåndhævende instanser såsom politi, embedsmænd, der arbejder med handelsstandarder, og toldmyndigheder. Vi ser frem til at se det tjekkiske forslag næste år om et bedre europæisk samarbejde på dette område.
<P>
Det tredje og sidste område er behovet for at bevidstgøre offentligheden om de skader, som varemærkeforfalskninger medfører, og forklare for unge, at de personer, som arbejder med at skabe film, tv-indhold og musik, har ret til at kunne leve af det.
<P>
Hvad vi ikke mener, er, at vi skal kriminalisere den enkelte, som downloader en piratkopieret sang eller piratkopieret musik i ny og næ, eller som køber en falsk cd eller fodboldtrøje. Vi ønsker ikke at kriminalisere disse mennesker; vi ønsker at uddanne dem og få dem over på vores side, så vi sammen kan tage hånd om de virkeligt kriminelle i denne proces.
<SPEAKER ID="481" NAME="Carl Schlyter" LANGUAGE="SV">
Fru formand! Tak, hr. Susta. Det burde naturligvis have været let for os at nå frem til en solid aftale på dette område. Desværre tvinger Parlamentets forretningsorden os til at fremsætte separate beslutningsforslag uden mulighed for at stemme om enkelte ændringsforslag. Det gør det vanskeligt at nå et kompromis, hvor flertallets ønsker her i Parlamentet har en chance for at blive korrekt repræsenteret. Det er utrolig uheldigt, for det betyder, at hvis vores beslutningsforslag f.eks. ikke bliver vedtaget i morgen, vedtager vi et forslag, som medfører kontrol med internettet og dets indhold, og det betyder, at distributørerne bliver gjort ansvarlige. Det vil være meget uheldigt, for det er ikke en gang Parlamentets hensigt.
<P>
Piratkopier og forfalskninger kan udgøre en trussel for forbrugerne og mennesker generelt. De kan udsættes for miljøskadelige varer eller forfalskede lægemidler, der er sundhedsfarlige, og dermed påvirkes de direkte. Men de kan også blive udsat for truslen om overdrevne foranstaltninger for at beskytte varemærker og især ophavsrettigheder. Det er et spørgsmål om at finde den rette balance. Jeg mener, at Parlamentets klare budskab til Kommissionen og Rådet, når de fortsætter deres forhandlinger, er, at vi, uanset resultatet af afstemningen i morgen, klart vil sige, at personlig brug, der ikke sker med henblik på at tjene penge, ikke skal behandles som en forbrydelse. ACTA skal ikke give adgang til private computere, musikanlæg o.l. Det er et klart budskab fra Parlamentet.
<P>
Med hensyn til strafferet skal vi stemme for De Grønnes alternative forslag, hvis vi ikke ønsker at få et image som dem, der pludselig indfører strafferet på europæisk niveau. Sådan noget har vi naturligvis på ingen måde mandat til. Spørgsmålet er, om det ville fungere, og hvordan kan skabe en balance i en straffeskala i et land, når den samme straffeskala i et andet land viser noget helt andet. Det ser således ikke ud til, at dette vil kunne fungere på internationalt plan. Derfor er De Grønnes forslag bedre.
<P>
Ifølge det oprindelige forslag skal der ikke gøres undtagelser for rejsende. At sætte lighedstegn mellem rejsende, som medtager varer til en værdi af ikke over 400 EUR, og en forretningsmand, der kan medbringe 50 containere, er ikke rimeligt. Frem for alt er det urimeligt at stemme for en fjernelse af reglerne om internettets kvalitative indhold, kvalitative statistikker, der regulerer indholdet, og også sekundært ansvar og mellemmænds ansvar.
<P>
For at gøre det muligt for flere medlemmer af stemme for De Grønnes forlag, vil vi indgive et mundtligt ændringsforslag for at få fjernet artikel 15, som tydeligvis er ret kontroversiel, og så håber jeg, at mange af Dem kan støtte vores forslag.
<SPEAKER ID="482" NAME="Pedro Guerreiro">
for GUE/NGL-Gruppen. - (PT) Fru formand! Det fremgår af Europa-Parlamentets beslutning af den 13. december 2007 om tekstilsektoren, at halvdelen af alle europæiske toldprocedurer imod forfalskninger vedrører tekstiler og beklædning. Det understreges i den samme beslutning, at det er vigtigt at anvende bindende regler om oprindelsesbetegnelser for tekstiler, der importeres fra tredjelande, og Rådet blev opfordret til at vedtage forslaget til forordning om oprindelsesbetegnelser for at sikre en bedre forbrugerbeskyttelse og støtte den europæiske industri.
<P>
Sagen er, at der siden 2005 har foreligget et forslag fra Kommissionen om dette spørgsmål. Vores spørgsmål er derfor: Hvornår indfører EU regler om oprindelsesbetegnelser for import eller for produkter, der er fremstillet i de forskellige medlemsstater?
<SPEAKER ID="483" NAME="Bastiaan Belder" LANGUAGE="NL">
Fru formand! Jeg vil gerne takke ordføreren for hans værdifulde betænkning. Forfalskninger er ikke kun en økonomisk svøbe, men også en trussel mod forbrugernes sikkerhed og folkesundheden. Vi bør ikke blot prioritere produktion, men også handel med og transport af forfalskede produkter.
<P>
I sidste måned aflagde jeg et utrolig udbytterigt arbejdsbesøg i Kosovo, hvor situationen er alarmerende. Den kaotiske, delvist overlappende internationale tilstedeværelse kombineret med den svage regering i Pristina danner et fremragende udgangspunkt for smuglere i Kosovo. Det er forargeligt at se forbrydere fra Albanien og Serbien samarbejde harmonisk i en multietnisk indsats.
<P>
Jeg opfordrer EU til at indsætte Eulex-missionen i Kosovo i kampen mod dette smugleri. Det er uacceptabelt, at EU bare ser til, mens der opstår et sort hul ved vores grænser. Kampen mod forfalskede varer skal ikke kun stå ved forhandlingsbordet, men lige så meget i marken. Jeg håber, at Kommissionen vil gøre en indsats på dette område. Jeg talte faktisk med Kommissionen i Pristina om dette meget vigtige emne. Det er af afgørende betydning for vores kamp for at beskytte intellektuelle ejendomsrettigheder, ikke mindst i Vestbalkan.
<SPEAKER ID="484" NAME="Christofer Fjellner" AFFILIATION="PPE-DE">
(SV) Fru formand! Dette er naturligvis et utroligt bredt emne. Som jeg sagde tidligere, omfatter det alt fra lægemidler, reservedele til biler og designerprodukter til ulovlige downloads. På dette område er det helt klart, at forfalskninger er et enormt problem, og at forfalskede produkter er en trussel mod varer til enorme værdier og endog for sikkerheden. Men der hersker usikkerhed om, hvor store disse summer rent faktisk er, og hvor mange af disse produkter der findes på det europæiske marked. Derfor mener jeg, det er vældig godt, at Kommissionen vil undersøge sagen.
<P>
Jeg har valgt at fokusere på ACTA, dvs. handelsaftalen om bekæmpelse af varemærkeforfalskning, som USA, Japan, EU og andre lande forhandler om. Her er der naturligvis alt for meget hemmelighedskræmmeri. Vi reagerer alle på rygter om, hvad det er, der sker. Der findes berettiget bekymring - bekymring over, at grænsekontrollen vil lede efter alt fra computere til mp3-afspillere. Vi har hørt rygter om et forbud mod kodefri dvd-afspillere. Jeg vil mene, at denne usikkerhed og disse rygter i sig selv skader bekæmpelsen af piratkopier og forfalskninger. Derfor mener jeg, at vi alle har en fælles interesse i mere åbenhed. Vi skal have et klarere billede af, hvilket mandat dette er baseret på, hvad det er, at Kommissionen ønsker at opnå, og hvad der betragtes som uacceptabelt.
<P>
I mit ændringsforslag til betænkningen, som heldigvis også har været genstand for en høring, fokuserede jeg på, hvad vi ikke ønsker i ACTA. Jeg påpeger i ændringsforslaget, at vi ikke skal have foranstaltninger, der begrænser privatlivets fred, og vi skal ikke gå længere end den eksisterende lovgivning på dette område og sidst, men ikke mindst, at det ikke skal hæmme innovation og konkurrence.
<P>
Det er ikke desto mindre blevet sagt, at vi på et så vigtigt område skal fastlægge, hvad vi ikke skal gøre, når der er så mange vigtige ting, vi skal gøre. Men grunden til dette er netop det hemmelighedskræmmeri og den usikkerhed, som hemmelighedskræmmeriet skaber. Vi må ikke ende i en situation, hvor kampen mod fænomenet og de værktøjer, vi bruger, bliver til større problemer end selve piratkopierne. Det er det, jeg er bekymret over.
<SPEAKER ID="485" NAME="Christel Schaldemose" AFFILIATION="PSE">
(DA) Fru formand! Også jeg takker Kommissionen for den gode fremlæggelse af problemstillingen. Jeg sidder i Udvalget om det Indre Marked og har været med til at formulere det spørgsmål, vi har stillet til Kommissionen, om hvad der skal gøres ved forfalskninger set fra et forbrugerbeskyttelsessynspunkt. Jeg vil godt starte med at slå fast, at jeg synes, det er utroligt vigtigt, at vi faktisk gør en indsats for at reducere omfanget af forfalskninger. Det skal der ikke være nogen tvivl om. Men jeg synes også, at det er utroligt vigtigt, at vi får mere viden om konsekvenserne for forbrugerne. Der er ikke nogen tvivl om, at det hendes betyder rigtigt meget for virksomhederne. Men vi er begyndt at gå og bruge det argument, at der er problemer - også for forbrugernes sikkerhed og forbrugernes sundhed. Og derfor synes jeg faktisk, at selv om det er vanskeligt at skaffe rigtig og god statistik, bliver vi nødt til at gøre en indsats for at finde ud af, hvor farligt det egentlig kan være med forfalsket medicin, eller hvad der kan være af andre produkter. Jeg har været på besøg hos de danske myndigheder, der arbejder med det her, og der har jeg set beslaglæggelser af tyggegummi og af vand og af vaskepulver og alle mulige andre hverdagsprodukter. Og det siger jo sig selv, at det jo godt kan har nogle konkrete konsekvenser for forbrugerne, hvis vi indtager tyggegummi, som er forfalsket og formodentlig ikke overholder nogen regler om, hvad der må være i tyggegummi - eller hvad det nu kunne være. Jeg tror bare, vi har brug for information. For hvis ikke vi får den information om skader eller konsekvenser for helbredet, så tror jeg, det kan være svært at få forbrugerne med i denne kamp for at gøre noget ved vareforfalskninger. Forbrugerne skal vide, at det har en konsekvens, for at de også vil være med til ikke at købe de billige og de forfalskede produkter. Så det er derfor, det er så afgørende nødvendigt, at vi får viden og data på det hendes område. Så jeg ser frem til, at Kommissionen vil komme med et konkret forslag til, hvordan vi kan håndtere det her.
<SPEAKER ID="486" NAME="Georgios Papastamkos" AFFILIATION="PPE-DE">
(EL) Fru formand, mine damer og herrer! Forfalskninger, altså efterligninger, er et juridisk problem med indlysende økonomiske følgevirkninger. Den juridiske dimension vedrører overtrædelse af intellektuelle ejendomsrettigheder. Den økonomiske dimension vedører tabte told- og momsindtægter, som udgør en vigtig del EU's budget, EU's egne indtægter.
<P>
Problemets økonomiske dimension er indlysende. Forfalskede produkter skader europæiske virksomheders konkurrenceevne og dermed også beskæftigelsen. Den mest foruroligende dimension ved problemet er truslen mod sundheden og forbrugernes liv. En intensivering af arbejdet med vores handelspartnere er én foranstaltning, men jeg vil mene, at oprettelse af et europæisk observatorium for varemærkeforfalskning og piratkopier og godkendelse af en oprindelsesbetegnelse også vil være et skridt i den rigtige retning.
<P>
Selv om kommissæren ikke har den relevante portefølje, vil jeg gerne sige til ham og minde medlemmerne om, at der ikke længere findes kvantitative restriktioner på import af beklædningsgenstande. Da jeg var medlem af det græske parlament, blev der lukket fabrikker i min valgkreds, tusindvis af arbejdstagere blev arbejdsløse. Der var ikke noget toldsamarbejde med importlandene. Det har Kommissionen også selv indrømmet. Toldsamarbejdet kom først senere, og EU betaler nu for at få indført et toldsamarbejde. Det var noget, der blev overset. Det overså Kommissionen. Vi reviderede sukkerordningen, og de, der ifølge de officielle statistikker blev rige, var de multinationale sukkereksporterende virksomheder, ikke producenterne fra de fattige udviklingslande.
<P>
Jeg ønsker ikke et Europa, som er lukket over for verden. Vi ønsker et Europa, der er åbent over for resten af verden, men med regler, principper, gennemsigtighed og ensartede spilleregler. Der importeres produkter til EU med social dumping, med miljødumping, og Kommissionen gør ikke noget. Kommissionen spiller en suveræn rolle i den fælles udenrigshandelspolitik. De forhandler med partnere i tredjelande. De bestemmer betingelserne for samarbejdet. Heldigvis ændrer Lissabontraktaten betingelserne for vores interinstitutionelle forhold, og Europa-Parlamentet vil lovgive sammen med Kommissionen, og så får vi også en anden samarbejdskultur mellem Kommissionen og Europa-Parlamentet. Det glæder vi os til.
<SPEAKER ID="487" NAME="Francisco Assis" AFFILIATION="PSE">
(PT) Fru formand, hr. næstformand i Kommissionen, mine damer og herrer! Varemærkeforfalskning er en alvorlig trussel mod de mest legitime socioøkonomiske interessser i EU, skader erhvervslivets konkurrenceevne, skader beskæftigelsen, skader forbrugernes sundhed og sikkerhed og skader i høj grad medlemsstaterne og EU selv. Derfor er det vigtigt at sætte kraftigt ind på dette område.
<P>
EU er på grund af vores markeds åbenhed og gennemsigtighed, fordi vi er verdens næststørste importør af varer og tjenesteydelser, og fordi vores økonomi er specialiseret i værditilførte produkter, særligt sårbar over for forfalskninger. De negative virkninger af dette har spredt sig over hele økonomien, men har især skadet de små og mellemstore virksomheder, som naturligt nok ikke er klædt på til at håndtere en så alvorlig trussel.
<P>
Bekæmpelse af denne meget alvorlige forbrydelse kræver et styrket samarbejde, både internt i EU og eksternt i vores relationer med andre lande eller regionale blokke, som også har dette problem.
<P>
Internt skal der træffes foranstaltninger i to henseender: den gradvise harmonisering af medlemsstaternes lovgivning, især strafferetten, og en styrkelse af toldsamarbejdet. På grund af de små og mellemstore virksomheders særlige situation er det som allerede nævnt vigtigt at etablere en teknisk hjælpetjeneste for disse virksomheder, fordi de er mindre velforberedte på at håndtere problemer af denne art. Det er den eneste måde, vi kan forsvare deres rettigheder på.
<P>
På et bredere internationalt plan skal de nuværende initiativer videreføres, både i henseende til bilaterale aftaler og i den bredere sammenhæng med multilateral regulering af den internationale handel. Derved styrker vi den rolle, som Verdenshandelsorganisation kan og skal have på dette område gennem tvistbilæggelsesorganet.
<P>
Varemærkeforfalskning er en trussel mod selve fundamentet i vores økonomiske og sociale model. Det skader investeringer i forskning og innovation, forringer det intellektuelle arbejde og kvalificeringsindsatsen, tilskynder til organiseret kriminalitet og svækker helt klart retsstatsprincippet. Det er grunden til, at bekæmpelse af varemærkeforfalskning skal være et absolut krav i alle EU's medlemsstater.
<SPEAKER ID="488" NAME="Jacques Toubon" AFFILIATION="PPE-DE">
(FR) Fru formand, mine damer og herrer! Varemærkeforfalskning er en økonomisk, social og sundhedsmæssig trussel af et omfang, der efter min mening ofte undervurderes. Nogle skønner, at en tredjedel af varerne i containerne i Antwerpen eller Rotterdam er forfalskede. Ja, jeg sagde en tredjedel, og disse skøn stammer fra officielt hold.
<P>
Jeg vil gerne meget klart sige, og her lægger jeg ikke fingrene imellem, at jeg er endog meget skuffet over Europa-Parlamentets forslag og forhandlingen her i aften. For en gangs skyld er jeg mere skuffet over Parlamentet end Kommissionen eller Rådet, for her har Rådet og Kommissionen gjort deres arbejde.
<P>
Handlingsplanen af den 25. september, seminaret den 25. november og det forslag, som hr. Barrot netop har skitseret for Kommission, er konkrete handlinger, ikke fine ord. Det, jeg simpelthen gerne vil sige til kommissæren, er, at jeg virkelig godt kunne tænke mig, at observatoriet gøres operationelt i løbet af første halvdel af 2009, og at Rådet vedtager forordningen om markedsovervågning, så den kan blive vedtaget her i Parlamentet.
<P>
Med hensyn til hr. Susta vil jeg ikke tale om hans alternative beslutningsforslag, som vi desværre ikke skal drøfte. Jeg taler om hans betænkning. Den er alt for svag, alt for tilbageholdende, og den indeholder intet om oprindelsesbetegnelser, intet om observatoriet og er håndsky og tilbageholdende vedrørende beskyttelse af intellektuel og industriel ejendomsret. De taler om ACTA og siger, at vi skal indføre det, men De siger, at vi ikke skal bruge de midler, der ville være effektive tïl at håndhæve den. Og så vil jeg sige, at jeg blev chokeret over bemærkningerne fra mine kolleger fra Sverige, som giver det indtryk, at faren ikke kommer fra forfalskningen, men fra kampen mod forfalskningen.
<P>
Vi gør det helt forkerte, hvis vi ikke handler resolut. Vi behandler dette emne, som om det ikke var andet end en marginal økonomisk aktivitet, men det kan betyde døden for vores industrier, og vi må ikke glemme, at det kan være udtryk for udbredt udnyttelse af arbejdstagere fra de nye vækstøkonomier, og endelig kan det også være til skade for forbrugernes sikkerhed. Vi er nødt til at handle!
<SPEAKER ID="489" NAME="Małgorzata Handzlik" AFFILIATION="PPE-DE">
(PL) Fru formand! Jeg behøver ikke minde de tilstedeværende, som deltager i denne forhandling, om farerne ved forfalskede varer. Der er mange eksempler på, at forfalskede produkter udgør en risiko for forbrugernes sundhed, ja, endog for deres liv, og det er ikke nødvendig at sige mere om det. Det er tilstrækkeligt at påpege, at forfalskede produkter ikke kun er kopier af luksusvarer og cd'er, men også lægemidler, forbrugervarer til både børn og voksne samt reservedele til biler. De udgør ofte en sikkerhedsrisiko, og tabene påvirker ikke kun SMV.
<P>
Folk, der deltager i forfalskningsaktiviteter, er medlemmer af kriminelle bander. Deres aktiviteter er en del af en yderst rentabel branche, som vi skal søge at bekæmpe. Derfor skal vi handle i fællesskab, ikke kun på told- og afgiftsområdet, men også et tæt, administrativt samarbejde mellem medlemsstaterne, der efter min opfattelse lader en del tilbage at ønske.
<P>
Kun Kommissionens indsats for at forhindre smugleri af forfalskede cigaretter er et positivt eksempel på et sådant samarbejde. Jeg synes, vi skal bruge erfaringerne herfra i kampen mod forfalskede produkter. Problemet med forfalskning henhører under en række af Kommissionens generaldirektorater. Derfor vil det være en god idé at oprette ét enkelt generaldirektorat med ansvar for disse anliggender og at fastlægge dets mandat.
<P>
Parlamentet er i øjeblikket i besiddelse af en skriftlig erklæring om efterligninger, som jeg også har bidraget til. En række originale produkter kopieres, så de bliver til efterligninger. Ofte fremgår det ikke klart, hvilken lovgivning der kan bruges til at retsforfølge personer, som laver efterligninger, om dette henhører under lovgivningen om unfair konkurrence eller intellektuel ejendomsret. Forbrugere, der køber efterligninger, lider ofte under den vildfarelse, at der er tale om mærkevarer. Det er vanskeligt at fastslå problemets omfang på det europæiske marked.
<P>
Derfor spørger jeg Kommissionen, om den vil reagere på vores anmodning og undersøge omfanget af og status for efterligninger på det indre marked.
<SPEAKER ID="490" NAME="Emmanouil Angelakas" AFFILIATION="PPE-DE">
(EL) Fru formand! Et særligt stort antal forfalskede produkter, der sælges via internettet eller de legale produktionskæder, er forfalskede lægemidler. Det medfører en indlysende trussel mod sundheden hos de patienter, der bruger disse produkter uden at vide, at de er forfalskede. Disse produkter fremstilles på fabrikker eller værksteder, som ikke følger reglerne for forsvarlig produktion, og i mange tilfælde indeholder de ikke nogen spor af farmaceutisk aktive stoffer. I en meddelelse for nylig erklærede præsident Kovács, at toldmyndighederne ved kontroller rundt om i EU i de seneste par måneder har fundet mere end 34 mio. forfalskede lægemidler i form af antibiotika, kræftmedicin og andre lægemidler. Hr. kommissær, måske er tiden inde til, at EU åbner kontorer, der skal føre tilsyn med lægemiddeleksport, f.eks. i Kina og Indien, i henhold til samme principper som FDA, der åbnede sådanne kontorer i sidste måned. De bør være klar over, at uden et obligatorisk samarbejde med lægemiddelagenturerne i disse lande vil det være umuligt at kontrollere de 3 000 farmaceutiske fabrikker i Indien og de 12 000 fabrikker i Kina.
<SPEAKER ID="491" NAME="Czesław Adam Siekierski" AFFILIATION="PPE-DE">
(PL) Fru formand! Der er ingen tvivl om, at problemet med forfalskede varer og piratkopiering på det seneste er blevet et centralt tema i den internationale samhandel.
<P>
EU er den næststørste importør i verden og er særligt udsat for at blive oversvømmet med falske mærkevarer, legetøj og lægemidler, især fra de asiatiske lande. Det skal understreges, at dette fænomen har langt større rækkevidde og langt alvorligere konsekvenser, end vi forestiller os. De produkter, der når frem til det europæiske marked, og som krænker de intellektuelle ejendomsrettigheder, er i det store og hele af en lavere kvalitet, og derfor er de ofte også betydeligt billigere end de originale produkter. Derfor foretrækker forbrugerne af økonomiske årsager at købe de falske varer.
<P>
Fremstillingen af forfalskede varer og piratkopiering er en form for tyveri, og jeg støtter derfor alle initiativer til bekæmpelse af dette fænomen. Jeg er navnlig bekymret over, at dette fænomen på det seneste er taget til. Derfor skal vi indføre afgørende foranstaltninger, ikke bare på europæisk plan, men også inden for rammerne af WTO. Vi må ikke tillade, at disse mennesker ustraffet berøver os.
<SPEAKER ID="492" NAME="Jacques Barrot">
næstformand for Kommissionen. - (FR) Fru formand! Først og fremmest har jeg naturligvis lyttet meget opmærksomt til alle indlæggene. Jeg vil naturligvis tage dem med til min kollega, hr. McCreevy, som er ansvarlig for det indre marked.
<P>
Jeg synes, at Parlamentet ganske godt har forstået fænomenets alvor og dets virkninger. Hr. Toubon fortalte os, at dette er en økonomisk, social og sundhedsmæssig trussel. Det er klart, at EU skal være åben over for handel, men ikke kan tillade handel, hvis den ikke overholder de basale regler og er skadelig for forbrugerne. Vi skal derfor bestemt gribe ind, og jeg vil gerne minde Dem om et par punkter.
<P>
For det første, og her henvender jeg mig især til hr. Toubon, etablerer Kommissionen i foråret 2009 det europæiske observatorium for varemærkeforfalskning og piratkopiering. Dette observatorium skal levere statistiske data om det indre marked.
<P>
Observatoriet skal identificere sårbare geografiske områder og websteder, der ulovligt sælger forfalskede varer. Det skal også tilrettelægge det administrative samarbejde mellem medlemsstaterne, informationsudvekslingen og, som hr. Martin sagde, øge forbrugernes bevidsthed. Det er en yderst vigtig opgave for observatoriet.
<P>
Desuden er det korrekt, at Kommissionen i 2006 stillede forslag om de strafferetlige bestemmelser, og at vi har Parlamentets støtte, men Rådet har stadig ikke taget skridt i retning af at vedtage disse bestemmelser.
<P>
På dette område bør samarbejdet ikke kun omfatte toldmyndighederne, men også politiet, de retslige myndigheder og generelt alle, som kan deltage i overvågning af og kontrol med varemærkeforfalskning og piratkopivirksomhed.
<P>
Til dem, som har understreget behovet for at få oprindelsesbetegnelser på produkter, vil jeg gerne understrege, at vi har foreslået en sådan mærkning, men at dette endnu ikke er vedtaget i Rådet. EU må ikke være bange for en sådan mærkning, som vil gøre det muligt for forbrugerne selv at vurdere produkterne og undgå at blive offer for en praksis, der overtræder alle regler.
<P>
Lad mig tilføje, at ACTA ikke kan beskyldes for at gå længere end EU's nuværende system for håndhævelse af intellektuelle ejendomsrettigheder, og især, at det ikke kan beskyldes for at overtræde de grundlæggende frihedsrettigheder eller bestemmelserne for beskyttelse af personoplysninger. ACTA holder sig inden for rammerne af EU's nuværende system.
<P>
Under alle omstændigheder takker jeg Parlamentet for at støtte Kommissionen i dens forsøg på at få indført en effektiv bekæmpelse af forfalskninger. Vi har taget denne betænkning til efterretning og ligeledes Europa-Parlamentets ønske om at bekæmpe dette system.
<P>
Jeg er sikker på, at jeg ikke har besvaret alle spørgsmål. Nogle produkter kan også beskrives som lignende, og også her har vi regler, der gør det muligt at forebygge misbrug, der sker på forbrugerens bekostning, og som skal fordømmes på det kraftigste. Det var mine afsluttende bemærkninger, men De kan være sikker på, at alle de bemærkninger, vi har hørt i aften, vil blive viderebragt til kommissærerne, for dette er et vanskeligt område, som kræver mange forskellige indgreb fra Kommissionens side, og som også kræver et aldrig svigtende engagement fra Rådets og Parlamentets side.
<SPEAKER ID="493" NAME="Formanden">
Forhandlingen under ét er afsluttet.
<P>
Afstemningen finder sted i morgen, den 18. december 2008.
