<CHAPTER ID="013">
Infrastruktur for geografisk information (Inspire) (forhandling) 
<SPEAKER ID="065" NAME="Formanden">
Næste punkt på dagsordenen er betænkning af Frida Brepoels for Europa-Parlamentets delegation til Forligsudvalget om Forligsudvalgets fælles udkast til Europa-Parlamentets og Rådets direktiv om opbygning af en infrastruktur for geografisk information i Det Europæiske Fællesskab (Inspire) (PE-CONS 3685/2006 - -.
<SPEAKER ID="066" NAME="Frieda Brepoels " LANGUAGE="NL">
Hr. formand, hr. kommissær, mine damer og herrer! Omsider kan vi nyde godt af resultatet af rigtig mange menneskers indsats i mere end to et halvt år, både i Kommissionen og i Parlamentet, som absolut tror på Inspire-direktivets merværdi for EU's miljøpolitik. Jeg ved godt, at det bestemt ikke er den mest sexede sag, vi har behandlet her, og i betragtning af det yderst tekniske indhold gik alle derfor ud fra, at det var muligt at opnå en aftale under førstebehandlingen. Vi var imidlertid ikke opmærksomme på, at nogle medlemsstater absolut ikke ville høre om nogen som helst harmonisering af geografisk miljøinformation og især også var bekymrede over gebyrer og tilladelser og betragtede dette initiativ som en trussel mod nationale monopoler. Ikke mindre end fem rådsformandskaber havde Inspire på deres liste over prioriteter, men vi måtte vente på det finske formandskab, som det i natten til den 21. november 2006 lykkedes at overbevise medlemsstaterne om, at de skulle opgive deres modstand. Jeg vil derfor benytte lejligheden til at takke alle dem, der har bidraget til denne succes, mange gange, ikke mindst kommissæren og hans medarbejdere. De har gjort et stort stykke forberedende arbejde sammen med et internationalt eksperthold, som har reageret særdeles begejstret, med det resultat, at der ikke er gået tid tabt. Jeg vil også takke skyggeordførerne og deres medarbejdere, Parlamentets juridiske tjeneste, Miljøudvalgets sekretariat og forligssekretariatet, rådsformandskabet og alle dets medarbejdere.
<P>
Efter at have talt om proceduren vil jeg nu sige noget om indholdet. Som De ved, forsøger Inspire at opbygge en infrastruktur for geografisk information i Europa for at støtte miljøpolitikken på alle niveauer. Det vil være klart for enhver, at man kun kan sikre en god politik, hvis man kan stole på pålidelig information af høj kvalitet. De, der udformer politikken, skal ved udarbejdelsen af nye politiske foranstaltninger tage hensyn til, at de problemer, som nu om dage påvirker livskvaliteten, bliver stadig mere sammenflettede og komplekse. I det sjette miljøprogram henvises der også til pålidelig viden, men ligeledes til informeret deltagelse af borgerne. Direktivet, som vi forhåbentlig vedtager i morgen, fastlægger målsætningerne, og medlemsstaterne har nu to år til at forbedre deres nationale lovgivning og de administrative procedurer. Med andre ord er Inspire en kendsgerning inden det næste valg til Europa-Parlamentet, og det vil være baseret på den nuværende infrastruktur for de forskellige medlemsstaters geografiske information. Gennem en geoportal giver Inspire jo medlemsstaterne mulighed for at stille alle geografiske databaser til rådighed som det første skridt mod harmonisering. Denne idé, som alle selvfølgelig støtter, satte imidlertid ophidsede diskussioner i gang i nogle medlemsstater, som ængsteligt ønskede at beskytte deres gebyrer for salg af geografisk information, men også ville begrænse adgangen til information mere, end Århus-konventionen foreskriver. Det var præcist disse to sidstnævnte udfordringer, som hindrede Parlamentet i allerede under andenbehandlingen at nå frem til en aftale med Rådet. Jeg vil endnu en gang sige til mine kolleger, at jeg er meget glad for, at vi under forligsproceduren kunne opnå, at tjenester til at finde og vise geografisk information generelt skal stilles gratis til rådighed. Kun på klart definerede betingelser kan der opkræves gebyrer for ikke at bringe den finansielle levedygtighed for nogle dele af de offentlige tjenester i fare.
<P>
Hvad angår de intellektuelle ejendomsrettigheder, har Parlamentet valgt at pålægge bestemmelserne i Århus-konventionen om adgang til oplysninger om miljøanliggender til punkt og prikke og altså ikke tillade strengere begrænsninger på grund af tavshedspligt, således som Rådet anmodede om. Jeg synes, vi har fundet et hæderligt kompromis, og jeg håber, at Parlamentet i morgen helhjertet støtter denne aftale, således at gennemførelsen virkelig kan komme i gang i medlemsstaterne.
<P>
Jeg vil kort sige noget om anvendelsesmulighederne. Disse er næsten uudtømmelige, når smuthullerne i og inkonsekvensen mellem europæiske geografiske databaser, som nu ofte gør planlægning umulig og i visse tilfælde endda skaber kaos, er fjernet. Systemet er væsentligt for at forbedre og styre vandkvaliteten i Europa. De indsamlede oplysninger kan også bidrage til forhindring og styring af oversvømmelser.
<P>
Alt i alt tør jeg hævde, at Inspire betyder et vigtigt supplement til den nuværende miljølovgivning i EU, og vi vil nøje og med stor interesse følge programmets gennemførelse i medlemsstaterne.
<SPEAKER ID="067" NAME="Stavros Dimas">
medlem af Kommissionen. - (EL) Hr. formand! Jeg vil benytte lejligheden til at lykønske Dem med valget til formand. Jeg er overbevist om, at De vil opfylde alle forventningerne hos de europæiske borgere og dem, der har valgt Dem.
<P>
Jeg skal fatte mig i korthed.
<P>
Hr. formand, mine damer og herrer! Først vil jeg rette en hjertelig tak til Parlamentets delegation, der deltog i forligsproceduren sammen med Rådet den 21. november 2006. En særlig tak og særlig kompliment til hr. Vidal-Quadras, der var leder af Parlamentets delegation, og naturligvis til ordføreren, fru Brepoels, som jeg gerne vil rose og rette en særlig tak til for hendes fremragende bidrag til drøftelserne under hele forhandlingsforløbet.
<P>
Vi har således sikret et stærkt grundlag, hvorpå vi kan bygge en integreret infrastruktur for geografisk information i Europa.
<P>
Denne infrastruktur er nødvendig af følgende årsager:
<P>
Først og fremmest bygger gode lovbestemmelser på god information. God information betyder integrerede analyser af de miljøproblemer, vi står over for, årsagerne til disse problemer og eventuelle konsekvenser af de forskellige løsninger.
<P>
Disse analyser kræver geografiske data. For nærværende hæmmes udformningen af vores politik af, at disse data er spredt rundt omkring i forskellige databaser, som det er svært at få adgang til. Desuden gælder forskellige regler for datalagring med det resultat, at der er umuligt at samordne dem med andre data, hvilket ville gøre det nemmere at udforme politikken.
<P>
Det glæder mig, at det er lykkedes os at overvinde de sidste vanskeligheder og opnå et tilfredsstillende resultat. Kommissionen giver forligsforslaget sin uforbeholdne accept, og jeg vil opfordre Parlamentet til at acceptere det gode resultat, som forhandlingsgruppen har opnået.
<SPEAKER ID="068" NAME="Formanden">
Mange tak, kommissær Dimas. Personligt vil jeg sige, at jeg er meget glad for Deres gode ønsker, og vi vil fortsætte det gode samarbejde.
<SPEAKER ID="069" NAME="Eija-Riitta Korhola">
for PPE-DE-Gruppen. - (FI) Hr. formand! Først vil jeg gerne som medlem af Forligsudvalget takke ordføreren fru Brepoels og delegationens formand hr. Vidal-Quadras for deres fremragende arbejde. Det finske formandskab fortjener også ros for forligsprocessen.
<P>
Fællesskabets miljøpolitik afhænger i høj grad af, at der er adgang til videnskabelig information, og at denne information flyder glat. Derfor er dette direktivforslag, som er kommet i stand gennem forligsproceduren, og som vil skabe en juridisk ramme for at etablere en infrastruktur for geografisk information i Europa, en forudsætning for, at der kan gennemføres videnskabelige evalueringer på grundlag af miljølovgivning.
<P>
På forskellige stadier af debatten om Inspire har hovedformålet været at fjerne nogle af de barrierer, som især står i vejen for myndighedernes fælles brug af miljødata. Under forligsproceduren blev der opnået almindelig enighed om principper, som skal give myndigheder og andre EU-organer mulighed for at anvende kartografiske og andre specielle data inden for direktivets anvendelsesområde, som i dag tilhører andre myndigheder.
<P>
Der blev også opnået et godt slutresultat med hensyn til offentlig adgang til information. I fremtiden vil der være adgang til en bredere vifte af miljørelaterede internettjenester. Disse tjenester, som henvender sig til offentligheden, vil i de fleste tilfælde være gratis.
<P>
Det vil blive tilladt at tage betaling for hastigt skiftende information som f.eks. visse vejrtjenester. Også før Inspire brugte EU visse instrumenter til først at fremme adgangen til pålidelig information, særligt information om den offentlige sektor, og dernæst til at harmonisere informationen, så den kan sammenlignes på EU-niveau. Et af disse instrumenter er direktivet om offentlig adgang til miljøinformationer, som jeg var ordfører for. Under forberedelsen af Inspire er der blevet taget højde for de problemer, man oplevede under debatten om dette direktiv, og det vil jeg gerne varmt takke alle for. Alt i alt vil direktivet skabe et sundt og levedygtigt grundlag for at udvikle infrastrukturer for geografisk information i EU og gøre det muligt at opretholde kvalitetsdata og tjenester i medlemsstaterne.
<SPEAKER ID="071" NAME="Inés Ayala Sender">
for PSE-Gruppen. - (ES) Fru formand! Først vil jeg gerne ønske fru Brepoels og de øvrige medlemmer tillykke med deres arbejde med at udarbejde denne betænkning. Jeg mener, at resultatet er positivt, takket være Parlamentets arbejde, som har forbedret det betydeligt, takket være Kommissionens bestræbelser for at hjælpe os - jeg taler på fru Sornosas vegne - og også takket være Rådets forståelse i Forligsudvalget.
<P>
Jeg er slet ikke i tvivl om dette forslags nytteværdi som et grundlæggende redskab til at udarbejde, anvende, overvåge og evaluere miljøpolitiske initiativer på alle niveauer og politikker eller aktiviteter, som direkte eller indirekte kan påvirke miljøet.
<P>
Desuden mener vi, at det er passende at basere denne EU-infrastruktur på de infrastrukturer for geografiske data, som allerede er etableret i medlemsstaterne og forvaltes af disse, under fuld anvendelse af subsidiaritetsprincippet, især når medlemsstaterne har flere niveauer for offentlig forvaltning, sådan som det ofte er tilfældet f.eks. i mit land Spanien.
<P>
Netværkstjenester er nødvendige for at dele geografiske data på tværs af de forskellige niveauer af offentlig myndighed i Fællesskabet. Disse tjenester skal gøre det muligt at lokalisere, bearbejde, se og downloade geografiske data samt at få adgang til geografiske data og elektroniske kommercielle tjenester.
<P>
Dette instrument skal anvendes til så vidt muligt at udnytte de fordele og muligheder, som globaliseringen af data og tjenester giver regeringer, private virksomheder, universiteter, samfundet som helhed og, vigtigst af alle, borgerne. Det tror jeg er afgørende, fordi det bringer os ajour med noget, som allerede er almindeligt som følge af internettet og den information, det tilbyder.
<P>
Jeg tror også, det er afgørende, at det er blevet designet som et instrument til at levere offentlig information. Derfor håber vi, at Inspire vil blive et supplement til information om den offentlige sektor og direktiverne om adgang til miljøinformation, som blev vedtaget som anvendelse af Århus-konventionen, som vi godkendte for nylig, og at det vil behandle en række spørgsmål, som ikke er omfattet af disse direktiver, bl.a. deling af data mellem offentlige myndigheder og spørgsmål om interoperabilitet.
<P>
Endelig må jeg udtrykke min tilfredshed med den aftale, Rådet har opnået med hensyn til gratis adgang til tjenesten i de fleste tilfælde, samt kapitlet om fortrolige data, som i sidste ende vil være sammenfaldende med bestemmelserne i Århus-konventionen om offentlig adgang til informationer om miljøet.
<SPEAKER ID="072" NAME="Formanden">
Forhandlingen er afsluttet.
<P>
Afstemningen finder sted i morgen.
