<CHAPTER ID="018">
Mikrofinansieringsfaciliteten Progress (forhandling) 
<SPEAKER ID="158" NAME="Formanden">
Næste punkt på dagsordenen er betænkning af fru Göncz, for Udvalget om Beskæftigelse og Sociale Anliggender, om forslag til Europa-Parlamentets og Rådets afgørelse om oprettelse af en EU-mikrofinansieringsfacilitet til fordel for beskæftigelse og social integration (Mikrofinansieringsfaciliteten Progress) - C7-0053/2009 -.
<SPEAKER ID="159" NAME="Pervenche Berès" AFFILIATION="S&amp;D">
(FR) Fru formand! Jeg har bemærket, at De under hele den foregående forhandling henviste til den forhandling, der nu skal finde sted som en forhandling om Progress.
<P>
Parlamentets beslutning, som formandskonferencen har bekræftet, er dog, at vi kun stemmer om mikrofinansieringsfaciliteten. Jeg synes derfor, at det er vigtigt at få dette præciseret. Det er en forhandling om mikrofinansiering og ikke om Progress-programmet.
<SPEAKER ID="160" NAME="Kinga Göncz" LANGUAGE="HU">
Fru formand! Jeg er meget taknemmelig for denne præcisering, da det er yderst vigtigt, at vi nu skal drøfte mikrofinansieringsfaciliteten. Jeg vil også gerne byde kommissær Špidla velkommen til den følgende forhandling. Lad mig starte med at sige, at da jeg blev ordfører for dette program, troede jeg, at jeg ville få en nem opgave på grund af den brede enighed og støtte på området, hvilket også kom frem under drøftelserne. Der var på mange måder en bred støtte. På den ene side vil den som en krisestyringsfacilitet netop hjælpe dem, der befinder sig i den mest desperate situation, som har mistet deres arbejde, og som heller ikke kan få adgang til kredit eller støtte på grund af den finansielle krise.
<P>
På den anden side er det en typisk facilitet, som ikke giver folk fisk, men som lærer dem, hvordan de skal fiske. Det igangsætter netop den form for kreativitet, som vi har mest brug for med henblik på at sikre et positivt resultat efter krisen. Det tredje aspekt, som fik og stadig får bred støtte, er, at EU får flere midler, hvilket jeg tror, må være finansministrenes drøm. Nogle af midlerne kommer fra Den Europæiske Investeringsbank, mens andre kommer fra andre handelsbanker, da EU kommer til at bære den største risiko, hvilket dermed gør det lettere for andre deltagere at påtage sig risikoen.
<P>
Som jeg har nævnt, får programmets indhold bred støtte. Det betød, at det spørgsmål, som blev drøftet under forhandlingerne med Rådet og Kommissionen, handlede om, hvilke midler EU vil anvende for at dække den primære risiko, som det har påtaget sig. Det andet stridsspørgsmål var, hvor mange midler der skal til for at iværksætte faciliteten og tiltrække andre betydelige midler. Rådet og Kommissionen foreslog oprindelig, at der skulle komme 100 mio. EUR fra Progress-programmet, som primært bruges til at udarbejde politikker, der skal bekæmpe social udstødelse og støtte lige muligheder.
<P>
Vi har til gengæld helt fra begyndelsen sagt, at vi ikke på nogen måde må sætte Progress-programmet på spil, da der med den nuværende krise er brug for det mere end nogensinde før. Vi finder det heller ikke acceptabelt, at der pilles så meget ved Progress-programmet, at det bliver svækket. Parlamentet var yderst villigt til at gå på kompromis under forhandlingerne. Vi holdt også uformelle trepartsmøder, en til langt ud på de tidlige morgentimer, hvor vi foreslog, at vi kunne pille ved Progress-programmet, så længe det ikke gik ud over dets funktion. Vi foreslog, at vi på baggrund af det oprindelige forslag kunne overveje at iværksætte programmet med 100 mio. EUR i stedet for 150 mio. EUR.
<P>
Parlamentet fandt midler for 25 mio. EUR i budgetforslaget for 2010, hvilket gør det muligt at iværksætte programmet i begyndelsen af 2010, og det var i stand til at finde disse midler uden at røre Progress-programmet for 2010. Vi krævede også, at dette punkt skulle fjernes fra dagsordenen for i dag, da det ikke lykkedes os at nå til enighed om det. En anden sag, som vi fandt problematisk, var, at formandskabet kom til de tre trepartsmøder uden mandat, hvilket gjorde det meget svært for det at vurdere vores forslag ordentligt.
<P>
Jeg synes, at det er vigtigt, at Parlamentet hurtigst muligt stemmer om denne sag, allerede i denne uge, så projektet kan blive iværksat i begyndelsen af 2010 med en fond på 100 mio. EUR, for det sender et budskab om, at det her er en krisestyringsfacilitet, hvor hastighed har en særlig stor betydning. Jeg håber oprigtigt, at kommissær Špidla kan hjælpe os med at få Kommissionen til at tilbagetrække sit oprindelige forslag om at tage 100 mio. EUR fra Progress-programmet, så det kan iværksættes snarest muligt.
<SPEAKER ID="161" NAME="Vladimír Špidla" LANGUAGE="CS">
Fru formand, mine damer og herrer! Jeg vil gerne starte mit indlæg med at understrege, hvor vigtigt dette initiativ til mikrofinansiering er. Den nuværende krise udløser en stærkt stigende arbejdsløshed i alle medlemsstaterne, og konsekvenserne heraf går desværre hårdest ud over de mest udsatte borgere i samfundet. Mikrofinansieringsinstrumentet er specifikt udformet til at hjælpe disse grupper af borgere med at finde alternativ beskæftigelse og selv starte mikrovirksomheder.
<P>
Jeg vil gerne rose Beskæftigelsesudvalget for det fremragende arbejde, det har udført på området, og især hilse fru Göncz' bidrag til initiativet velkommen. Jeg er klar over den indsats, som Parlamentet og Rådet har lagt for dagen i forhandlingerne for at opnå enighed ved førstebehandlingen. Eftersom begge organer støtter mikrofinansieringsinstrumentet, var det muligt at gøre hurtige fremskridt med hensyn til forslagets ordlyd. Disse fremskridt afspejles i vid udstrækning i de foreslåede ændringsforslag i dag. Det vanskeligste spørgsmål er naturligvis budgettet. Selv om begge organer sandsynligvis vil godkende et overordnet budget på 100 mio. EUR for dette instrument, er det fortsat et stort problem at finde finansieringskilder.
<P>
Som De ved, er forslaget om mikrofinansiering en del af en pakke, der omfatter et forslag om at overføre 100 mio. EUR fra Progress-programmet. De har besluttet ikke at stemme om dette andet forslag denne uge. Overførslen af midler fra Progress-programmet bakkes op af Rådet, og for mange af medlemsstaterne udgør det et grundlæggende element i hele pakken. Uden en aftale om finansieringskilder på dette område kan vi ikke nå vores målsætning om hurtigt at gennemføre det nye instrument. I dag drøfter vi dog selve afgørelsen om oprettelse af instrumentet.
<P>
Afslutningsvis vil jeg gerne endnu en gang rose ordføreren for det arbejde, hun har udført med betænkningen og de ændringsforslag, der vil sætte begge de lovgivende organer i stand til at fokusere på det centrale problem, som stadig skal løses, nemlig finansieringen.
<SPEAKER ID="162" NAME="Olle Schmidt">
ordfører for udtalelse fra Økonomi- og Valutaudvalget. - (SV) Fru formand! Hvis vi skal sænke arbejdsløshedsniveauet, så skal både EU og medlemsstaterne tage et større ansvar. Forslaget om mikrofinansiering er et initiativ, som Parlamentet har presset på for at få igennem. Det handler om at give de arbejdsløse en ny start og åbne døren til erhvervslivet for de mest udsatte grupper i EU, bl.a. de unge. Hensigten med forslaget er at gøre det lettere at foretage investeringer i mindre målestok og give mikrovirksomheder mulighed for at vokse.
<P>
Efter en række mindre ændringer og præciseringer fik forslaget bred støtte i Økonomi- og Valutaudvalget. Det spørgsmål, som har skabt debat, er finansieringen, hvilket også er blevet nævnt her. Kommissionen foreslog, at der ikke skulle stilles ekstra midler til rådighed, men at midlerne i stedet skulle tages fra Progress-programmet. Det er fejlagtigt blevet hævdet, at hovedudvalget delte denne opfattelse, men det er ikke tilfældet.
<P>
Det er situationen i dag. Jeg må sige, at jeg finder det ejendommeligt, at Rådet så hårdnakket afviser vores forslag om 150 mio. EUR i denne periode, hvilket er tarveligt og småligt i disse vanskelige tider!
<SPEAKER ID="163" NAME="Csaba Őry" LANGUAGE="HU">
Fru formand, hr. kommissær, mine damer og herrer! Vi har også i de foregående debatter kunnet mærke, at den økonomiske krise, og hvordan vi kommer ud af den, optager os alle og får stor opmærksomhed. Som koordinator fra Gruppen for Det Europæiske Folkeparti (Kristelige Demokrater) for Udvalget om Beskæftigelse og Sociale Anliggender ønsker jeg blot at bekræfte, at vi i hver henseende støtter et af de vigtigste punkter for os, nemlig bevarelsen af arbejdspladser og skabelsen af nye jobs.
<P>
Lad mig minde Dem om, at PPE-Gruppen længe har støttet spørgsmålet om mikrokreditter. Det var faktisk min tidligere kollega, Zsolt Becsey, der først forelagde dette emne for Parlamentet i sin initiativbetænkning i 2009. Den byggede på tidligere og nuværende erfaringer i Ungarn med denne facilitet, som hed Széchenyi Card og havde det samme formål som denne facilitet, nemlig at give mikrovirksomheder små og kortfristede kreditter. Lad os tænke på slagtere, bagere, grønthandlere eller måske endda apotekere. De er også ramt af krisen. De beskæftiger utroligt mange mennesker. I nogle lande udgør denne sektor mere end 90 % af arbejdsstyrken. Det er f.eks. tilfældet med mere end 90 % af Ungarns virksomheder. De har ikke brug for store pengebeløb, og de ønsker heller ikke at betale mange renter. I visse tilfælde har de brug for midlertidig driftskredit og midlertidig støtte.
<P>
Kommissionens forslag tager netop fat på dette problem, og som ordføreren sagde, er der virkelig bred støtte til og enighed om dette forslag. Jeg synes derfor også, at det er vigtigt, at vi hurtigst muligt enes om finansieringsspørgsmålet. Vi støtter også de 35 forslag, som PPE-Gruppen har fremsat sammen med socialisterne, de liberale og de konservative, for vi føler, at det giver en garanti for, at vi kan godkende denne facilitet ved førstebehandlingen og iværksætte den så hurtigt som muligt.
<SPEAKER ID="164" NAME="Pervenche Berès" LANGUAGE="FR">
Fru formand! Jeg er temmelig overrasket. Vi skal til at vedtage et instrument, der skaber et fornyende og væsentligt redskab, som skal give de mest sårbare mulighed for at imødegå krisen ved at skabe deres egne jobs i fremtiden. Det er et instrument, der skal vedtages med den fælles beslutningsprocedure, men Rådet er her ikke. Det må være, fordi Rådet ikke har noget at sige til emnet og ikke anser sig for at være bundet af Parlamentets holdning. Det er i hvert fald det indtryk, vi har fået under alle forhandlingerne.
<P>
Parlamentet påtager sig sit ansvar. Det vil på grundlag af samarbejdet og den konstruktive forståelse mellem alle grupperne vedtage mikrofinansieringsinstrumentet, som er i tråd med sit mangeårige virke, som hr. Õry sagde. Jeg vil dog også gerne gøre opmærksom på de pilotprojekter, som vi har iværksat. Vi ved, at det i en krisesituation er muligt for de mest sårbare - altså dem, der ikke kan få finansieret deres initiativer med lån fra store banker - at anvende dette instrument til at iværksætte deres egne strategier og på en måde skabe deres egne jobs.
<P>
Jeg vil ikke redegøre for forhandlingernes indhold, udvikling og omfang. Forhandlingerne fandt sted under passende forhold. Finansieringsspørgsmålet er vigtigere. Hvis De ser på det initiativ, som hr. Barroso iværksatte i efteråret 2008 for at tilrettelægge den europæiske genopretning, blev dette instrument stemplet som vigtigt for gennemførelsen af EU's strategi.
<P>
Kommissionen foreslår dog, at vi bare finansierer et nyt projekt ved at stjæle fra et nyttigt projekt, der allerede ligger på bordet. Vi havde et projekt, Progress-projektet, der var til gavn for støttenetværker for de mest sårbare, og som Parlamentet var meget engageret i, og for at finansiere mikrofinansieringsinstrumentet foreslår Kommissionen, at vi bare skal bruge af de midler, der er blevet afsat til Progress-programmet.
<P>
Parlamentet accepterer ikke sådanne tricks, og vi har derfor ikke afsluttet forhandlingerne. Vi tager derfor et medansvar og siger, at vi er villige til at undersøge Deres forslag med det spanske formandskab i begyndelsen af januar. 40 mio. EUR fra budgetoverskud, 60 mio. EUR fra Progress-programmet og en omfordeling af 20 mio. EUR, så byrden bliver passende fordelt. Vi vil derefter leve op til vores ansvar i Udvalget om Beskæftigelse og Sociale Anliggender og se på, hvordan dette program gennemføres i hver medlemsstat og skabe synergi mellem de forskellige eksperimenter, der uden tvivl vil blive foretaget i medlemsstaterne, når hele pakken vedtages i januar.
<SPEAKER ID="165" NAME="Marian Harkin" LANGUAGE="EN">
Fru formand! Det glæder mig, at jeg får mulighed for at sige et par ting om forslaget til mikrofinansieringsfacilitet. Vi talte tidligere om Globaliseringsfonden og om, hvordan den kan hjælpe afskedigede arbejdstagere inden for bestemte sektorer. Mikrofinansieringsfaciliteten er en anden brik i puslespillet, hvormed EU forsøger at give adgang til mikrokreditter for dem, der ikke har adgang til kredit fra såkaldt normale eller almindelige finansielle institutioner. Det ville gøre dem i stand til at starte deres egen virksomhed og fremme iværksætterkulturen.
<P>
Det glæder mig i den forbindelse at se, at finansielle kooperativer, kooperative banker og andre gensidige selskaber kan anvende fonden, for de er ofte tættere på dem, som kunne ønske at få adgang til netop denne facilitet. Jeg ved ikke, hvordan det er andre steder, men i Irland er den eneste finansielle institution, der ikke har haft brug for skatteydernes penge, været sammenslutningen af finansielle kooperativer, som er en institution uden fortjeneste for øje, der drives af sine medlemmer.
<P>
Når vi taler om social inddragelse som en del af socialpolitikken i EU, skal vi være sikre på, at vi med vores handlinger sikrer den sociale inddragelse i vores beslutninger, og der står social inddragelse over hele dette program. Jeg vil gerne i den sammenhæng sige, at jeg er meget skuffet over, at vi efter trepartsmøderne ikke kunne blive enige om finansieringskilden til denne facilitet.
<P>
Efter min opfattelse havde det svenske formandskab tilsyneladende ikke til hensigt at føre meningsfulde forhandlinger om spørgsmålet. Jeg ved ikke med Dem, men som sagt var jeg meget skuffet over, at et beløb på bare 40 mio. EUR over tre år for 27 medlemsstater var det eneste, der skilte os ad. Det var tydeligt, at mange finansministre ikke støttede egentlige forhandlinger. Jeg kunne ikke lade være med at tænke på, at nogle af de selv samme ministre havde tildelt milliarder til bankerne, men ikke var i stand til at støtte andre finansielle institutioner, som ville give mikrokreditter til dem, som har mistet deres arbejde, og som ville få svært ved at opnå kredit fra netop de banker, som var blevet reddet.
<SPEAKER ID="166" NAME="Elisabeth Schroedter" LANGUAGE="DE">
Fru formand, hr. kommissær, mine damer og herrer! Mikrokreditter og små lån kan hjælpe de personer, som ikke kan få kredit gennem normale markedsmekanismer. Som nævnt kan det også hjælpe disse personer med at starte deres egen virksomhed og skabe jobs ud fra egne idéer. Sådanne kreditter kan hjælpe personer med at komme ud af en krise, hvis de får mulighed for det.
<P>
Mikrokreditter er også et vigtigt instrument med henblik på at støtte den sociale økonomi. Med sine forskellige aspekter og traditioner har det også siden 2000 været brugt som et lokalt politisk beskæftigelsesinstrument i EU. I den forbindelse tog Parlamentet i 2006 en fornuftig beslutning om, at midler fra Den Europæiske Socialfond også skulle udbetales som mikrokreditter eller rentelettede lån, som fastsat i artikel 11 i ESF-forordningen.
<P>
Der er dog 76 mia. EUR til rådighed for Den Europæiske Socialfond og med samfinansiering kommer beløbet op på 118 mia. EUR! Selv en tiendedel af beløbet ville stadig være 11 mia. EUR, som medlemsstaterne kunne bruge. De bruger det dog ikke til mikrokreditter. Derfor indledte Kommissionen en testfase for mikrokreditter med instrumentet JASMINE, der også blev finansieret fra de europæiske strukturfonde, og det viste sig at være så vellykket, at et nyt instrument forventes at følge lige efter. Men det vil dog ikke længere få tilført midler fra strukturfondene, hvor vi råder over milliarder, men fra det mindste af alle EU's programmer, fattigdomsprogrammet Progress, hvor vi råder over et samlet beløb på 743 mio. EUR over syv år. Det er tiltænkt ngo'er, som etablerer netværk i medlemsstaterne for at give de allerfattigste en pressionsgruppe. Organisationen European Roma Information Office alene får 50 % af sin støtte fra Progress. Den etablerer nationale og regionale informations- og rådgivningskontorer og giver roma-mindretallet en stemme, især i de østeuropæiske lande.
<P>
Hvis Parlamentet gør som Rådet og kalder dette instrument for Progress, som foreslået i de kompromisforslag, der er blevet fremlagt af Det Europæiske Folkepartis Gruppe (Kristelige Demokrater), Gruppen for Det Progressive Forbund af Socialdemokrater i Europa-Parlamentet og Gruppen Alliancen af Liberale og Demokrater for Europa, vil Gruppen De Grønne/Den Europæiske Fri Alliance ikke godkende instrumentet. Vi går ikke med til sådanne tryllekunster, på den ene side tage penge fra de fattige og på den anden side betale ...
<P>
(Formanden afbrød taleren)
<SPEAKER ID="167" NAME="Milan Cabrnoch" LANGUAGE="CS">
Fru formand, mine damer og herrer! I en tid med finansiel og økonomisk krise er det ikke bare nødvendigt at støtte banker og store virksomheder, men også små virksomheder og selvstændige. Vi er alle klar over, at det er de små virksomheder og familieforetagender, der skaber og bevarer et stort antal arbejdspladser. Vi støtter skabelsen af det nye finansielle instrument under mikrofinansieringsprogrammet for beskæftigelse og social inddragelse, der i samarbejde med Den Europæiske Investeringsbank netop vil give selvstændige, små iværksættervirksomheder og familieforetagender bedre mulighed for at optage lån.
<P>
Vi går med til at frigive midler på op til 100 mio. EUR for at sikre disse små lån for en bestemt periode. Vi betragter dette program som et godt og effektivt instrument for en aktiv beskæftigelsespolitik og en god måde at anvende såkaldt europæiske midler, altså vores penge, på. Vi går fuldt ind for forslaget om at tage de fornødne midler til dette finansielle instrument fra de midler, der oprindelig var tiltænkt Progress-programmet. Vi mener ikke, at mikrofinansieringsinstrumentet skal finansieres fra reserver eller andre budgetkapitler. Progress-programmets midler, der, hvis jeg har forstået det ret, beløber sig til 700 mio. EUR, bruges til at oprette studie- og analysenetværk. Ingen af midlerne i Progress-programmet er blevet øremærket til direkte at støtte personer, som søger arbejde eller skaber jobs. Jeg er ikke i tvivl om, at det er nødvendigt at opbygge netværk og foretage analyser og undersøgelser. I den nuværende periode, som ikke er nem for entreprenører og arbejdstagere, foretrækker jeg, at disse midler fra EU-budgettet anvendes til programmer, som direkte henvender sig til arbejdsgivere og arbejdstagere.
<SPEAKER ID="168" NAME="Thomas Händel" LANGUAGE="DE">
Fru formand, mine damer og herrer! Et mikrofinansieringsinstrument for de arbejdsløse, for dem, der er i fare for at blive afskediget, og ikke mindst for dem, der ikke har adgang til normale kreditmarkeder, vidner om gode intentioner og er i princippet noget, som vores gruppe støtter. Det, som Kommissionen og Rådet indtil videre er nået frem til i denne proces, er ganske enkelt utilstrækkeligt og i visse henseender forkert, så det kan vores gruppe ikke give sin tilslutning til.
<P>
Vores første kritikpunkt vedrører spørgsmålet om de samlede bevillinger. De midler, der ligger på bordet, er ikke passende for et program til bekæmpelse af arbejdsløshed og kan næppe kaldes for et mikrofinansieringsprogram. Det er højst et nanofinansieringsprogram!
<P>
For det andet er vi principielt imod denne type tryllekunster, der ikke har den mindste effekt, og som finansieres på bekostning af andre programmer og derfor bare løber ud i sandet.
<P>
For det tredje er vi af den opfattelse, at det er absolut vigtigt med vejledning og rådgivning, for at et sådant program skal lykkes og være holdbart. Mange nye iværksættervirksomheder går til grunde, især inden for mikrofinansieringssektoren, og det skal der tages højde for i programmet.
<P>
Endelig skal det sikres, at socialsikringsydelser i medlemsstaterne ikke falder bort, hvis man får støtte fra dette program, for ellers giver det ikke nogen mening. Man kan ikke bæredygtigt bekæmpe arbejdsløshed på denne måde. Vi forkaster programmet i dets nuværende form.
<SPEAKER ID="169" NAME="Jaroslav Paška" LANGUAGE="SK">
Fru formand, mine damer og herrer! Parlamentets og Rådets beslutningsforslag om et europæisk mikrofinansieringsinstrument for beskæftigelse og social inddragelse er i bund og grund et forslag, der tilpasser det oprindelige Progress-program efter den nuværende økonomiske situation i Europa, som er ramt af den finansielle og økonomiske krise.
<P>
Kommissionen foreslår støtte i form af mikrokreditter til små virksomheder, hvilket skal tilskynde til skabelsen og bevarelsen af arbejdspladser i kriseramte regioner. Hvis vi skal nå denne målsætning, må vi dog sikre, at de finansielle midler, der stilles til rådighed, ikke går til sociale ydelser eller forbrug. De må kun gå til sårbare og bæredygtige erhvervsaktiviteter gennem anvendelsen af objektive og målbare kriterier og gennemsigtige procedurer.
<P>
Det er derfor meget vigtigt at kræve, at de endelige låneydere nøje vurderer ansøgernes forretningsplaner, risiciene ved de indgivne forretningsprojekter og også udbyttet på de investerede midler. Jeg anser det derfor for yderst nødvendigt at støtte og fuldføre Økonomi- og Valutaudvalgets ændringsforslag, som skaber en fornuftig ramme for Kommissionens forslag.
<SPEAKER ID="170" NAME="Sari Essayah" AFFILIATION="PPE">
(FI) Fru formand, hr. kommissær, mine damer og herrer! Det er mærkeligt, at der her i forsamlingen er modstand mod dette udmærkede og vigtige program i lyset af den forværrede beskæftigelsessituation.
<P>
Prognosen siger, at der til næste år kommer 10 mio. flere arbejdsløse i Europa, og at dem, der er dårligst stillet på arbejdsmarkedet vil få det hårdere i fremtiden. Disse oplysninger understreger, hvor vigtigt det er at investere i iværksætterkulturen.
<P>
Det er altid de nystartede virksomheder, der har sværest ved at få et banklån. Eksempelvis er over 93 % af virksomhederne i Finland mikrovirksomheder med mindre end 10 ansatte, og alligevel beskæftiger disse små virksomheder 46 % af arbejdsstyrken. Det er derfor også kun rimeligt, at EU opretter en mikrofinansieringsfacilitet som svar på denne beskæftigelseskrise og dermed også støtter de programmer i de enkelte medlemsstater, som forfølger det samme mål.
<P>
Jeg vil dog gerne gøre opmærksom på, at dette program kræver en omfattende strategi. Socialsikrings-, ferie- og pensionsordningerne i de små virksomheder skal også udvikles på linje med andre sektorer. Europa mangler især risikovillig finansiering og personer, business angels, som er villige til at investere i en nystartet virksomhed. Iværksætteruddannelse og kontakter til erhverv og beskæftigelse bør også støttes på alle uddannelsesniveauer, og der bør være flere workshopper og iværksættercentre for unge og stilles flere midler til rådighed for dem.
<P>
Mikrofinansiering kan kun fungere som en del af en mere omfattende strategi, hvor de nye og små iværksætteres situation og hele det miljø, som de opererer i, giver dem reelle muligheder for at fortsætte deres virksomhed med succes og fortjeneste.
<SPEAKER ID="171" NAME="Proinsias De Rossa" AFFILIATION="S&amp;D">
- (EN) Fru formand! Jeg hilser initiativet velkomment. Arbejdsløshed er i øjeblikket det største sociale problem, vi står over for, og det er vigtigt for samfundets trivsel at gøre, hvad vi kan for at afbøde konsekvenserne heraf.
<P>
Et forslag om 100 mio. EUR over en treårig periode er dog efter min opfattelse ikke ambitiøst nok, når man ser på den stigende arbejdsløshed. Det overrasker mig også, at de foreslåede midler ikke er nye midler, og at vi som allerede nævnt faktisk tager med den ene hånd og giver med den anden på et tidspunkt, hvor alle de midler, vi kan finde, bør anvendes på eksisterende ordninger under Progress-programmet.
<P>
Vi må sætte alt ind på hurtigt at nå til enighed med det spanske formandskab, så programmet kan blive bragt på banen så tidligt som muligt. Det er også Rådets pligt at tage sig sammen og imødekomme Parlamentet med hensyn til vores bekymringer. Det er ikke det rette tidspunkt for Rådet at købslå om småbeløb.
<P>
(Taleren indvilligede i, at der blev stillet et spørgsmål ifølge forretningsordenens artikel 149, stk. 8)
<SPEAKER ID="172" NAME="William" AFFILIATION="The Earl of) Dartmouth  (EFD">
- (EN) Fru formand! Hr. De Rossa, er det faldet Dem ind, at arbejdsløsheden i Irland i høj grad skyldes Irlands fortsatte medlemskab af eurozonen, hvilket betyder, at Irland ikke kan devaluere, ikke kan sænke rentesatserne og ikke kan foretage nogen kvantitative lettelser?
<P>
Er det nogensinde faldet Dem ind, at det ville være bedre for Irland at forlade eurozonen end at række en tiggende hånd ud mod de bidragydende lande i EU?
<SPEAKER ID="173" NAME="Proinsias De Rossa" AFFILIATION="S&amp;D">
- (EN) Fru formand! Det volder mig overhovedet ikke problemer at svare på det sædvanlige vrøvl fra den yderste højrefløj her i Parlamentet. Uden euroen ville den irske økonomi på nuværende tidspunkt være i helvede.
<P>
Som sagt, er tiden ikke inde til, at Rådet købslår om småbeløb i lyset af beskæftigelseskrisens omfang, størrelsen på det overordnede budget og især den støtte, som medlemsstaterne og Den Europæiske Centralbank har givet banksektoren, som i øvrigt ikke vil låne penge ud til de personer, som vi forsøger at hjælpe. Jeg er overbevist om, at vi med lidt god vilje fra Rådet kan opnå en aftale, der bygger på vores ordførers pragmatiske forslag. Det håber jeg oprigtigt vil ske hurtigt.
<SPEAKER ID="174" NAME="Marek Józef Gróbarczyk" AFFILIATION="ECR">
(PL) Fru formand, hr. kommissær! I denne debat bør opmærksomheden henledes på det faktum, at Kommissionen i sin strategi fuldstændig ignorerer beskæftigelsen i den maritime økonomi. Manglen på en integreret havpolitik har i mange år været årsag til sektorens systematiske forfald i EU, og samtidig skal vi være klar over, at der er tale om et enormt arbejdsmarked.
<P>
Derudover har den marginaliserede skibsbygningsindustri, som effektivt er blevet tilintetgjort i Europa af asiatiske landes dumpingpolitik, heller ikke fået Kommissionens støtte. Alene i mit land, Polen, har Kommissionens tiltag ført til skibsbygningsindustriens sammenbrud, og det har resulteret i mange tusinde direkte tab af arbejdspladser, mens det skønnes, at der har været op mod 80 000 indirekte afskedigelser. Denne sektor forsvinder dog ikke fra verdensøkonomien. Tendensen de seneste år viser, at sektoren flytter til lande i Fjernøsten på bekostning af arbejdsmarkedet i Europa. Den manglende strategi for at få skibe tilbage under nationalt flag er utrolig farlig. Resultatet er, at Europa definitivt mister store indtægter, som i stedet strømmer til skattely.
<P>
Et andet ekstremt vigtigt element i Kommissionens politik er fiskeri, som, og det er ikke atypisk, er den eneste sektor, der stimulerer EU's ikkeindustrialiserede områder. Kommissionen koncentrerer sig hovedsagelig om at reducere flådernes størrelse, men undlader samtidig at bremse masseimporten af f.eks. den yderst skadelige panga fra Fjernøsten til det europæiske marked. I en krisetid skal Kommissionens politik danne grundlaget for en udvikling af økonomien og ikke hastigt lappe på konsekvenserne af en fejlslagen strategi.
<SPEAKER ID="175" NAME="Regina Bastos" AFFILIATION="PPE">
(PT) Fru formand, hr. kommissær, mine damer og herrer! Jeg roser ordføreren for det arbejde, der er lagt i betænkningen, og for hendes indlæg her i dag.
<P>
Den nye mikrofinansieringsfacilitet vil gøre det muligt at give mikrokreditter til små virksomheder og personer, som har mistet deres arbejde, og som ønsker at starte egen virksomhed og skabe deres egne arbejdspladser. Det er meget vigtigt på et tidspunkt, hvor den økonomiske krise forventes at føre til tabet af 3,5 mio. arbejdspladser alene i EU.
<P>
Med den økonomiske nedgang yder bankerne ikke længere lån til iværksættervirksomheder og jobskabelse, og adgangen til kredit er vanskeligere på et tidspunkt, hvor den burde være mere tilgængelig. Den nye mikrofinansieringsordning vil dog imødegå den nuværende tendens med begrænset adgang til kredit ved at gøre det lettere at få de nødvendige midler til at starte virksomheder og skabe nye arbejdspladser.
<P>
Kommissionens forslag er at omfordele 100 mio. EUR fra budgettet for Progress til denne finansieringsfacilitet. Vi er ikke enige i dette forslag. Den finansielle og økonomiske krise er også en social krise. En omfordeling af midler fra Progress, som henvender sig til de mest sårbare grupper, er sandelig ikke den mest hensigtsmæssige løsning. Vi går derfor ind for at skabe en separat budgetkonto til finansieringen af faciliteten og at øge bevillingen til 150 mio. EUR.
<P>
Vi er også enige i, at det er nødvendigt at få præciseret i selve lovgivningen, at målgruppen er alle sårbare grupper, som har vanskeligt ved at komme ind på eller vende tilbage til arbejdsmarkedet, og som er truet af social udstødelse. Henvisningen til specifikke grupper skal derfor slettes.
<P>
Til slut vil jeg gerne understrege, at det er vigtigt, at de personer, som modtager økonomisk støtte, også modtager passende efteruddannelse.
<SPEAKER ID="176" NAME="Sergio Gaetano Cofferati" AFFILIATION="S&amp;D">
(IT) Fru formand, mine damer og herrer! På baggrund af den dybe økonomiske krise, der har meget alvorlige konsekvenser for beskæftigelsen, idet mange arbejdstagere kommer til at miste deres arbejde, og talrige unge samtidig ikke kan komme ind på arbejdsmarkedet, er det vigtigt, at EU og medlemsstaterne skrider til handling både med globale strategier og målrettede instrumenter.
<P>
Mikrofinansieringsfaciliteten er netop et målrettet instrument, der skal hjælpe alle de personer, som er udelukket fra kreditmarkedet og har svært ved at komme ind på arbejdsmarkedet, og som agter at give sig i kast med et projekt, en økonomisk aktivitet, der kan skabe individuelle indkomster og dermed bidrage til den generelle vækst. Hvis mikrokreditinstrumentet skal være effektivt og give langsigtede resultater, må medlemsstaterne forberede sig tilstrækkeligt bl.a. ved at etablere forbindelser på det lokale administrative niveau, som er i mere direkte kontakt med krisesituationer af social karakter, og ved at gøre en aktiv indsats for at gøre denne nye facilitet lettilgængelig.
<P>
Det er vigtigt at understrege, at der sideløbende er brug for rådgivning, uddannelse og mentorordninger, hvis de aktiviteter, der finansieres af mikrokreditinstrumentet, skal være effektive på lang sigt, og der skal opnås en fuld social integration. Samtidig er det i lyset af de målsætninger, der skal opnås med mikrokreditinstrumentet, nødvendigt at understrege et afgørende tiltag, nemlig aktivt at fremme lige muligheder for mænd og kvinder med hensyn til adgangen til mikrofinansieringsprogrammer. Det er faktisk især kvinderne, der bliver diskrimineret imod, og som er dårligt stillet både med hensyn til adgangen til arbejdsmarkedet og til det konventionelle kreditmarked.
<P>
Generelt set er det opmuntrende at se, at Parlamentet står sammen og er enigt om spørgsmålet om mikrokreditter, navnlig i den nuværende socioøkonomiske situation. Det er op til Rådet og medlemsstaterne at vise, at de er seriøse og engagerede og kan bane vejen, så den økonomiske situation kan komme på rette spor igen.
<SPEAKER ID="177" NAME="Siiri Oviir" AFFILIATION="ALDE">
(ET) Fru formand, hr. kommissær, mine damer og herrer! Kommissionen har fremsat forslag om at skabe et nyt finansieringsinstrument for mikrokreditter. Initiativet er godt og vigtigt, men det er uacceptabelt at foreslå, at midlerne skal tages fra det allerede eksisterende Progress-program. Jeg vil gerne minde Rådet og Kommissionen om, at borgerne ikke valgte os til Parlamentet som nikkedukker. Da vi i slutningen af 2006 vedtog Progress-programmet her i salen, fastlagde medlemsstaterne deres egne målsætninger og gik i gang med arbejdet. Resultaterne fra programmet blev tilfredsstillende udført, og der er ikke nogen grund til at tro, at programmet ikke kan fortsætte, til det udløber i 2013.
<P>
Programmet var og er målrettet alle de grupper af personer, der befinder sig i en ugunstig situation, og de har kunnet få hjælp fra dette program. I dag er den økonomiske krise ved at blive til en social krise. Arbejdsløsheden stiger måned for måned, og foranstaltningerne under Progress er nu fortsat nødvendige. Samtidig udtrykker Kommissionen et ønske om at begrænse støtten til foranstaltninger, der stadig er under gennemførelse. Det er ikke en ansvarlig tilgang, og det er ikke acceptabelt. Jeg er sikker på, at vi her i forsamlingen ikke kan godkende finansieringen af mikrokreditter, før det står klart, hvor pengene til disse foranstaltninger skal komme fra, og før det står klart, at midlerne ikke skal tages fra de planer, der er rettet mod hårdt ramte personer.
<SPEAKER ID="178" NAME="Arturs Krišjānis Kariņš" AFFILIATION="PPE">
(LV) Fru formand! EU-medlemsstaternes økonomier lider stadig under følgerne af den globale økonomiske krise, men krisen er hårdest ved de unge iværksættere og ledere af små virksomheder, hvis iværksætteridéer i øjeblikket ikke får støtte af långiverne. Der er økonomisk vækst, når nye arbejdspladser skabes. Nye arbejdspladser skabes, når virksomhederne har adgang til finansiering for at omsætte deres idéer til realitet. Desværre vil bankerne i den nuværende krisesituation ikke låne penge ud til virksomhederne, fordi de er bange for risikoen. Den private kapital er også svundet ind. Under disse omstændigheder er det som regel mikrovirksomheder og unge iværksættere, som bliver hårdest ramt. De har udviklingsidéer, men ingen finansiering, og det er klart, at hvis disse virksomheder ikke kan vokse, vil der ikke blive skabt nye arbejdspladser. Skabelsen af arbejdspladser er dog netop en forudsætning for, at vi kan komme ud af den økonomiske krise.
<P>
En løsning på problemet er det europæiske mikrofinansieringsinstrument, der får tilført 100 mio. EUR til udviklingen af mikrovirksomheder og nye virksomheder fra eksisterende støttekilder. Til forskel fra de store hjælpepakker, som i det sidste års tid er blevet vedtaget for at redde selve finanssystemet, henvender dette program sig direkte til iværksætterne og ikke bankerne. Det betyder, at disse midler vil medvirke til en direkte skabelse af nye arbejdspladser og stimulere realøkonomien. Jeg opfordrer mine kolleger til ikke at tøve med at træffe beslutningen om at etablere dette mikrofinansieringsprogram. Landene i EU lider under krisen nu, Europa har brug for nye arbejdspladser nu, og der er lige her og nu brug for støtte til nye iværksætterinitiativer.
<SPEAKER ID="179" NAME="Sylvana Rapti" AFFILIATION="S&amp;D">
(EL) Fru formand! Det simple faktum, at alle de politiske grupper støtter EU-mikrofinansieringsfaciliteten til fordel for beskæftigelse og social integration, viser, hvor nødvendig denne mekanisme er.
<P>
Det er meget vigtigt, at en person, som har mistet sit arbejde eller er i fare for at miste sit arbejde, og som ikke kan finde en løsning på problemet på de konventionelle bankmarkeder, kan få et mikrolån eller en mikrokredit.
<P>
For at idéen om mikrofinansiering kan fungere i praksis, skal faciliteten fungere ordentligt og snart, hvilket betyder, at vi, når vi på torsdag skal stemme om budgettet for 2010, må sige "ja" til de første 25 mio. EUR, som kommer fra budgettet. Det er dog ikke nok. Jeg mener, at der må hentes endnu 75 mio. EUR fra budgettet, for hvis vi tager pengene fra Progress-programmet, er det som at tage penge fra de mindre fattige og sårbare for at give dem til de fattigste og mest sårbare.
<P>
Skulle det ske, ville det i bund og grund ødelægge mekanismen for mikrofinansiering som koncept. Hvis vi husker på, at "Progress" grundlæggende betyder, at der skal gøres fremskridt på det sociale område i Europa, og hvis det ikke sker, og vi tager penge ud af Progress, så er vi gået et skridt tilbage. Det er netop derfor, at jeg mener, at Rådet bør godkende Parlamentets holdning.
<SPEAKER ID="180" NAME="Filiz Hakaeva Hyusmenova" AFFILIATION="ALDE">
(BG) Fru formand, mine damer og herrer! EU har i over et år truffet en række forskellige foranstaltninger for at bekæmpe den økonomiske krise. Til forskel fra andre foranstaltninger skal mikrofinansieringsfaciliteten faktisk hjælpe de mest sårbare grupper i samfundet, som har svært ved at komme ind på og vende tilbage til arbejdsmarkedet.
<P>
Ifølge solidaritetsprincippet, som er et af EU's grundlæggende principper, skal der tages særlige hensyn til dem. Der er nu en stor interesse for instrumentet, især i Bulgarien, og jeg formoder, at det også er tilfældet i andre lande. Jeg har helt fra de første forhandlinger holdt mig underrettet om spørgsmålet, også gennem medierne, som følger udviklingen. Det er i EU-institutionernes interesse at vise EU's borgere, at vores umiddelbare opgave er at tage os af dem, der er ramt af krisen, og af de fattigste medlemmer af samfundet.
<P>
Det vil overbevise borgerne om, at institutionerne er effektive og tætte på dem. Der er en vis tvivl om, hvorvidt faciliteten vil kunne nå og hjælpe alle potentielle ansøgere. Manglen på kredit er enorm og har bidraget til den stigende arbejdsløshed. 100 mio. EUR er ikke nok til at hjælpe alle de arbejdsløse, der trues af social udstødelse. Det er trods alt ikke alle, der har evnerne til at starte en virksomhed, og det lykkes ikke alle at få en uddannelse.
<P>
Det, der er vigtigt, er at tage en hurtig beslutning og få mikrofinansieringsfaciliteten til at fungere så bredt som muligt, så dem, der har idéer og sans for forretninger kan komme i gang nu, mens krisen stadig er alvorlig. Næste år er blevet udråbt til det europæiske år for bekæmpelse af fattigdom og social udstødelse, så lad os træffe ordentlige foranstaltninger og ikke udskyde genopretningsprocessen.
<SPEAKER ID="181" NAME="Horst Schnellhardt" AFFILIATION="PPE">
(DE) Fru formand, mine damer og herrer! Vi kan se, at der er lovende tegn på en stabilisering af økonomien og finansmarkederne i 2010, og jeg vil også gerne minde Dem om, at det kun har været muligt, fordi det blev koordineret på europæisk niveau.
<P>
Vi ser dog en stigning i arbejdsløshedstallene, og vi må regne med, at de kommer til at stige endnu mere i løbet af næste år. Jeg bifalder derfor det nye instrument til finansiering af de personer, som vil etablere sig som selvstændigt erhvervsdrivende. Det er jo almindelig kendt, at små og mellemstore virksomheder skaber arbejdspladser. Vi har i mange år diskuteret, hvordan vi kan støtte disse virksomheder økonomisk. Hvert år kan vi dog konstatere, at midlerne ikke er gået til det, de skulle.
<P>
Jeg havde mulighed for at følge op på et pilotprojekt i sidste uge, og der var derfor ikke tid til at få de indhøstede erfaringer med i denne betænkning. Jeg vil derfor gerne redegøre for dem her. Deltagerne i pilotprojektet var selvstændige eller ønskede at være selvstændige, og de fik støtte i et år frem mod etableringen af deres virksomhed. Det havde så meget succes, at jeg gerne vil have det til at indgå i dette projekt, altså at der ikke kun er finansiering til de personer, som ønsker at være selvstændige, men også til dem, der støtter disse personer. Det er nødvendigt, for bankerne, som naturligvis ikke vil yde dem lån, kan se, at der er en vis risiko i denne sammenhæng. Jeg tror, at vi kan fjerne denne risiko med denne finansiering.
<P>
Et andet punkt, der gang på gang blev vendt i drøftelserne, var, at vi ikke må fastsætte en minimumsgrænse for lån. Indtil nu skulle man låne mindst 5 000 EUR eller mere. Folk har ikke altid brug for det beløb. I disse tilfælde kan det være nok med et langt mindre beløb, og det er noget, som vi bør tage hensyn til i dette program.
<SPEAKER ID="182" NAME="Vilija Blinkevičiūt" AFFILIATION="S&amp;D">
(LT) Fru formand! Jeg vil gerne understrege, at en af EU's vigtigste opgaver i øjeblikket er at bremse massearbejdsløsheden, der skyldes langtidsledighed og den sociale krise. Det er uheldigt, at det under trepartsmøderne ikke var muligt at nå til enighed om, hvor midlerne til mikrofinansieringen skal komme fra. I denne svære sociale og økonomiske periode ville Kommissionens forslag om at omfordele 100 mio. EUR fra budgettet for Progress være en utilfredsstillende løsning, da det ikke ville mindske de mest sårbare gruppers sociale isolation. Jeg er overbevist om, at mikrofinansieringsfaciliteten vil være mere effektiv og fungere efter hensigten, hvis den koordineres med de nationale, regionale og lokale programmer og modtager tilstrækkelige midler.
<P>
Det er også vigtigt at være opmærksom på, at den sociale velfærd i Europa er direkte forbundet med beskæftigelse og mulighederne for at finde beskæftigelse. Jeg foreslår derfor, at Kommissionen ikke kun tager hensyn til de personer, der er i fare for at miste deres arbejde, men også til dem, der har svært ved at komme ind på eller vende tilbage til arbejdsmarkedet. Selv før begyndelsen af den økonomiske tilbagegang havde mange veluddannede og hårdtarbejdende borgere ikke nogen reelle muligheder for at finde arbejde, og mange af dem emigrerede derfor til lande uden for EU. Med hensyn til de ugunstigt stillede personer opfordrer jeg kraftigt Kommissionen og Rådet til at tage hensyn til, at der ud over unge også er andre socialt dårligt stillede grupper, bl.a. kvinder, handicappede og ældre, som har brug for ekstra beskæftigelsesmæssige garantier. Der er altså ikke andet for end at finde yderligere midler til mikrofinansieringsfaciliteten.
<P>
(Taleren indvilligede i, at der blev stillet et spørgsmål ifølge forretningsordenens artikel 149, stk. 8)
<SPEAKER ID="183" NAME="Elisabeth Schroedter" AFFILIATION="Verts/ALE">
(DE) Fru formand! Vi har nu lyttet til tre eller fire talere fra Gruppen for Det Progressive Forbund af Socialdemokrater i Europa-Parlamentet, som har sagt, at de ikke vil tage penge fra Progress. Det står dog i ændringsforslagene, at instrumentet skal hedde Progress, og fru Berès har også sagt, at der kommer 60 mio. EUR fra Progress. Det er to tredjedele! Jeg vil gerne vide, hvilken holdning socialisterne egentlig har. Skal instrumentet finansieres med midler fra Progress - ja eller nej?
<SPEAKER ID="184" NAME="Vilija Blinkevičiūt" AFFILIATION="S&amp;D">
(LT) Fru formand! Jeg vil gerne svare, at den bedste løsning er, at vi finder yderligere midler, for Progress-programmet henvender sig i bund og grund til de samme grupper, og det betyder, at der uden yderligere midler helt sikkert ikke bliver nogen resultater. Lad os derfor sammen finde en løsning, for arbejdsløsheden stiger kraftigt, og det berører virkelig mange personer, som allerede kæmper hårdt.
<SPEAKER ID="185" NAME="Seán Kelly" AFFILIATION="PPE">
- (EN) Fru formand! I det seneste år har 3,5 mio. personer mistet deres arbejde i EU. 100 mio. EUR kommer ikke til at lave om på den situation. Hvis De tænker på, at 100 mio. personer er ansat i smv'er, drejer det sig faktisk kun om en euro pr. person. Det er dog ikke desto mindre en begyndelse, og noget der skal hilses velkomment, for som kommissær Špidla påpegede, er finansieringen i øjeblikket det største problem.
<P>
Eksempelvis fik jeg i weekenden kendskab til en situation, hvor en virksomhed på grund af en forsinket ordre på tre måneder gik til sin bank, som den havde haft forretningsforbindelser med i 15 år, for at sikre sig mellemfinansiering. Det blev afvist. Virksomhedsdirektøren fik at vide, at han kunne få lånet, hvis han stillede pant i sin egen bolig. Det gjorde han, og en uge senere fik han et brev om, at hans kassekredit blev trukket tilbage, da de nu befandt sig i en højrisikosituation. Resultatet var, at virksomheden måtte lukke, og ti personer mere blev afskediget.
<P>
Det bringer mig til det punkt, som min kollega, fru Harkin, omtalte, nemlig at disse midler så vidt muligt bør gå til ikkekommercielle banker, såsom kreditforeninger, som i hvert fald i mit land findes i enhver by, og som gør et stort stykke arbejde, hvorimod alt tyder på, at de kommercielle banker, selv med de midler, de har fået fra Den Europæiske Investeringsbank, ikke låner dem ud, men beholder dem for at lette deres egen økonomiske situation.
<P>
Jeg mener, at det er to gode grunde til, at vi skal være mere varsomme med, hvad pengene går til, end hvor de kommer fra. Hvis de går til de rette personer, er det måske de bedst brugte penge i lang tid her på europæisk niveau.
<P>
Endelig vil jeg gerne reagere på de temmelig uovervejede bemærkninger fra hr. Dartmouth, som talte om en tiggende hånd. Det handler ikke om en tiggende hånd. Det handler om at hjælpe dem, der kan hjælpe andre med at skabe bæredygtigt arbejde. Vi er meget stolte af og glade for, at vi har tiltrådt euroområdet, og vi regner med at blive.
<SPEAKER ID="186" NAME="Iliana Malinova Iotova" AFFILIATION="S&amp;D">
(FR) Fru formand! Lissabontraktatens bestemmelse om sociale politikker betyder, at EU skal tage hensyn til beskæftigelsen, den sociale beskyttelse og bekæmpelsen af social udstødelse.
<P>
Den økonomiske og finansielle krise, der har ramt Europa, har resulteret i en meget alvorlig menneskelig og social krise, og det får konsekvenser, som vi på nuværende tidspunkt ikke kan vurdere.
<P>
Indtil nu har de fleste bestræbelser handlet om at få stabiliseret bankerne og undgå konkurser. Ud over beskæftigelsesfremmende foranstaltninger må vi skabe en mekanisme, der kan puste nyt liv i EU's økonomiske vækst.
<P>
Kommissionens mekanisme skal skabe en infrastruktur, som så kan få borgerne i arbejde. På det praktiske niveau er det muligt at gå fra en midlertidig strategi til en langsigtet strategi. Mekanismen skal iværksættes snarest, i januar 2010. Vores debat her i dag og vores beslutninger bliver hørt af mange borgere, som gerne vil ind på arbejdsmarkedet, og som vi må give en hjælpende hånd.
<P>
Jeg vil gerne igen nævne det forslag, der allerede er blevet fremsat om at skabe en separat budgetpost på 50 mio. EUR til denne mekanisme. Det vil give omkring 6 000 europæiske iværksættere mulighed for at starte og udvikle egen virksomhed og dermed skabe nye arbejdspladser.
<P>
Desuden, og det er det allervigtigste, er det nødvendigt at forbedre adgangen til midler og frem for alt at oplyse borgerne bedre om alle de projekter, som de kan ansøge om.
<SPEAKER ID="187" NAME="Małgorzata Handzlik" AFFILIATION="PPE">
(PL) Fru formand! Flere hundredtusinder europæere har mærket til virkningerne af den økonomiske krise på den hårde måde ved at miste deres arbejde. Alle landene i EU oplever en stigende arbejdsløshed, og det er det træk ved krisen, der foruroliger borgerne allermest. De finansielle institutioner får en væsentlig hjælp. Desværre når hjælpen ikke tidsnok frem til de personer, der er i fare for at miste deres arbejde, og det er dem, som kommer til at lide længst under virkningerne af den nuværende krise.
<P>
Derfor glæder jeg mig også over oprettelsen af EU-mikrofinansieringsfaciliteten til fordel for beskæftigelse og social integration. Det er især værd at bemærke kombinationen af denne facilitet med det overordnede mål om at støtte iværksætterne. Midlerne fra denne facilitet vil sætte gang i etableringen af nye virksomheder. Det er godt nyt for vores økonomi, for det er de små og mellemstore virksomheder, der bærer økonomien og skaber arbejdspladser.
<P>
Faciliteten er i tråd med den støtte til iværksættere, der blev præsenteret i charteret for små virksomheder. Det er vigtigt, at virksomhederne også modtager hjælpen på et senere tidspunkt og ikke kun i etableringsfasen, for de økonomiske midler fra denne facilitet vil kun gavne de personer, som bruger dem, og samfundene, hvis de virksomheder, der etableres, er levedygtige på markedet.
<P>
Jeg håber også, at vi ikke kun drøfter iværksætterkultur, især da det berører smv'erne, mens krisen står på. Vi bør anlægge en global strategi for iværksætterkultur, for det er iværksættervirksomheder, der skaber arbejdspladser for vores borgere, også når der ikke er kriser.
<SPEAKER ID="188" NAME="Silvia Costa" AFFILIATION="S&amp;D">
(IT) Fru formand, mine damer og herrer! Det ville være meget vigtigt, at 2010, som er det europæiske år for bekæmpelse af fattigdom og social udstødelse, markeres med etableringen af et nyt europæisk finansinstrument, mikrofinansiering, til gavn for dem, der ikke kan få adgang til banksystemet, men som har forretningsplaner.
<P>
Som vi ved, har mikrokreditter vist sig at være et fremragende redskab for skabelsen af iværksættermuligheder og øget social værdi i udviklingslandene, navnlig for kvinder. Det indgår nu som en ny strategi i FN og Verdensbanken, men er også blevet afprøvet i mange lande, også europæiske medlemsstater, heriblandt Italien, og har haft positive resultater, især for indvandrere, kvinder og unge.
<P>
Midt i en alvorlig økonomisk og finansiel krise, vil Parlamentet med vedtagelsen af denne betænkning ikke bare give en strategisk mulighed for social inddragelse, men også skabe en positiv udfordring over for banksystemet, da det udvikler en ny strategi og nye beføjelser i samarbejde med organer og lokale og nationale institutioner uden fortjeneste for øje.
<P>
Jeg bifalder vedtagelsen af de mange ændringsforslag, som jeg ikke på ny vil gennemgå, men jeg vil gerne sige, at vi i dag ikke kun kræver midler til mikrokreditter, men vi kræver også, at mikrokredit ...
<P>
(Formanden afbrød taleren)
<SPEAKER ID="189" NAME="Christa Klaß" AFFILIATION="PPE">
(DE) Fru formand, hr. kommissær, mine damer og herrer! Inden for den sidste måned har Kommissionen fremlagt sin nye EU-strategi 2020 i forlængelse af Lissabonmålene og har opfordret til et mere socialt Europa.
<P>
Hvis vi tilstræber en varig beskæftigelse for Europas borgere, er det også nødvendigt, at vi i denne økonomisk vanskelige situation sørger for, at borgerne selv kan realisere deres egne idéer og dermed skabe sig en indkomst. EU's mikrofinansieringsfacilitet til fordel for beskæftigelse skal gøre det muligt at starte på en frisk og lette vejen for iværksætterne.
<P>
Vejen frem til at blive selvstændig erhvervsdrivende sker ofte i etaper. Mindre investeringer i opstartsfasen er lettere at håndtere end at opbygge en stor gæld. Det er især kvinder, der søger en mere overskuelig risiko i forbindelse med etableringen af en selvstændig virksomhed, og de søger ofte om en startkapital for at etablere virksomheden og derefter for at udvide virksomheden, når den er kommet op at køre. Kvinder vil gerne vokse med deres virksomhed. Derfor har borgerne brug for at kunne opnå kreditbeløb, der er så lave som muligt. Jeg mener hermed, at beløbet skal være langt mindre end de 25 000 EUR, som normalt er det beløb, der ydes som mikrokredit.
<P>
Netop i den økonomiske krise er det nødvendigt, at der er tilstrækkelig likviditet til hele befolkningen. Hvis det kan bidrage til at holde de ofte høje rentesatser og administrative gebyrer på et lavt niveau, vil det gøre det muligt at give fornyet kraft til økonomien.
<P>
Jeg hilser Kommissionens forslag velkomment. Udvalgene i Parlamentet er uenige om finansieringen. Det er berettiget at sætte spørgsmålstegn ved, hvem der er ansvarlig for den europæiske politik på området. Det er medlemsstaterne, der bærer det største ansvar. Som jeg ser det, vil midlerne fra fællesskabsprogrammet for beskæftigelse og social solidaritet (Progress), som redegjort for her, sætte borgerne i stand til at blive selvstændige.
<SPEAKER ID="190" NAME="Antonio Cancian" AFFILIATION="PPE">
(IT) Fru formand, mine damer og herrer! Her i aften drøfter vi et spørgsmål, der virkelig er den sociale kerne i vores samfund i dag, først mobiliseringen af Globaliseringsfonden og forhåbentlig Progress i de kommende dage, og denne europæiske fond for mikrofinansiering er et ideelt og væsentligt instrument.
<P>
Jeg synes, at det er meningsløst at gentage, at det kan løse de mest trængende borgeres problemer og gøre dem mere tillidsfulde og håbefulde med hensyn til iværksætterkulturen og fremtiden, og vi tænker ikke på den skade, der forårsages af den ødelæggende sammenblanding af kriser, og vi hører meget om en exit-strategi og om, hvordan vi kommer ud af krisen. Vi kommer kun ud af krisen, hvis vi løser arbejdsløshedsproblemet, som er vores åg, så vi må sørge for at fremskynde processen og opnå garantier om midlerne til denne facilitet, da vi bør mobilisere langt større beløb, end dem vi har talt om i aften, og vi skal bestemt ikke overføre penge fra et instrument til et andet, da alle tre har brug for penge.
<P>
Jeg mener absolut ikke, at de 100 mio. EUR skal tages fra Progress, da programmet har de samme målsætninger, men der skal være en fuldstændig separat budgetpost, så man kan garantere mobiliseringen af langt flere midler.
<SPEAKER ID="191" NAME="Pascale Gruny" AFFILIATION="PPE">
(FR) Fru formand, hr. kommissær, mine damer og herrer! Jeg vil gerne først og fremmest takke ordføreren for hendes arbejde og vores kolleger for deres store indsats for at skabe dette nye mikrofinansieringsinstrument.
<P>
Det europæiske instrument vil gøre det muligt at yde mikrokreditter til små virksomheder og personer, som har mistet deres arbejde og ønsker at starte deres egen lille virksomhed. I denne finansielle krisetid er det de mest sårbare personer, især de arbejdsløse og de unge, som er blevet hårdest ramt. Faktisk er der i år blevet registreret 3,5 mio. tabte arbejdspladser i EU. Vedtagelsen af det nye instrument betyder, at borgerne får nemmere adgang til den kapital, der er nødvendig for at etablere eller udvikle en virksomhed, så de kan realisere deres iværksætterdrømme. Vi skal ikke glemme, at de arbejdsløse står for skabelsen af over en tredjedel af alle mikrovirksomheder.
<P>
I min region får jeg ofte henvendelser fra borgere, der ønsker at få støtte til at etablere egen virksomhed. Jeg er overbevist om, at det vil lykkes det nye initiativ at bevare jobs og også skabe nye jobs. Forslaget vil gøre det nemmere at foretage små investeringer og giver mikrovirksomhederne mulighed for at vokse.
<P>
Jeg bifalder merværdien af mikrokreditter, som går hånd i hånd med nye støtteforanstaltninger, såsom uddannelses- og mentorordninger, som vil give de unge og arbejdsløse garanti for og støtte til deres investeringsplaner. Jeg håber, at det nye instrument til fremme af beskæftigelsen vedtages hurtigst muligt, og at Parlamentet og Rådet indgår en aftale om at gøre instrumentet, som borgerne har brug for, især i denne krisetid, til et permanent instrument.
<P>
Lad os ikke glemme, at det er de små og mellemstore virksomheder, som skaber arbejdspladser.
<SPEAKER ID="192" NAME="Raffaele Baldassarre" AFFILIATION="PPE">
(IT) Fru formand, mine damer og herrer! Mikrofinansieringsfaciliteten til fordel for beskæftigelse indgår i en serie initiativer, som er blevet vedtaget på europæisk niveau, og den giver den arbejdsløse mulighed for at starte på en frisk og åbner iværksættervejen for nogle af EU's dårligst stillede grupper, herunder naturligvis de unge.
<P>
Den nye facilitet vil udvide omfanget af målrettet finansiel støtte til nye iværksættere i den aktuelle situation, hvor lånemulighederne er begrænsede. Individuelle iværksættere og stiftere af mikrovirksomheder vil også få støtte i form af mentorordninger, uddannelse, coaching og kapacitetsopbygning, ligesom ESF vil yde rentestøtte.
<P>
Det er klart, at det lavere udlånsniveau og den vanskelige adgang til kredit må betyde, at de svageste grupper i samfundet, de arbejdsløse og ugunstigt stillede grupper, har brug for solid støtte, hvis de vil etablere en selvstændig aktivitet, for det er et af de instrumenter, som kan hjælpe os med at bekæmpe det, der er en naturlig epilog til finanskrisen, nemlig en uendelig arbejdsløshedskrise. Selv om vi ser tegn på en økonomisk genopretning, er tegnene stadig negative, hvad beskæftigelsen angår.
<P>
Det er dog nødvendigt, at midlerne til Progress forbliver uændrede, så vi må ikke sende et signal om at overføre midler fra Progress-programmet. Disse midler må findes et andet sted og skal frem for alt kobles sammen med andre europæiske initiativer, så vi udsender et stærkt signal og gør en stor indsats til fordel for de arbejdsløse i Europa.
<SPEAKER ID="193" NAME="Elisabeth Morin-Chartier" AFFILIATION="PPE">
(FR) Fru formand, hr. kommissær, mine damer og herrer! Jeg vil gerne henlede Deres opmærksomhed på den afgørende betydning, som mikrokreditter har for beskæftigelsen i denne krisetid. Mikrokreditter giver arbejdsløse mulighed for at starte på ny takket være instrumenter for risikodeling og finansiering, hvilket gør iværksættervejen tilgængelig.
<P>
I lyset af finanskrisen og det væsentlige fald i mængden af bevilgede lån, støtter jeg Kommissionens forslag om at indføre et mikrofinansieringsinstrument, der er målrettet de mest sårbare grupper og navnlig kvinder, unge og arbejdsløse.
<P>
Jeg vil gerne give min støtte til mine kolleger i Gruppen for Det Europæiske Folkeparti, som sammen med de andre grupper, socialister, liberale og konservative, har fremsat kompromisændringsforslag for at få iværksat dette mikrofinansieringsinstrument så hurtigt som muligt i 2010. Jeg opfordrer også Ministerrådet til at påtage sig ansvaret for i den nuværende krisesituation at finde en hurtig løsning på arbejdsløsheden og en holdbar løsning på finansieringen af disse mikrokreditter.
<SPEAKER ID="194" NAME="Artur Zasada" AFFILIATION="PPE">
(PL) Fru formand! Progress-programmet er et vigtigt initiativ, der har til formål at hjælpe medlemsstaterne med effektivt at gennemføre målsætningerne på beskæftigelsesområdet og det sociale område. Sidste uge mødtes jeg med medlemmerne af programudvalget om gennemførelsen af Progress-programmet. Jeg har følgende konklusioner. For det første bliver reklamekampagnen, som skal oplyse potentielle modtagere om programmets anvendelsesområde, ikke ført på en tilstrækkelig synlig måde. For det andet foreligger de fleste oplysninger om bud og udvælgelsesprøver kun på tre sprog: engelsk, tysk og fransk. Det udgør en praktisk hindring for de personer, som ikke taler nogen af disse sprog. Jeg mener, at det er nødvendigt at revidere principperne for reklamekampagnen. Vi bør hurtigst muligt øge kendskabet til Progress-programmet og formidle oplysninger om det i hele EU.
<SPEAKER ID="195" NAME="Silvia-Adriana Ţicău" AFFILIATION="S&amp;D">
(RO) Fru formand! Mikrofinansieringsfaciliteten til fordel for beskæftigelse og social integration støtter og skal støtte anvendelsen af enkle procedurer, så dem, der er hårdest ramt, kan få gavn af den på effektiv vis. Jeg mener dog, at mikrofinansieringsfaciliteten skal fokusere mere på de personer, som har mistet deres arbejde og er dårligt stillet med hensyn til at få adgang til det traditionelle kreditmarked, og som ønsker at starte eller videreudvikle deres egen mikrovirksomhed, herunder som selvstændig erhvervsdrivende.
<P>
Jeg mener, at der bør tages særlig hensyn til de unge, som ifølge de seneste europæiske statistikker desværre må regne med stadigt længere arbejdsløshedsperioder eller ansættelse på midlertidig basis. Derudover kan der i nær fremtid foretages en grundig analyse på grundlag af en årsrapport om anvendelsen af det fastsatte budget og om nødvendigt tilføres budgettet et supplerende beløb. Hvis vi overfører beløb fra et program til et andet, er der en fare for, at vi underminerer dem begge.
<SPEAKER ID="196" NAME="Karin Kadenbach" AFFILIATION="S&amp;D">
(DE) Fru formand! Vi har i dag drøftet Globaliseringsfonden, og nu taler vi om mikrokreditter. Begge instrumenter er absolut nødvendige for at bekæmpe virkningerne af den finansielle og økonomiske krise i EU og for at stimulere det europæiske arbejdsmarked.
<P>
Vi har brug for begge instrumenter, da det ikke er alle, der har en iværksætter i sig. Det skal heller ikke være hensigten med vores beskæftigelsespolitik at skabe nye selvstændige erhvervsdrivende ud af tidligere ansatte og arbejdstagere af rent forretningsmæssige grunde. For disse mennesker ville udtrykket "proformaselvstændige" være mere passende. Medlemsstaterne skal også tage passende forholdsregler i den henseende. Alle dem, der ønsker at imødekomme udfordringen om at drive selvstændig virksomhed, bør dog have adgang til midler, så de kan starte eller udvide deres virksomhed. Det skal dog samtidig sikres, og det er Parlamentets og medlemsstaternes pligt, at der stadig udbetales almindelig socialsikring. Vi har brug for nye midler til nye idéer.
<SPEAKER ID="197" NAME="Zigmantas Balčytis" AFFILIATION="S&amp;D">
(LT) Fru formand! Jeg tror, at parlamentsmedlemmerne i dag er fuldkommen enige i, at denne mikrofinansieringsfacilitet er meget nødvendig nu. Leve- og arbejdsvilkårene har ændret sig grundlæggende, og den stigende arbejdsløshed, som har ramt næsten alle medlemsstaterne, tvinger os til at komme med visse forslag om, at visse støttefaciliteter bør ændres. Hidtil har størstedelen af den økonomiske støtte været øremærket store virksomheder og organisationer, og i mange tilfælde har det vist sig, at almindelige EU-borgere kun har haft lille eller intet håb om økonomisk støtte. Jeg mener, at det er absolut nødvendigt, at Kommissionen finder en løsning sammen med Parlamentet. 100 mio. EUR er en begyndelse. Det er et første forsøg, men jeg er overbevist om, at det bliver et vellykket forsøg.
<SPEAKER ID="198" NAME="Vladimír Špidla" LANGUAGE="CS">
Fru formand, mine damer og herrer! Debatten har tydeligt vist, at Parlamentet støtter mikrofinansieringsinstrumentet, og jeg tror ikke, at der er nogen grundlæggende uenigheder om selve indholdet. Jeg synes også, at indholdet ligger meget tæt op ad Rådets holdning.
<P>
Det er spørgsmålet om finansiering, der fortsat er uafklaret. Finansieringsspørgsmålet er naturligvis også en del af den fælles beslutningsprocedure, hvilket betyder, at det i høj grad bliver nødvendigt og ønskeligt at finde et kompromis, og det glæder mig, at der i debatten er blevet udvist stor vilje til straks at genoptage forhandlingerne med Rådet. Samtidig har debatten vist, at der er mulighed for at gå på kompromis på nogle områder.
<P>
I debatten blev Kommissionen ofte nævnt og kritiseret for Progress-programmet og anvendelsen af det inden for rammerne af det nye instrument. Jeg må sige, at Kommissionen ikke havde nogen let opgave, for den skulle handle inden for rammerne af det eksisterende budget eller inden for rammerne af den interinstitutionelle aftale. Den kunne kun bruge midler, som var tilgængelige. Da vi skulle træffe en beslutning om anvendelsen af midler fra Progress-programmet, overvejede vi meget nøje konsekvenserne og kom frem til den konklusion, at selv om det ikke var den ideelle løsning, var det nok en af de mulige løsninger.
<P>
Det blev gentagne gange hævdet i debatten, at det indebærer tricks eller overførsel af penge fra en kasse til en anden. Det er nu ikke tilfældet, da alle analyser klart viser, at de midler, der anvendes inden for rammerne af mikrokreditprincippet, skønnes at udløse en femdobbelt multiplikatoreffekt. I de andre programmer ville disse midler ligge på et indeks på 1, mens de i mikrokreditprogrammet i teorien kan opnå et indeks på 5. Ud fra det perspektiv handler det ikke bare om at overføre penge fra en kasse til en anden, men om en ny anvendelse af disse midler. Jeg vil gerne gentage, at det ikke var nogen nem beslutning, og jeg tror ikke engang, at det var den eneste beslutning, og i debatten om et kompromis bliver der sikkert fundet et fornuftigt grundlag. Det håber jeg i det mindste.
<P>
Tanken om mikrokreditter tager udgangspunkt i en klar erkendelse af, at det eksisterende finanssystem ikke stiller nok midler til rådighed for små og meget små virksomheder, altså at systemet ikke udnytter den menneskelige kapital i de såkaldt sårbare grupper. Jeg betragter det som en forspildt mulighed, og jeg er derfor glad for, at Kommissionen har foreslået instrumentet, og jeg er også glad for, at Parlamentet har vurderet det så positivt.
<P>
Som nævnt er det tanken at udnytte den menneskelige kapital i den gruppe af personer, der normalt ikke ville have mulighed for at bruge denne kapital som iværksættere. Det er dog også meget vigtigt at udnytte tiden. Efter min opfattelse vil en uforholdsmæssig lang debat være i modstrid med selve essensen af instrumentet, som der er stort behov for i en krisetid. Jeg mener også, at der bliver brug for det, når der ikke er krise, og at det bliver et fast element i den europæiske arbejdsmarkedspolitik og økonomiske politik.
<SPEAKER ID="199" NAME="Kinga Göncz" LANGUAGE="HU">
Fru formand! Tak for de opmuntrende bemærkninger og kommentarer. Jeg er enig med dem, der har udtrykt skuffelse over Kommissionens manglende vilje til at gå på kompromis. Jeg må også sige til kommissæren, at hvis vi omfordeler midler fra Progress, sender det et budskab om, at vi med hensyn til midler til social integration øjensynlig kun kan støtte de mest sårbare, hvis vi tager midler fra programmer, der tjener det samme formål. Vi kan ikke finde andre slags midler. Det synes jeg er uacceptabelt.
<P>
Den fælles beslutningsprocedure betyder også, at alle, alle partier, må tage skridt. Parlamentet har fremsat en række forslag på området, men Rådet og Kommissionen kom ikke med noget forslag, som kunne have bidraget til at nå frem til en aftale. Jeg må sige til fru Schroeder, at når vi forsvarer Progress-programmet her, viser det, at vi er overbevist om, at programmet bør gennemføres så hurtigt som muligt, men at vi stadig er villige til at gå på kompromis.
<P>
Der kan kun blive en effektiv støtte, hvis faciliteten iværksættes i begyndelsen af 2010. Hvis Parlamentet stemmer om forslaget denne uge, så har det gjort sin del for at sikre, at programmet bliver iværksat i begyndelsen af 2010. Parlamentet stemmer sandsynligvis for de 25 mio. EUR fra sine egne indtægter for næste år, og hvis Parlamentet stemmer for hele beløbet, kan Kommissionen underskrive aftalerne og fremskynde iværksættelsen af programmet.
<P>
Jeg mener, at det afspejler Parlamentets konstruktive tilgang. Jeg mener under alle omstændigheder, at dette program er ekstremt vigtigt, hvad social udstødelse angår. Jeg vil også gerne opfordre de kolleger, som støttede programmet, til at blive enige om ikke at tage alle midlerne fra Progress-programmet og til også at lægge pres på deres egne regeringer for at få midler, for medlemsstaternes regeringer er medlemmerne af Kommissionen.
<SPEAKER ID="200" NAME="Formanden">
Forhandlingen er afsluttet.
<P>
Afstemningen finder sted i morgen.
<P>
Skriftlige erklæringer (artikel 149)
<SPEAKER ID="201" NAME="Corina Creţu  " LANGUAGE="RO">
Den økonomiske krise er blevet til en akut social krise, som vi endnu ikke har fundet nogen løsning på. Desværre har udlånsniveauet, som er en af de faktorer, der kunne sætte gang i en genopretning, været rekordlavt i euroområdet siden 1991 og har været kraftigt faldende i de nye medlemsstater, som det f.eks. er tilfældet med Rumænien. Det er et af de problemer, der rejser tvivl om mulighederne for at bekæmpe recessionen. Jeg sætter derfor pris på Kommissionens forslag om at oprette mikrofinansieringsfaciliteten.
<P>
For at sikre, at foranstaltningerne til fremme af social integration er effektive, skal faciliteten opføres under en særskilt budgetkonto. Omfordelingen af midler fra Progress-programmet ville gå ud over de specifikke retningslinjer for Fællesskabets indsats og sende et alarmerende budskab om den sociale bevidsthed i en europæisk ledelse, der desværre indtil videre har været ekstremt tilbageholdende med at udvise tilstrækkelig social indlevelse.
<P>
Krisen rammer alle kategorier af sårbare grupper, men vi kan ikke ignorere den alvorlige ungdomsarbejdsløshed. Når en ud af fem unge i Europa står uden job, kan det have talrige konsekvenser på det økonomiske og sociale niveau og også ud fra et demografisk og kriminalitetsmæssigt perspektiv. Derfor mener jeg, at vi passende kan lægge mere vægt på at fremme de unges chancer for at komme ind på arbejdsmarkedet.
<SPEAKER ID="995" NAME="Vasilica Viorica Dãncilã  " LANGUAGE="RO">
Siden efteråret sidste år har over 5 mio. europæiske borgere mistet deres arbejde, så der i alt er 22,5 mio. arbejdsløse i Europa. Vi kan i den kontekst ikke ignorere det høje arbejdsløshedsniveau blandt unge. Det er dybt bekymrende, at en ud af fem unge i Europa står uden job, hvilket har talrige konsekvenser på det økonomiske og sociale niveau og også ud fra et demografisk og kriminalitetsmæssigt perspektiv. I nogle lande er andelen af unge arbejdsløse endda også højere i forhold til det nationale arbejdsløshedstal. Eksempelvis er hver tredje unge lette arbejdsløs, mens omkring 43 % af de spanske borgere under 25 år er ramt af problemet. Jeg mener, at der skal tages mere hensyn til de unge. I den forbindelse vil Kommissionens forslag om mikrofinansieringsprogrammer, som opføres på en særskilt budgetkonto, bidrage til at opmuntre og motivere de unge til at komme ind på arbejdsmarkedet, hvilket derved reducerer arbejdsløsheden, som er steget i denne gruppe.
<SPEAKER ID="202" NAME="Iosif Matula  " LANGUAGE="RO">
Den indsats, der nu gøres på europæisk og nationalt niveau, skal intensiveres for at øge udbuddet af mikrokreditter. Mikrofinansieringsfaciliteten skal yde en nyttig bistand til de arbejdsløse og sårbare personer, som ønsker at etablere eller drive mikrovirksomheder. Jeg mener, at Mikrofinansieringsfaciliteten skal have en særskilt budgetkonto, da støttemodtagerne under denne ordning er nogle andre end dem under Progress-programmet. Midlerne til Progress-programmet må under ingen omstændigheder begrænses i denne krisetid, da de er målrettet de mest sårbare grupper. Jeg mener også, at Mikrofinansieringsfaciliteten skal have et tilstrækkelig stort budget til, at man virkelig effektivt kan nå målene med hensyn til beskæftigelse og social integration. Medlemsstaterne og hele EU må fortsætte med effektivt at gennemføre Progress-programmet i denne globale økonomiske krise.
