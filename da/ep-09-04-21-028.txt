<CHAPTER ID="028">
Integrering af ligestilling mellem kvinder og mænd i udvalgs- og delegationsarbejdet (kortfattet forelæggelse) 
<SPEAKER ID="242" NAME="Formanden">
Næste punkt på dagsordenen er en kortfattet forelæggelse af betænkning af Anna Záborská for Udvalget om Kvinders Rettigheder og Ligestilling om integrering af ligestilling mellem kvinder og mænd i udvalgs- og delegationsarbejdet.
<P>
Skriftlige erklæringer (artikel 142)
<SPEAKER ID="243" NAME="Anna Záborská" LANGUAGE="SK">
I de senere år har kvinders værdighed og kald fået en ny dimension. Dette er især synligt inden for rammerne af Fællesskabets horisontale politikker, således som de er defineret i Lissabonstrategien, i de demografiske udfordringer og i bestræbelserne på at opnå balance mellem arbejdsliv og fritid samt i tiltag til bekæmpelse af vold mod kvinder og menneskehandel.
<P>
Betænkningen om integrering af ligestilling mellem kvinder og mænd i udvalgs- og delegationsarbejdet er en af de betænkninger, Udvalget om Kvinders Rettigheder og Ligestilling udarbejder med jævne mellemrum, og som jeg har haft den ære at forelægge for Parlamentet ved to lejligheder under denne valgperiode. Selv om nogle hilser det voksende antal kvinder i Europa-Parlamentet velkommen, beklager Udvalget om Kvinders Rettigheder og Ligestilling, at kvinder stadig er underrepræsenteret blandt lederne af Parlamentets administrative organer. På generaldirektoratsniveau er kvinder stadig underrepræsenteret. Vi støtter etablering af netværk for de tjenestemænd, der er beskæftiget i sekretariater, udvalg og delegationer, og som er særligt uddannet i integrering af ligestillingsaspektet, med henblik på en regelmæssig udveksling af allerede gennemprøvede metoder.
<P>
I betænkningen opfordres generalsekretariatet til at fortsætte gennemførelsen af en samlet strategi for forening af arbejdsliv og fritid og at lette de kvindelige tjenestemænds karrieremæssige udvikling. Betænkningen understreger, at integrering af ligestillingsaspektet er udtryk for en positiv udvikling for både kvinder og mænd, og at kravet om ligestilling mellem mænd og kvinder bør være mærkbart gennem en praktisk tilgang, som ikke skaber modsætninger mellem kvinder og mænd.
<P>
Udvalget om Kvinders Rettigheder og Ligestilling understeger nødvendigheden af, at udvalg og delegationer råder over passende redskaber til at sikre det størst mulige kendskab til integrering af ligestilling. Vi skal have kønsspecifikke indikatorer, oplysninger og statistikker, og fordelingen af budgetmidler skal ske ud fra et ligestillingssynspunkt.
<P>
Vi opfordrer de politiske grupper til at tage hensyn til mænds og kvinders lige deltagelse ved udnævnelse af personer i ledende stillinger. Betænkningen om integrering af ligestilling mellem kvinder og mænd er resultatet af et samarbejde mellem parlamentsudvalg og Udvalget om Kvinders Rettigheder og Ligestilling.
<P>
Som formand for Udvalget om Kvinders Rettigheder og Ligestilling og som ordfører vil jeg gerne takke Dem for dette arbejde. Jeg vil især gerne takke de andre medlemmer af de forskellige udvalg, som er ansvarlige for dette arbejde. Arbejdet er blevet enstemmigt vedtaget i udvalget, og det værdsætter jeg meget. Udvalget har skabt en ny metodologisk model, som giver mulighed for at evaluere arbejdet i hvert enkelt parlamentsudvalg. Modellen er beskrevet mere indgående i betænkningens begrundelse. Evalueringen ville dog have større beviskraft, hvis alle udvalg og delegationer i Europa-Parlamentet havde medvirket.
<P>
I forbindelse med debatten blev der vedtaget en række ændringsforslag, som har været med til at øge betænkningens relevans. Jeg sætter stor pris på, at betænkningen er blevet til gennem en pluralistisk parlamentarisk debat og har formået at fremhæve emnets betydning. I forbindelse med valget til Europa-Parlamentet vil jeg gerne understrege, hvor vigtigt det er, at vælgere af begge køn bestræber sig på at sikre, at kvinderne bliver repræsenteret i Europa-Parlamentet med det størst mulige antal.
<SPEAKER ID="244" NAME="Formanden">
Jeg vil bare lige gøre opmærksom på, at kvinderne er i flertal, her i aften i Parlamentet, i salen.
<P>
Forhandlingen er afsluttet.
<P>
Afstemningen finder sted onsdag den 22. april 2009.
<P>
Skriftlige erklæringer (artikel 142)
<SPEAKER ID="245" NAME="Gabriela Creţu  " LANGUAGE="RO">
Det glæder os, at der er sket fremskridt med hensyn til en ligelig fordeling af mænd og kvinder inden for de administrative leder- og assistentstillinger på udvalgssekretariatsplan. Vi håber, at lignende foranstaltninger også vil blive taget i brug ved besættelsen af højtstående stillinger i de politiske grupper og især på politisk funktionsniveau i Parlamentet. Vi kan imidlertid ikke undgå at konstatere, at disse ændringer kun udgør en meget lille del af det, der kræves for at opnå en integrering af ligestilling mellem mænd og kvinder.
<P>
En gennemførelse af integrering af ligestilling mellem mænd og kvinder ville betyde, at hver eneste enkelte lovgivning skal ledsages af en forudgående analyse af de kønsspecifikke indvirkninger. Det ville ligeledes kræve fokus på kønsaspektet og et mindstemål af ekspertise i alle udvalg. Virkeligheden viser os, at ikke et eneste stykke lovgivning, der blev forelagt af et udvalg i løbet af valgperioden 2004-2009, blev afvist, fordi det ikke indeholdt denne konsekvensanalyse, selv om en sådan analyse er obligatorisk siden Amsterdamtraktaten. Vi må desværre erkende, at der kun er opnået mindre positive resultater, og at der stadig er langt, før målet om ligestilling mellem mænd og kvinder er nået.
<SPEAKER ID="991" NAME="Lívia Járóka  " LANGUAGE="HU">
Jeg vil gerne komplimentere fru Záborská for betænkningen, som viser, at selv om nogle af Europa-Parlamentets udvalg har indført en strategi for fremme af ligestilling mellem mænd og kvinder, er der stadig tydelige mangler, når det kommer til en ensartet anvendelse af dette princip. Betænkningen kommer også med en række fremadskuende anbefalinger. Et af disse forslag er f.eks. initiativet til, at tjenestemænd, der er beskæftiget i Europa-Parlamentet, deltager i undervisning i lige muligheder for kvinder og mænd, eftersom det er nødvendigt med hensigtsmæssig viden, hvis dette princip skal omsættes til praksis.
<P>
Ligestilling mellem mænd og kvinder er et af de grundlæggende principper i fællesskabslovgivningen. Europa-Parlamentet kan imidlertid kun virke troværdigt i befolkningens øjne, hvis det insisterer på indførelse og fuld gennemførelse af foranstaltninger til fremme af ligestilling mellem mænd og kvinder også i dets egne institutioner, i særdeleshed dets udvalg og delegationer.
<P>
Med dette mål for øje må vi finde frem til en strategi, der fastsætter konkrete mål for, hvorledes man aktivt fremmer lige muligheder for kvinder og mænd, og for integrering af ligestilling mellem kvinder og mænd. Det må beklageligvis konstateres, at der praktisk talt ikke er sket nogen fremgang siden den betænkning, der blev udarbejdet af fru Záborská i 2007 om samme emne. Vi håber, at denne seneste holdningstilkendegivelse vil medføre flere resultater.
<SPEAKER ID="990" NAME="Zita Pleštinská  " LANGUAGE="SK">
Kvinder udgør 52 % af den europæiske befolkning. De kvinder, der er aktive i politik, har til opgave at overbevise især kvindelige vælgere om, at det er vigtigt for fremtidens generationer og for at sikre velfungerende demokratiske systemer, at kvinder deltager i europæisk politik.
<P>
Jeg tror fuldt og fast på, at antallet af kvinder i politik ikke bør baseres på indførelsen af tvungne kvoter, som fastsætter et minimumsantal af kvindelige kandidater, men på kvindelige politikeres evne til at finde, indføre og fremme de spørgsmål, der kan hjælpe kvinder med at løse de egentlige problemer.
<P>
Som medlem af Udvalget om Kvinders Rettigheder og Ligestilling har jeg talt mange gange i Europa-Parlamentet om de forslag, jeg hører på møder med kvinder. Især medtagelse af børneopdragelse ved beregningen af pensioner samt oprettelse af flere vuggestuer og børnehaver er efter min opfattelse nøglen til at opnå en bedre balance mellem arbejdsliv og fritid. Jeg har en fast tro på, at en politiker, som arbejder ud fra sine egne personlige erfaringer som mor og på familieområdet, vil være den bedste til at forstå kvinders problemer.
<P>
Fru Záborská betænkning om integrering af ligestilling mellem kvinder og mænd i udvalgs- og delegationsarbejdet viser, at Udvalget om Kvinders Rettigheder og Ligestilling udfører et særdeles aktivt arbejde i Europa-Parlamentet. Det har vedtaget mange betænkninger og udtalelser, som fortjener mere opmærksomhed fra Parlamentets øvrige udvalg. Endnu en grund til, at antallet af kvindelige parlamentsmedlemmer burde stige fra en tredjedel til halvdelen.
<SPEAKER ID="989" NAME="Rovana Plumb  " LANGUAGE="RO">
I dag bliver et stadigt stigende antal kvinder involveret i politik og i beslutningsprocesser på højt plan i virksomhederne. I 2006 var 32,6 % af lederne i EU kvinder. Andelen af kvinder i Europa-Parlamentet steg fra 16,3 % i 1979, da det første valg til Parlamentet fandt sted, til 31 % i 2009.
<P>
Imidlertid lader det til, at der stadig er behov for at vedtage og indføre en strategi for integrering af ligestilling mellem kvinder og mænd, som afspejler specifikke mål i alle fællesskabspolitikker, som Parlamentets udvalg og delegationer er ansvarlige for.
<P>
Jeg går ind for, at Parlamentets udvalg og delegationer får mulighed for at råde over hensigtsmæssige redskaber til at opnå et godt kendskab til integrering af ligestilling, f.eks. kønsspecifikke indikatorer, oplysninger og statistikker, samt at fordelingen af budgetmidler sker ud fra et ligestillingssynspunkt.
<P>
Alle disse muligheder skal fremme den vedvarende udveksling af god praksis med det mål at sikre gennemførelsen af den samlede strategi for forening af familieliv og arbejdsliv og fremme de kvindelige tjenestemænds karrieremæssige udvikling.
<P>
Som socialdemokrat tror jeg, at dette er et fremragende initiativ til at overføre Europa-Parlamentets positive model for ligestilling mellem mænd og kvinder til de nationale parlamenter (11 % af medlemmerne i det rumænske parlament er kvinder).
