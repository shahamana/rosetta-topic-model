<CHAPTER ID="021">
Handel med sælprodukter (forhandling) 
<SPEAKER ID="162" NAME="Formanden">
Næste punkt på dagsordenen er betænkning af Wallis for Udvalget om det Indre Marked og Forbrugerbeskyttelse om forslag til Europa-Parlamentets og Rådets forordning om handel med sælprodukter - C6-0295/2008 -.
<SPEAKER ID="163" NAME="Diana Wallis" LANGUAGE="EN">
Fru formand! Vi har et kompromis, og foran os i morgen har vi muligvis en aftale efter førstebehandlingen. For mit vedkommende som ordfører her i Parlamentet har dette efter min mening været et meget vanskeligt spørgsmål, en meget vanskelig rejse.
<P>
Imidlertid er vi nået frem til en holdning, hvor vi forhåbentlig respekterer ønskerne fra de medlemmer af Parlamentet, der undertegnede den skriftlige erklæring om dette emne, og vi vil have respekteret ønskerne hos mange borgere i hele EU, som fortæller os, at de ikke bryder sig om det, de ser af den kommercielle sæljagt, og at de ikke vil have noget at gøre med den handel, der er et resultat af jagten. Vi har respekteret dette ønske, og vi har udelukkende holdt os til det, vi kan behandle inden for grænserne af Europas indre marked, nemlig udveksling af produkter på markedet som følge af den kommercielle jagt. Ifølge denne lovgivning - hvis den bliver vedtaget i morgen - skulle forbrugerne være forvisset om, at ingen produkter som følge af den kommercielle jagt vil blive solgt på markedet i EU.
<P>
Men der er naturligvis undtagelser. Sæler er meget smukke havdyr - faktisk har jeg under denne proces erkendt, at de har stor PR-værdi - men i nogles øjne er de havets rotter. Det er den opfattelse, mange fiskere har. En voksen sæl æder nemlig en enorm mængde fisk i løbet af en dag. Det vil derfor fortsat være nødvendigt at jage sæler for at sikre fiskeriets bæredygtighed i visse områder.
<P>
Men det, vi ikke har gjort her, er at regulere jagten. Hvis personer i en hvilken som helst af vores medlemsstater ønsker at jage sæler, kan de stadig gå på jagt. Det, de ikke må gøre, er at høste kommercielle fordele som følge af udbyttet af jagten. Men det skal være sådan, at udbyttet af jagten kan anvendes, og forhåbentlig vil navnlig de dele af sælerne, der kan anvendes af medicinalindustrien, bliver anvendt.
<P>
Det vanskeligste aspekt ved alt dette har været, hvilken rolle dette spiller for de arktiske traditionelle folkeslag - urbefolkningen i Arktis. Vi siger, vi har en undtagelse for dem, men hvordan vil det rent faktisk påvirke deres livsstil og deres økonomi at blive forbundet med et forbudt produkt? Arktis er ikke en slags forlystelsespark eller et museum. Det er et levende, sprudlende samfund med dets egen moderne økonomi, og det centrale i samfundet er det, man fanger i havet. Jeg håber, at disse samfund vil være i stand til fortsat at eksistere på den måde, de altid har gjort. Men jeg har mine tvivl, og jeg ved, at denne tvivl var baggrunden for beslutningen i Arktisk Råd i sidste uge om ikke at give EU permanent observatørstatus.
<P>
Dette spørgsmål har for mig været en vanskelig sag at løse. Jeg har brudt mit hoved med sammenstødet mellem forskellige frihedsrettigheder, jeg har respekteret afstemningen i udvalget, og jeg har forsøgt at respektere synspunkterne hos dem, jeg repræsenterer derhjemme. Men jeg vil gerne lige fortælle om en episode i dag. Jeg havde besøg af en delegation fra Nunavut-befolkningsgruppen. Efter vores informationsudveksling var vi alle opløst i gråd. Forhåbentlig virker undtagelsesbestemmelserne. Jeg vil støtte denne pakke i morgen, og forhåbentlig viser det sig, at det var det rigtige at gøre.
<SPEAKER ID="164" NAME="Stavros Dimas">
medlem af Kommissionen. - (EL) Fru formand! Først og fremmest vil jeg gerne takke ordføreren, fru Wallis, og ordførerne for udtalelserne, hr. Martin, hr. Brepoels og fru Mathieu, for deres fantastiske arbejde. Jeg vil navnlig gerne takke formanden for Udvalget om det Indre Marked og Forbrugerbeskyttelse, fru McCarthy, for hendes positive bidrag med hensyn til dette specifikke forslag.
<P>
Den kendsgerning, at der blev opnået enighed ved førstebehandlingen, viser den politiske vilje hos Fællesskabets institutioner til omgående at behandle de to hovedproblemer vedrørende handel med sælprodukter, nemlig fragmenteringen af det indre marked og behovet for at sikre dyrevelfærden. Denne bestemte aftale indeholder tre afgørende elementer. For det første angår den harmonisering af det indre marked og er et forbud mod handel med sælprodukter på markedet i EU. Den vil finde anvendelse både på produkter fremstillet her og på importerede produkter. Som det sikkert er bekendt, jages der sæler både inden og uden for Fællesskabet. De anvendes til at fremstille produkter som f.eks. kød, olie, spæk og produkter fra dyrenes organer, skind og hud. Disse produkter handles på en række markeder, herunder fællesskabsmarkedet. For nogle af disse produkter, som f.eks. omega 3-kapsler eller garvede huder eller sælpelse, er det vanskeligt, hvis ikke umuligt, for forbrugerne at adskille dem fra tilsvarende produkter, som ikke kommer fra sæler. Sæljagt og den måde, hvorpå den udføres, har resulteret i, at der udtrykkes alvorlige reaktioner og betænkeligheder i offentligheden og hos en lang række regeringer, som er specielt velinformeret om dyrevelfærd. Disse betænkeligheder skyldes den måde, hvorpå sæler jages, de metoder, der anvendes til at aflive dem, og de smerter, det forårsager. Offentlighedens foragt fremgår tydeligt af den massive deltagelse i den pågældende offentlige dialog, men udtrykkes også velformuleret i det meget store antal breve og andragender, jeg har modtaget i de seneste to år. Borgerne kan nu være sikre på, at der ikke længere vil kunne fås sælprodukter på markedet.
<P>
Et andet væsentligt element i forslaget er den logiske undtagelsesbestemmelse for inuitterne og andre oprindelige folkeslag. Formålet er at undgå at berøre den grundlæggende økonomiske og sociale raison d'être for disse befolkningsgrupper, som traditionelt har været afhængige af sæljagt. Det skal bemærkes, at denne type jagt er et historisk element i deres kultur og kulturelle identitet og er en indtægtskilde, som bidrager til deres overlevelse.
<P>
Det tredje element er undtagelsesbestemmelserne for jagt i begrænset omfang. Fiskere, der er involveret i tilfældig sæljagt, vil således, men kun med henblik på bæredygtig forvaltning af havets ressourcer, have lov til at bringe sælprodukter på markedet på ikkemarkedsmæssige vilkår med henblik på at dække deres dermed forbundne udgifter. I overensstemmelse med det grundlæggende princip i denne forordning må der ikke være noget kommercielt aspekt forbundet med denne specifikke aktivitet. Kommissionen vil vedtage detaljerede anvendelsesforanstaltninger, hvor det præciseres, hvordan ovenstående to undtagelsesbestemmelser skal finde anvendelse under udvalgsproceduren og efter Parlamentets kontrol.
<P>
Forhåbentlig vil Parlamentet ligesom Rådet og Kommissionen samlet set støtte denne specifikke kompromispakke. Den pågældende tekst indeholder en bestemmelse om harmonisering af det indre marked og omhandler samtidig de betænkeligheder, som europæiske borgere nærer omkring dyrevelfærd i forbindelse med sæljagt. Kommissionen er af den holdning, at den fuldt ud vil acceptere kompromispakken med henblik på at nå til enighed om den pågældende forordning ved førstebehandlingen.
<SPEAKER ID="165" NAME="Frieda Brepoels" LANGUAGE="NL">
Fru formand! Det vil glæde kommissæren, at jeg er særdeles tilfreds med, at vi er i stand til at stemme om denne sag i sidste øjeblik, da mange borgere samt Parlamentet i mange år har opfordret til foranstaltninger med henblik på at bekæmpe den grusomme praksis med kommerciel sæljagt.
<P>
Det var ikke så let at finde den rette tilgang, da EU selv ikke har beføjelser til at forbyde denne jagt. Jeg er derfor taknemmelig for, at Kommissionen har stillet Parlamentet et forslag, selv om Parlamentet mente, forslaget skulle strammes op.
<P>
Som ordfører for udtalelsen fra Udvalget om Miljø, Folkesundhed og Fødevaresikkerhed er jeg således meget taknemmelig over for mine kolleger fra de forskellige politiske grupper for, at de øjeblikkeligt støttede mit forslag om at vælge et totalt handelsforbud for sælprodukter med kun en eneste undtagelse, nemlig den jagt, der traditionelt udføres af inuitterne. Hermed gik udvalget imod Kommissionens oprindelige forslag, hvor der var en række undtagelser, og også imod en mærkningsordning, som det efter vores mening ville vise sig umulig at kontrollere.
<P>
Jeg vil også gerne takke det tjekkiske formandskab for det fortsatte arbejde med henblik på at nå frem til en aftale. Jeg kan forestille mig, at de pågældende forhandlinger med medlemsstaterne ikke altid var så ligetil. Ligesom mine kolleger her i Parlamentet vil jeg gerne takke de forskellige ikkestatslige organisationer (ngo'er), der spillede en konstruktiv rolle som pressionsgrupper igennem hele processen, og som nu også udtrykkeligt støtter kompromisteksten. Kompromisløsninger er naturligvis altid et spørgsmål om, at begge parter må give sig, men jeg tror, at denne tekst opfylder kravene hos alle berørte parter.
<P>
Endelig vil jeg for borgernes skyld gerne understrege, at kompromisteksten helt klart får en indvirkning på den kommercielle jagt i lande som Canada. Som forsmag på et eventuelt handelsforbud er efterspørgslen efter sælskind allerede faldet i år, og prisen er halveret i forhold til sidste år. Så snart forbuddet er indført, vil det altså uden tvivl betyde et alvorligt tilbageslag for denne jagt og for den internationale handel med sælprodukter.
<P>
Jeg er derfor meget tilfreds med resultatet og håber på stor opbakning fra mine kolleger ved afstemningen i morgen.
<SPEAKER ID="166" NAME="Véronique Mathieu" LANGUAGE="FR">
Fru formand! Jeg har ikke samme holdning som mine kolleger og heller ikke som hr. Dǐmas, da jeg kan huske udtalelsen fra Rådets juridiske rådgiver. Jeg kan også huske udtalelsen fra Parlamentets juridiske rådgiver. Begge disse rådgivere oplyste, at det anvendte retsgrundlag var forkert. Det er det, jeg kan huske.
<P>
Hr. Dǐmas må ikke glemme, at man forbyder produkterne som følge af sæljagt uden at sætte noget andet i stedet for, hvilket ikke er lovligt. Man må indse, at canadierne udmærket er klar over dette og agter at udøve deres ret til at appellere sagen til Verdenshandelsorganisationen. De vil ikke lade sig fratage disse produkter, og man kan ikke standse dem. Personligt mener jeg, de har helt og aldeles ret på dette område. Det dårlige kompromis - og efter min mening er dette kompromis meget dårligt - som nogle af mine kolleger vil stemme for i morgen - uden mig, idet jeg vil stemme imod - sættes under afstemning aftenen inden topmødet mellem EU og Canada. Den Europæiske Union erklærer praktisk talt krig mod vores canadiske venner. Forhåbentlig indser mine kolleger helt præcist, hvad det er, de er ved at gøre.
<P>
Jeg må også sige til mine kolleger og til hr. Dǐmas, at de kommer til at føre en storartet valgkampagne på baggrund af sælerne og på baggrund af canadierne, fordi vi slet intet løser med hensyn til sæljagt. Vi sender ganske enkelt problemet et andet sted hen. Hr. Dǐmas sagde selv, at man ikke forbyder sæljagt. Man sender måske problemet videre til Kina eller til andre lande, som vil kunne acceptere disse produkter. Man har altså intet løst.
<P>
Jeg synes derfor, dette kompromis er dårligt. Jeg mener, problemet er blevet fejet ind under gulvtæppet, at intet er blevet løst, og at der i realiteten ikke er noget at være stolt af. Der er heller ikke noget at være stolt af, når man ser på prisen for skind hos inuitterne, som er faldende. Vi har endnu ikke stemt om teksten, og kompromisteksten er ikke blevet vedtaget, men alligevel lider disse mennesker store økonomiske tab på grund af os. Jeg kan ikke se nogen grund til at være selvtilfreds.
<SPEAKER ID="167" NAME="Malcolm Harbour" LANGUAGE="EN">
Fru formand! Som koordinator for min gruppe i Udvalget om det Indre Marked og Forbrugerbeskyttelse undertegnede jeg kompromisteksten og troede, jeg gjorde ret i dette, men som Diana Wallis har sagt, har dette udviklet sig til at være en meget vanskelig sag på grund af problemerne med at afveje forskellige synspunkter.
<P>
Vi har allerede hørt indlæg fra to medlemmer i min gruppe, der har forskellige synspunkter på dette område, og jeg tror, man i morgen vil se, at holdningen i vores gruppe vil gå imod forslaget - medmindre nogle af de ændringsforslag, mine kolleger har foreslået, bliver vedtaget. Der vil dog være mange - inklusive mig selv - som vil stemme for, fordi jeg, efter at have indtaget den holdning, føler mig moralsk forpligtet til at gøre det.
<P>
Jeg vil blot gerne samle op på nogle af de afgørende spørgsmål. Først og fremmest er dette er en opfordring til handling. Det, man har angivet indtil nu, er, at dette er begyndelsen på en proces og ikke det endelige mål. Problemet er den umenneskelige måde, hvorpå sæler aflives, og erhvervsjægernes manglende evne til at gøre noget ved det. Den canadiske regering skal også reflektere over dette. Der er her indføjet en masse revisionsklausuler for at sikre, at tingene fungerer, men jeg må sige præcis det samme, som Diana Wallis sagde, nemlig at undtagelsesbestemmelserne var afgørende for kompromisforslaget.
<P>
Undtagelserne er velafvejede, idet de først og fremmest afspejler betydningen af at støtte urbefolkningens traditionelle jagt. Diana Wallis sagde med rette, at det må kunne fungere, og det betyder, at produkter fra disse befolkningsgrupper skal kunne købes og skal præsenteres på en passende måde. For det andet på grund af betydningen af bæredygtige ressourcer i havet, og hvordan dette spørgsmål skal håndteres.
<P>
Vi har et kompromis foran os. Jeg tror, borgerne i EU ønsker, at vi støtter det, men Parlamentet bliver også nødt til at holde nøje øje med dette område fra nu af.
<SPEAKER ID="168" NAME="Arlene McCarthy" LANGUAGE="EN">
Fru formand! Vi glemmer vist, at det var Parlamentet, der først top kampagnen for et forbud i hele EU mod grusom handel med sælprodukter op. I 2006 blev en skriftlig erklæring, hvor man opfordrede til at forbyde dette, støttet af et overvældende stort antal medlemmer - 425 underskrifter - idet undersøgelser foretaget af veterinæreksperter tydeligt viste, at sæler aflives under forfærdelige lidelser og ofte flås, mens de fortsat er ved bevidsthed. Offentligheden vil ikke længere tolerere handelen, og vi har som deres repræsentanter mandat til at sætte en stopper for den. Vores afstemning i morgen vil desuden være et afgørende skridt i den rigtige retning i den globale kampagne for at forbyde handelen.
<P>
USA har haft et forbud i mange år, og Mexico har forbudt handelen. I Europa har vi i forvejen nationale forbud i Belgien, Nederlandene, Luxembourg og Italien. Tyskland og Det Forenede Kongerige overvejer måder, hvorpå man kan forbyde handelen. Et forbud er nu på plads i Rusland. Hongkong planlægger også et forbud. Dette er et politisk spørgsmål, der nu må gøres noget ved. Efter en 40 år lang kampagne mod handelen har Europa muligheden for at indføre et forbud i samtlige 27 stater.
<P>
For Udvalget om det Indre Marked og Forbrugerbeskyttelse er det ikke første gang, vi har taget borgernes betænkeligheder op for at få sat en stopper for den grusomme handel. Parlamentet har beføjelser til at levere varen til borgerne, og udvalget bestemte sig for at gå efter et stærkt forbud, samtidig med at man ville sikre undtagelsesbestemmelser for inuitternes traditionelle jagt. Udvalget forkastede Kommissionens blandede forslag om delvist forbud og mærkning, og udvalget forkastede fru Wallis's forslag om blot en mærkningsmulighed. Hvorfor? Fordi borgerne ville have fordømt denne halvhjertede gestus, som ville have gjort det muligt, at den grusomme nedslagtning kunne fortsætte. Offentligheden har i en lang række undersøgelser i forskellige europæiske lande tilkendegivet, at de ønsker, at handelen stoppes. 75 % af de adspurgte i Det Forenede Kongerige ønsker et stop, 80 % i Østrig og over 90 % i Frankrig og Nederlandene. Selv i de lande i EU, hvor traditionel sæljagt finder sted i lille målestok, finder handelen ikke offentlig støtte, idet 70 % er imod i Sverige. Et klart flertal af canadierne støtter ikke jagten i landet.
<P>
Desuden mente 86 % af de adspurgte canadiere, at det skal stå EU frit for at vælge at forbyde disse produkter. Jeg har her en skrivelse fra en canadisk senator, som er skrevet til formand Pöttering, hvor der i oversættelse står: "Deres afstemning om at forbyde handelen med sælprodukter er med til, at langt de fleste canadiere, som så beundrende til, da Den Russiske Føderation afsluttede den blodige nedslagtning af sæler i landet sidste måned, tvinger deres politikere til at se ud over, hvad der er politisk opportunt, og se på, hvad der er rigtigt, og sætte en stopper for denne umenneskelige jagt én gang for alle. På vegne af flertallet af canadiere, som er imod jagten, takker jeg Dem for det lederskab, De udviser i dette spørgsmål. Det sættes der stor pris på."
<P>
I år er 50 000 sæler blevet nedslagtet ved jagten i Canada i forhold til 220 000 sidste år. Det vil sige, at vi som borgere nu har mulighed for at forbyde denne grusomme handel. Jeg ved, at dette vil blive modtaget særdeles godt af borgerne i Europa. Forhåbentlig vil stemmeafgivningen i Parlamentet i morgen være sådan, at vi støtter udvalgets forslag om at forbyde handel med sælprodukter.
<SPEAKER ID="169" NAME="Toine Manders" LANGUAGE="NL">
Fru formand! Jeg har undertegnet kompromisteksten som koordinator for Gruppen Alliancen af Liberale og Demokrater for Europa i Udvalget om det Indre Marked og Forbrugerbeskyttelse. Der er også forskellige holdninger i vores gruppe, ligesom hr. Harbour sagde det om sin gruppe, men dette viser bare, hvor følsomt dette spørgsmål er.
<P>
I et demokrati skal de valgte repræsentanter lytte til offentligheden, og de dage er talte, hvor det var nødvendigt at nedslagte dyr på en grusom måde for at opnå kommercielle produkter. Det er absolut ikke vores hensigt at angive, hvordan jagten skal udføres. Vi agter ikke at gribe ind i vildtforvaltningen. Det, vi ønsker at gøre, er at standse handelen med dyr, som er blevet nedslagtet på en brutal måde.
<P>
Dette er efter min opfattelse faktisk det signal, vi sender med dette kompromis. Jeg synes, det er godt, at man har taget højde for de traditionelle befolkningsgrupper ved hjælp af en undtagelsesbestemmelse, og også at forbrugere eller turister, der indfører produkter, de har købt som souvenir, forskånes for en heksejagt. Dette ville ikke være nogen god strategi, og det ville heller ikke gavne friheden i dagens EU.
<P>
Da vi ønsker, at der skal stå oplysninger på samtlige produkter, kunne det være godt simpelthen at mærke produkterne med, at de indeholder bestanddele fra sæl, således at forbrugerne er i stand til at vælge til og fra, idet de ofte ikke har viden nok til det i dag. Bedre information er påkrævet, idet forbrugerne skal kunne foretage et mere kvalificeret valg.
<P>
Det kunne være en god idé at støtte den traditionelle urbefolkning ved at træffe foranstaltninger, der gør det muligt for dem at udvikle alternative økonomier. Forhåbentlig vedtager vi i morgen dette kompromis med et stort flertal.
<SPEAKER ID="170" NAME="Leopold Józef Rutowicz" LANGUAGE="PL">
Fru formand! Eksempler på grusom nedslagtning af sæler er en del af fænomenet med krybskytteri, som vi desværre relativt ofte støder på. Krybskytter slår dyr i havet og skovene samt mange fiskearter ihjel og lader hånt om alle principper, idet de ødelægger dyrebestandene og spreder lidelse. I EU-landene og i Canada findes der hensigtsmæssig lovgivning, og der er også hensigtsmæssige tjenester, hvis rolle er at sikre, at denne lovgivning overholdes.
<P>
En måde, hvorpå almindelige mennesker kan være til stor hjælp for disse tjenester, er, hvis de er med til at få krybskytterne frem i lyset og opspore dem. Statens rolle bør være at sikre, at dyr kan leve under gode fysiske og psykiske forhold og i harmoni med miljøet og også at sikre, at ulovligt fremskaffet skind og kød fra vilde dyr, herunder sæler, ikke når ud på markedet, og at denne handel straffes alvorligt. Udkastet til Europa-Parlamentets og Rådets forordning er et dokument, som forener interesserne hos alle parter, der er involveret i handel med sælskind.
<SPEAKER ID="171" NAME="Heide Rühle">
for Verts/ALE-Gruppen. - (DE) Fru formand! Jeg bifalder på vegne af vores gruppe også aftalen, og vi vil stemme for den i morgen. Vi opfylder ønsket hos mange borgere, som i talløse breve og e-mail har bedt os om at gribe ind på dette område. Vi følger naturligvis også Parlamentets skriftlige erklæring, hvori man klart krævede et forbud.
<P>
Jeg er temmelig overrasket over den foregående taler fra Udvalget om Landbrug og Udvikling af Landdistrikter. Det ville interessere mig at vide, om hun virkelig talte på vegne af udvalget eller kun på egne vegne. Under alle omstændigheder vil jeg gerne ganske klart sige, at der med sikkerhed er retsgrundlag for dette. Der er f.eks. et forbud mod handel med hunde- og katteskind, som trådte i kraft ved årets begyndelse. Dette gør det meget klart, at der er juridisk grundlag for det, vi gør. Vi har desuden i forvejen en anden skævvridning af det indre marked, fordi mindst fem medlemsstater allerede har gennemført et forbud, og andre planlægger at gøre det. Det er baggrunden for, at EU skal handle for at følge op på denne skævvridning af det indre marked.
<P>
Det er grundlaget for vores tiltag. Der er grundlag for vores tiltag i forhold til juraen, og der er grundlag for vores tiltag i forhold til det indre marked. Jeg vil gerne endnu en gang understrege dette meget tydeligt. For så vidt angår undtagelserne, vil jeg også gerne sige tydeligt, at markederne for inuitterne kollapsede for nogle år siden. Inuitterne forklarede dette under høringerne. Vi opfordrede dem til at tage ordet inden udvalget, og de nævnte udtrykkeligt, at markedet allerede var kollapset, inden vi traf nogen forholdsregler. Hvis inuitterne ønsker at fortsætte med at sælge disse produkter, kan de kun gøre dette, hvis det er helt klart, at produkterne intet har med den sædvanlige metode til sæljagt at gøre. Kun hvis der er en klar forskel, vil inuitterne have mulighed for at sælge noget.
<SPEAKER ID="172" NAME="Kartika Tamara Liotard" LANGUAGE="NL">
Fru formand! Jeg slår til lyd for et totalforbud mod import af sælskind. Hvert eneste år bliver naturens fantastiske skue til en scene for en blodig, grusom opvisning af smerte og lidelse, hvor babysæler på helt ned til 12 dage slås ihjel med køller eller skydes ned. Denne nedslagtning udføres for at tilfredsstille markedet og de store virksomheder, uden at nogen kerer sig om dyrevelfærd, og dette fylder mig virkelig med rædsel.
<P>
Det kan ikke være vores ønske at importere produkter som følge af denne vederstyggelighed til EU. Mange EU-borgere gør det helt klart ikke, og de støtter et totalforbud mod import af sælskind. I Nederlandene har vi kæmpet hårdt for et sådant forbud og har haft held med det. Ved vedtagelse af Kommissionens forslag i sin oprindelige form ville vi underminere det resultat, vi har opnået i Nederlandene.
<P>
Parlamentets betænkning får mig dog til at konkludere, at Europa-Parlamentet har nået det punkt, hvor man accepterer et totalforbud mod sælskind. Jeg støtter et sådant forbud, og jeg opfordrer alle medlemmer af Europa-Parlamentet og også Kommissionen til at følge trop.
<SPEAKER ID="173" NAME="Hélène Goudin" LANGUAGE="SV">
Fru formand! På trods af, at den foreslåede retsakt, vi drøfter, drejer sig om handel med sælprodukter, har drøftelserne i stedet haft tendens til at handle om sæljagt og så primært uden for EU. Nedslagtningen af sæler på den måde, vi har set billeder af i lande uden for EU, er forfærdelig og bør ikke tillades at finde sted.
<P>
Vi bør imidlertid skelne mellem jagt og nedslagtning. Sæljagt forekommer i Sverige, men det er reguleret beskyttende jagt. Der anvendes ingen køller eller knipler, idet der i stedet anvendes geværer. Hele processen er omgærdet af strenge regler, og det ville være en meget dårlig måde at forvalte naturressourcerne på, hvis det ikke var tilladt at udnytte dyret, når det nu en gang er blevet skudt. Den kompromistekst, der nu er blevet foreslået, er bedre end det oprindelige forslag. Men jeg har en række betænkeligheder vedrørende, hvordan nogle dele af lovgivningen kan fortolkes, og at det ville få negative konsekvenser for Sverige og vores nordiske naboer. Lad os håbe, at jeg tager fejl.
<SPEAKER ID="174" NAME="Jan Cremers" AFFILIATION="PSE">
(NL) Fru formand, hr. kommissær, mine damer og herrer! Indledningsvis vil jeg godt takke ordføreren for hendes intensive arbejde med denne sag. Efter Europa-Parlamentets opfordring til et forbud i hele EU mod sælprodukter tilbage i 2006, som fru McCarthy nævnte, glæder det mig, der nu er blevet indgået et kompromis med Rådet, som øver retfærdighed mod ønskerne her i Europa-Parlamentet.
<P>
Ca. 900 000 sæler lider hvert år en grusom død i den kommercielle sæljagts navn. Dette er ikke blot grusomt, men også totalt meningsløst. For så vidt angår Den Socialdemokratiske Gruppe i Europa-Parlamentet, var det lige fra begyndelsen klart, at Kommissionens forslag ikke var vidtrækkende nok. De generøse undtagelser i forslaget ville have været umulige at kontrollere i lyset af jagtens udbredte karakter over 10 dage hvert år. Kontrolmulighederne er ikke tilstrækkelige, og ofte er de berørte regeringer ikke samarbejdsvillige.
<P>
Vores gruppe så det som afgørende, at man i væsentlig grad begrænsede omfanget af undtagelser i forhandlingerne, og jeg er godt tilfreds med det foreliggende resultat - et handelsforbud, hvor denne målsætning i vid udstrækning er blevet opnået. PSE-Gruppen mener også, det er vigtigt i så lille grad som muligt at gribe ind i urbefolkningernes traditionelle levevis. Den undtagelse for inuitterne og de andre urbefolkninger, som udgør en del af kompromisteksten, er i overensstemmelse med ønskerne i vores gruppe.
<P>
Selv om vi ikke kan tvinge lande uden for EU til at standse denne sæljagt, håber vi, at handelen med sælprodukter bliver meget mindre lukrativ, og at selve jagten bliver reduceret - og forhåbentlig med tiden helt indstillet. Jeg er således glad for det opnåede resultat.
<SPEAKER ID="175" NAME="Peter Šťastný" AFFILIATION="PPE-DE">
(EN) Fru formand! Det endelige forslag om sæljagt er helt igennem uacceptabelt, da det er en grov indblanding i andre landes anliggender. Disse lande overholder da spillereglerne, og det eneste, de forsøger at opnå, er at forvalte naturressourcerne og tilvejebringe beskæftigelse for deres befolkning.
<P>
Med dette forslag ødelægger man menneskers liv og deres samfund i fjerntliggende regioner. Man ødelægger forretningsmuligheder på begge sider af Atlanten og skader i allerhøjeste grad de gode relationer med vigtige handelspartnere og strategiske globale partnere. Desuden er dette forslag i strid med WTO's regler.
<P>
Som medlemmer af Parlamentet påhviler det os at beskytte mennesker og skabe et miljø med beskæftigelsesmuligheder. Med dette forbud svigter vi på begge områder. Det er vanvittigt bare at udstikke et forbud mod jagt på sæler, når bestanden er alt for stor, og det er en total falliterklæring over for vores værdier. Jeg vil gerne bede alle parlamentsmedlemmer om at sætte en stopper for denne katastrofe og stemme imod dette forslag.
<SPEAKER ID="176" NAME="Carl Schlyter" AFFILIATION="Verts/ALE">
(SV) Fru formand! Det glæder mig faktisk meget, at vi endelig er nået frem til dette punkt. I begyndelsen sagde mange mennesker, at det var umuligt, og at det ikke kunne lade sig gøre. Men det kunne lade sig gøre. Vi støtter nu de borgere i Canada, som gerne vil undgå at være flove over deres lands adfærd på isflagerne.
<P>
I 30 år har vi forsøgt at kontrollere og regulere denne jagt. Dette har man ikke kunnet gøre i hverken Norge eller Canada. Bestemmelserne er ikke blevet overholdt ude på isen. Det er på tide at opgive idéen om, at det er muligt på nogen som helst måde at gøre denne kommercielle nedslagtning i stor skala human.
<P>
Vi kan takke de ikkestatslige organisationer for deres indsats i forbindelse med beslutningen i dag - og ligeledes de fleste af Europas borgere, som ønsker at få dette forbud på plads. Det er en sejr for almindelig sund fornuft, det er en sejr for den humanitære tankegang, det er en sejr for demokratiet, og det er ikke mindst en sejr for alle de sæler, der får lov til at vokse op uden at blive slået ned med køller og nedslagtet bare på grund af menneskers forfængelighed. Jeg vil gerne takke alle mine kolleger, der har gjort dette muligt.
<SPEAKER ID="177" NAME="Christian Rovsing" AFFILIATION="PPE-DE">
(DA) Fru formand! Jeg vil sige, at jeg finder denne sag urimelig, og når jeg taler nu, så taler jeg alene på vegne af Grønland, der tilhører Det Danske Kongerige. Der findes nogle bittesmå udsteder med 10-20 indbyggere langt mod nord, som lever af sæljagt. De har ingen chance for at overleve økonomisk, hvis vi tager deres levebrød fra dem. Og vi kan ikke sætte dem til noget andet! Der er flere hundrede kilometer til det næste udsted, og vi skal være glade for, at de er der, for derved fastholder vi, at Grønland er en del af Det Danske Kongerige.
<P>
Grønlænderne skyder sælerne. Hvem har noget imod det? Ingen! Og hvis de ikke får skudt tilstrækkeligt med sæler, så er der ingen fisk for dem at fange. Så det er en ulykke for Grønland, det man er ved at lave her. Denne sag har ikke været behandlet grundigt nok, og der er ikke taget hensyn til de stakkels mennesker, som man nu vil tage levebrødet fra uden at tilbyde dem noget andet i stedet. Det er ikke værdigt at behandle fattige folk på den måde.
<SPEAKER ID="178" NAME="Caroline Lucas" AFFILIATION="Verts/ALE">
(EN) Fru formand! Som en af de andre medforslagsstillere til den oprindelige skriftlige erklæring for næsten tre år siden, hvor man opfordrede til dette forbud, vil jeg gerne lykønske alle, der har arbejdet med at bringe dette udkast til forslag på plads. 425 medlemmer af Europa-Parlamentet undertegnede den erklæring, hvilket afspejler de stærke følelser omkring spørgsmålet, ikke alene blandt parlamentsmedlemmerne, men også blandt vores vælgere.
<P>
I dag nedslagtes der næsten 1 mio. sæler om året ved kommerciel sælfangst verden over, og når vi stemmer om denne pakke i morgen, er vi med til at sætte en stopper for et af de mest ækle eksempler på dyremishandling.
<P>
Jeg er meget glad for, at kompromisløsninger ligesom den foreslåede mærkningsordning er blevet forkastet eftertrykkeligt, således at vi fuldt ud kan opfylde de krav, som millioner af europæiske borgere har.
<P>
En positiv stemmeafgivning vil være en stemme for en ende på de grusomme forhold. Det vil også være en stemme og en sejr for alle os, der har nægtet at lade os afvise. Jeg husker udmærket de mange møder med Kommissionens embedsmænd, hvor vi fik at vide, at et forbud ganske enkelt ikke ville være muligt. Ja, det viser bare, at det umulige, når man kan opildne tilstrækkelig politisk vilje - og jeg påskønner her de ngo'er, som har hjulpet os - bliver muligt, og det glæder mig meget.
<SPEAKER ID="179" NAME="Avril Doyle" AFFILIATION="PPE-DE">
(EN) Fru formand! Dette har været en vanskelig, ofte følelsesladet, forhandling, hvor hjertet ved mange lejligheder har været herre over hovedet. Jeg har stor sympati for det, min kollega Christian Rovsing lige sagde med hensyn til de befolkningsgrupper han var fortaler for, men jeg vil støtte kompromisforslaget i morgen. Jeg har dog brug for en forsikring fra kommissæren. Jeg kunne måske via formanden stille et direkte spørgsmål til kommissæren.
<P>
Hvis kompromisforslaget går igennem i morgen, kan kommissæren så forsikre mig om, at det fortsat vil være muligt at anvende væv fra sæler til medicinsk forskning og til bioproteser, som det på nuværende tidspunkt er praksis i dele af verden? Der er f.eks. sket store fremskridt med hensyn til overlevelsen af og livskvaliteten for hjertepatienter ved at anvende aorta- og lungevæv samt perikardialt væv fra grønlandssæler, idet det antages at de jages og aflives på en bæredygtig måde og ikke på en grusom måde. Jeg ville gerne have en forsikring vedrørende igangværende medicinsk forskning og anvendelse i bioproteser af produkter fra sæler i forbindelse med kompromisforslaget.
<SPEAKER ID="180" NAME="Marios Matsakis" AFFILIATION="ALDE">
(EN) Fru formand! Jeg vil også støtte kompromisforslaget, men jeg er slet ikke sikker på, at vi gør det rigtige, fordi det pågældende spørgsmål ikke drejer sig om, hvorvidt vi afliver sæler, eller hvorvidt sælerne har risiko for ikke at kunne overleve. Disse ting er allerede blevet afklaret.
<P>
Spørgsmålet er, om de aflives på en human måde eller ej. Og til daglig ved vi jo naturligvis godt, at hundredtusindvis af dyr - uden at vi overhovedet har problemer med det - bliver aflivet, enten for at vi kan spise dem eller benytte produkterne derfra på andre måder. Vi har slet ikke noget imod, at fisk dør, efter at de har lidt i timevis på fiskekroge og i net - og vi beklager os ikke over det. Så hvorfor beklager vi os over sælerne?
<P>
Det er vel fordi, det er smukke dyr, og fordi det ikke er rart at se blodet flyde ud på den hvide is. Så måske beslutter vi os og stemmer i denne sag med hjertet frem for med fornuften og hovedet? Det kan man jo fundere over.
<SPEAKER ID="181" NAME="Stavros Dimas" LANGUAGE="EN">
Fru formand! Jeg vil gerne takke alle talerne under drøftelsen i aften for deres bidrag. Det glæder mig meget, at det i aften er muligt at nå frem til en aftale ved førstebehandlingen af denne meget følsomme sag.
<P>
Siden Europa-Parlamentet bragte dette spørgsmål op for to år siden, har Kommissionen udført et omfattende forberedelsesarbejde for at få det fulde billede af situationen og videreformidle det til den brede befolkning. Vores forpligtelse til at tage fuldt hensyn til de udtrykte betænkeligheder blandt EU's borgere samt behovet for at harmonisere det indre marked var de centrale spørgsmål, der var behov for at gøre noget ved med denne lovgivning.
<P>
Når forordningen træder i kraft, kan borgerne være forvisset om, at sælprodukter som følge af kommercielle jagtaktiviteter ikke længere vil forekomme på markedet i EU.
<P>
Undtagelsen for inuitterne vil sikre, at interesserne for inuitterne og andre urbefolkninger, som traditionelt er involveret sæljagt, ikke vil blive påvirket negativt.
<P>
Vedrørende det spørgsmål, fru Doyle henviste til, vil dette blive behandlet ved gennemførelsesforanstaltningerne.
<P>
Afslutningsvis mener jeg, at vi ved at vedtage denne forordning bidrager til at øge forståelsen for og opretholdelsen af høje standarder for dyrevelfærd i EU.
<P>
Jeg vil derfor gerne igen understrege betydningen af at nå frem til en aftale ved førstebehandlingen af et spørgsmål, der er så vigtigt for EU's borgere. Jeg opfodrer således kraftigt til at støtte kompromispakken fuldt ud, uden ændringer, for at sikre enighed ved førstebehandlingen.
<P>
Jeg vil gerne endnu en gang takke ordføreren, fru Wallis samt fru Brepoels og alle dem, der har arbejdet på at nå frem til kompromisaftalen.
<SPEAKER ID="182" NAME="Diana Wallis" LANGUAGE="EN">
Fru formand! Jeg synes, forhandlingen i aften meget godt illustrerer, hvor vanskelig denne sag er, og derfor også illustrerer, hvor fantastisk det er, at vi har kunnet nå frem til en form for kompromis. Som med alle kompromisløsninger vil nogen eller muligvis alle være en lille smule skuffet over et eller andet.
<P>
Egentlig vil jeg vel gerne understrege det, vi har forsøgt at sige under hele forhandlingsforløbet, nemlig at det spørgsmål, vi har behandlet, er det, der er omfattet af det indre marked, dvs. handelen. Vi kan ikke behandle spørgsmålet om selve jagten herfra - ikke den jagt, som sker i tredjelande. Det har været vanskeligt, og mange af os har stadig spørgsmål omkring, hvordan tingene vil blive gennemført, og jeg vil gerne takke kommissæren for forsikringen om, hvordan urbefolkningerne vil blive behandlet. Det er et punkt, der vil være vigtigt for mange, og som vi skal følge meget omhyggeligt.
<P>
Mange af os har vist stadigvæk betænkeligheder omkring lovligheden - og der har været talt meget om dette enten på WTO-plan eller i relation til vores egne bestemmelser for det indre marked. Det må på nuværende tidspunkt være tilstrækkeligt at sige, at jeg blot gerne vil sige tak til de jurister i alle tre institutioner, der har arbejdet på at bringe os derhen, hvor vi er i dag. Jeg formoder, der bliver mere for dem at lave i denne sag i fremtiden, men det må som sagt blive en anden god gang.
<P>
Så nu må vi bare se, hvad afstemningen i morgen bringer. Jeg tror, det er et kompromis, som det er værd at støtte, samt et kompromis, der lever op til indholdet i den oprindelige skriftlige erklæring og lever op til holdningen hos borgerne i EU. Jeg håber ikke, de bliver skuffet, hvis de ser, at dette på nogen måde krænker andres rettigheder andre steder. Det er det, der hele tiden har bekymret mig mest, og forhåbentlig vil kommissæren gøre sit bedste for at sikre, at disse små og skrøbelige samfund bliver beskyttet.
<SPEAKER ID="183" NAME="Formanden">
Forhandlingen er afsluttet.
<P>
Afstemningen finder sted tirsdag den 5. maj 2009.
<P>
Skriftlige erklæringer (artikel 142)
<SPEAKER ID="999" NAME="Filip Kaczmarek  " LANGUAGE="PL">
Jeg støtter Wallis-betænkningen. Jeg støtter det udkast til forordning, der er opnået enighed omkring med medlemsstaterne, og som danner grundlag for indførelse af et forbud mod handel med sælprodukter. Jeg tror, at undtagelser kun skal være en mulighed, efter at betingelser vedrørende de anvendte metoder til aflivning af sælerne er blevet opfyldt. Vi bør ikke forbyde den jagt, der traditionelt udføres af inuitterne.
<P>
Takket være forordningen vil handel med sælprodukter skulle ske under ensartede betingelser i hele EU. Forordningen er blevet støttet af mange EU-borgere, som har stærke følelser omkring dyrevelfærd. Vi ved alle, at sæler ofte aflives under betingelser, hvor dyrene, der er pattedyr og har følesans, udsættes for forfærdelige smerter og lidelse. Nu vi har mulighed for at sætte en stopper for den lidelse. Lad os gøre dette. Forbuddet vil betyde, at varer fremstillet af kød, fedt og skind fra sæler, som f.eks. tasker, sko, hatte og handsker, vil forsvinde fra det indre marked. Markedsføring af visse lægemidler fremstillet af sælprodukter, som f.eks. kosttilskud, vil ikke være tilladt.
<SPEAKER ID="998" NAME="Lasse Lehtinen  " AFFILIATION="PSE">
skriftlig. - (FI) Det er forståeligt, at EU forsøger at skabe sig noget goodwill hos borgerne forud for valgt, men denne gang er Kommissionen ude på tynd is. Hvis Europa forsøger at forbyde eller begrænse traditionerne i andre demokratiske lande, kan det godt være, at denne goodwill senere vender tilbage som et slag i ansigtet. Jeg afventer den dag, hvor det går op for Amerikas Forenede Stater eller Australien, at der findes tyrefægtning i Spanien og elgjagt i Finland.
<P>
I mit hjemland, Finland, fanger fiskerne hvert år nogle få hundrede sæler, fordi sælbestanden er steget voldsomt og snart vil true fiskebestanden i Østersøen. Det kompromis, der er indgået med Rådet, betyder, at fiskerne kan fortsætte som hidtil, når blot de ikke får overskud ud af det. Det er et af mine principper ikke at støtte love, hvis overholdelse man ikke kan kontrollere, men kompromisforslaget er absolut en forbedring i forhold til resultatet af afstemningen i udvalget.
