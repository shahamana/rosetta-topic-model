<CHAPTER ID="005">
Det ungarske rådsformandskabs arbejdsprogram (forhandling) 
<SPEAKER ID="044" NAME="Formanden">
Næste punkt på dagsordenen er redegørelser fra Rådet og Kommissionen: Det ungarske rådsformandskabs arbejdsprogram.
<P>
Det er nu et andet land, der har det roterende formandskab. Ungarn har formandskabet for første gang i historien, hvilket altid er en vigtig begivenhed i EU. Under det belgiske formandskab udviklede vi nye måder at samarbejde med formandskabet og Rådet på, med møder på administrations-, Kommissions-, minister- og formandsplan, eller med andre ord mellem formandskabet og Parlamentets formand. Vi vil fortsætte disse former for samarbejde også under det ungarske formandskab, som allerede aftalt med premierminister Orbán. I dag vil vi drøfte det ungarske formandskabs arbejdsprogram. Jeg vil gerne byde premierminister Orbán velkommen til Parlamentet. Vi er glade for at kunne indgå i en omhyggelig drøftelse af mange spørgsmål, der vedrører denne seksmånedersperiode og vores samarbejde.
<SPEAKER ID="045" NAME="Viktor Orbán" LANGUAGE="HU">
Hr. formand, mine damer og herrer! Det glæder mig, at vores tilstedeværelse har vakt så meget opmærksomhed i Europa- ... (Formanden tog ordet).
<SPEAKER ID="046" NAME="Formanden">
Kolleger, vi forstår, at dette er en demonstration, og De har fået Deres budskab igennem, men vær venlig at lade det ligge nu. Vi må fortsætte med vores forhandling.
<SPEAKER ID="047" NAME="Viktor Orbán" LANGUAGE="HU">
Hr. formand! Det glæder mig at se, at møderne i Parlamentet ikke er mindre livlige og rige på optrædener end i det ungarske parlament, hvilket får mig til at føle mig særdeles meget hjemme.
<P>
Mange tak for invitationen. Jeg sender mine respektfulde hilsener til Parlamentets medlemmer og til formanden hr. Barroso samt til formanden for Europa-Parlamentet, min kære, gamle ven.
<P>
Først og fremmest vil jeg gerne fastslå, at det er mig en ære at tale her i dag som formand for Rådet. For Dem er det naturligvis en seksmånedersrutine. Hver sjette måned ser De en premierminister stå her og fremlægge programmet for landets formandskab. Ud fra vores synspunkt, ungarernes synspunkt, er dette imidlertid langt mere betydningsfuldt end en seksmånedersrutine. For os er det faktum, at vi kan stå her i dag, en historisk retfærdighed. Jeg vil gerne minde Dem om, at det var Ungarn, som gav flest menneskeliv og mest blod for frihed og demokrati efter Anden Verdenskrig, både under revolutionen i 1956 og under den efterfølgende gengældelsesaktion. Det var os, der rettede det første slag mod kommunistregimet, som greb til våben mod sovjetimperiet og beviste for verden, at den kommunistiske doktrin ikke er en harmløs ideologi, men en farlig trussel mod vestlig civilisation. Vi fjernede den første mursten i kommunismens mur, og gennem den sprække, vi havde lavet, fejede trækvinden hele det kommunistiske system over ende.
<P>
Derfor føler jeg, at vi ungarere med rette kan hævde, at vi i stor grad har bidraget til, at Europa igen blev samlet. For ungarere er det derfor en slags historisk retfærdighed, at Ungarns premierminister kan tale her i dag som formand for Rådet. Jeg vil gerne forsikre Dem om, at vi går i fodsporene på de revolutionære kræfter fra 1956 og har til hensigt at tjene europæisk enhed gennem deres idealer og tro.
<P>
Vi fra Centraleuropa, herunder vi ungarere, har altid været interesseret i et forenet Europa, og er det stadig den dag i dag. Det at skabe og fastholde europæisk enhed kræver også styrke. For 20 år siden kunne Europa opbyde kræfter nok til at overvinde splittelserne og blive forenet. Det havde indset, at dette var et historisk øjeblik, det var nødt til at gribe for at genforene Europa. Denne styrke genspejles i det ungarske formandskabs motto: "Et stærkt Europa".
<P>
Vi står i dag over for en udfordring af proportioner, der svarer til det, vi oplevede for 20 år siden, og det er måske således ikke nogen overdrivelse at erklære, at EU står over for sin mest udfordrende periode i løbet af de sidste 20 år. I dag må vi overvinde stormene efter en global krise og finde Europas plads i en global økonomi, som gennemgår fuldstændig transformation og omstrukturering. Jeg er af den holdning, at Europa for at kunne hævde sig fortsat må stå samlet, og også i dag kræver enhed styrke. Jeg er overbevist om, at alle EU-medlemsstater, herunder mit eget hjemland, kun kan være stærke og succesrige, hvis EU selv er stærkt. Hvis det er stærkt, kan det leve op til udfordringerne ved den globale konkurrenceevne samt de demografiske, miljømæssige, klimarelaterede og sikkerhedsmæssige udfordringer. Det eneste spørgsmål er, hvorfra Europa kan hente en sådan styrke. Dette spørgsmål bliver besvaret, hvis vi stiller os selv et andet spørgsmål, nemlig: Hvad er det, der svækker Europa i dag? Hvad hæmmer konkurrenceevnen for hele vores civilisation i dag? Det er tydeligvis ikke andre kontinenter, der truer os, og det er heller ikke en fremmed ideologi. Snarere tværtimod, vores egentlige problem er af meget praktisk art. Det engelske sprog har et meget kort, enkelt ord for det, og det ord er gæld. I dag ødelægges og undergraves Europas styrke af en gæld af monumental størrelse. Under de nye konkurrenceforhold i efterkrisetidens verden vil gæld være den største forhindring og den største risiko for den vestlige verden, også for Europa.
<P>
Det ungarske formandskab er overbevist om, at der kun er én måde, hvorpå gælden kan bekæmpes, og det kaldes arbejde. Vi ungarere er kun alt for klar over dette, da den ungarske økonomis lidelser er forårsaget af selve det faktum, at vi har den laveste beskæftigelsesgrad i hele Europa, i hele EU. Jeg skammer mig over blot at sige det højt, men den er kun på 55 %. Og hvor der ikke er noget arbejde, hvor der ikke er nogen arbejdspladser, er der heller ingen penge, og deraf følger gæld og lån. Ja, vores sande fremtidige ressource ligger i den traditionelle europæiske mentalitet, som værdsætter arbejde. Det var den europæiske mentalitet med at værdsætte arbejde, som har gjort vores civilisation til en succes. Vi har en europæisk adfærdskodeks, hvoraf en af hjørnestenene i århundreder har været princippet om forsigtig økonomi, hvilket betyder, at vi ikke må forbruge mere, end vi er i stand til at producere. En anden grundlæggende europæisk værdi er, at vi ikke må videreføre vores gæld til vores børn og børnebørn. Jeg er overbevist om, at respekt for arbejde omfatter den tanke og den mentalitet, at vi kun kan erhverve noget, hvis vi først arbejder for det. Hvis vi kan få alt det, vi ellers kun kunne have fået som frugten af års arbejde, på forhånd, drages selve meningen med vores arbejde i tvivl, og den mening ændrer sig til i større og større grad at være tilbagebetaling af vores evigt akkumulerende gæld og at forandre hele vores holdning til arbejde. Det er den krise, vi alle står over for.
<P>
Alle er enige om gældsdiagnosen. For os, forhandlende europæiske politikere, er det som en sygdom. Alle er enige om diagnosen, men der er stor debat om behandlingen. Sygdommen er imidlertid en farlig sygdom, og vores tid er kort. Jeg er derfor af den overbevisning, at vi ikke har meget tid til forhandling, særligt ikke om, hvorvidt vi automatisk bør forkaste visse behandlinger, som forekommer usædvanlige eller nye, netop fordi de er usædvanlige eller nye. Vi har brug for mod og åbensindethed, så regeringerne og parlamenterne i de enkelte nationalstater er i stand til at overvinde deres gældskriser. Jeg er imidlertid overbevist om, at dette er præcis, hvad Europas borgere forventer af os. De forventer arbejdspladser, vækst og sikkerhed, og derfor vil det europæiske formandskabs fokus, hvis nøjagtige, punktvise gengivelse De også vil finde i denne lille bog, dette europæiske formandskabs fokus, være rettet mod økonomiske spørgsmål, og øverst på det ungarske formandskabs prioritetsliste står selve de spørgsmål, som vedrører den økonomiske krise og gældskrisen.
<P>
Det ungarske formandskab mener, at den retning, som Rådet har udstukket, dvs. krisestyring, er den rette vej, men der vil blive krævet yderligere bestræbelser, og vi er derfor overbevist om, at traktaten er nødt til at blive ændret, og at der må etableres et retsgrundlag, således at den nuværende, midlertidige krisestyringsmekanisme kan blive erstattet med en permanent stabilitetsmekanisme fra 2013. Det ungarske formandskab vil gøre alt, hvad der står i dets magt for at indfri dette mål. Endvidere er det centralt for det ungarske formandskabs tankegang at styrke koordineringen af den økonomiske politik, at facilitere økonomisk vækst og at fremme bæredygtig økonomisk vækst for at skabe arbejdspladser. Det er derfor et særligt mål for vores formandskab, og jeg vil også gerne bede om Deres samarbejde i dette, at udarbejde seks love, som vil gøre det lettere at indfri dette mål, dvs. koordinering af den økonomiske politik. Jeg vil gerne bede om et forpligtende samarbejde fra Deres side i den henseende. Det ungarske formandskab vil være et parlamentsvenligt formandskab, og derfor beder jeg Dem om at gøre alt for at sikre, at disse seks love kan blive vedtaget så hurtigt som muligt i samarbejde med os.
<P>
Det ungarske formandskab er overbevist om, at medlemsstaternes strukturreformer skal gennemføres mere konsekvent og skal koordineres i større grad end tidligere. Det europæiske halvår er begyndt, og dette er noget nyt for alle. Ikke bare for os ungarere, men også for Dem, da det er et helt nyt program for EU. Halvåret er begyndt med Kommissionens årlige makroøkonomiske vækstrapport, og jeg vil gerne lykønske hr. Barroso med denne fremragende rapport, som er hensigtsmæssig for at tage det første skridt, og som udstikker de retningslinjer og emner, der vil tjene som grundlag for de forhandlinger, som vil blive gennemført i de forskellige rådssammensætninger under vores formandskab.
<P>
National troværdighed er naturligvis også påkrævet, når man vil foreslå en fælles økonomisk politik for Europa. Jeg vil gerne oplyse Dem om, at der er en god chance for, at mit hjemland, som længe har stået i EU's skammekrog takket være proceduren i forbindelse med uforholdsmæssigt store underskud, der blev indledt mod landet, nu har en realistisk chance for at komme ud af denne situation. I 2011 vil Ungarns underskud på statsbudgettet være under 3 %, og vi vil være en af de to EU-medlemsstater, hvis statsgæld falder i 2011. Dette vil være altafgørende for vores formandskabsprograms troværdighed.
<P>
Det ungarske formandskab mener, at det især er vigtigt at styrke det indre marked. Vi mener, at styrkelsen af det indre marked er en af de potentielle kilder til økonomisk vækst. Vores hensigt er at fjerne eksisterende forhindringer, gennemføre deregulering og udvide det indre marked til nye områder som f.eks. digitalisering. Vi støtter det favorable erhvervsmiljø, som skal etableres for små og mellemstore virksomheder.
<P>
På det ungarske formandskabs prioritetsliste står energipolitik og innovation, som vi vil drøfte den 4. februar på et fælles topmøde. Jeg vil gerne informere Dem om, at Ungarn er af den overbevisning, at det er altafgørende for os at fjerne alle eksisterende regulative hindringer inden for energipolitik og etablere de manglende infrastrukturforbindelser for at skabe et reelt og interoperabelt energimarked i Europa. En lige så vigtig målsætning for det ungarske formandskab er at sikre, at Europa er i besiddelse af varierede energiforsyningslinjer. Europæisk energipolitik står foran et gennembrud. Medlemsstaterne har underskrevet aftalerne - jeg underskriver den slovakisk-ungarske aftale med den slovakiske premierminister i næste uge - som vil gøre det muligt at påbegynde operationen af det første gasforsyningsnetværk fra nord til syd, som strækker sig fra Østersøen til Adriaterhavet og gennem Rumænien til Sortehavet, og derved skabe en gennemgående forbindelseslinje. Eftersom vi i de seneste 40 år har tænkt øst-vest, har der manglet en nord-syd-forbindelse, og det er her, jeg mener, at de traktater, der skal underskrives, er et gennembrud.
<P>
Romastrategien er et prioritetsspørgsmål for det ungarske formandskab, for det nytter ikke noget, at Europa er klogt, hvis det er hjerteløst. Europa har imidlertid kun hjertet på rette sted, hvis det skaber muligheder for social integration af de mest udsatte sociale grupper. Dette er ikke tidspunktet for at drøfte romastrategien, og jeg vil derfor bare gerne påpege, som leder for et land, der er impliceret i denne sag, at vi alle leger med ilden, og hvis det ikke lykkes os at etablere en romastrategi på europæisk plan, vil de romasamfund, som allerede har slået sig ned og til en vis grad allerede er integreret, endnu en gang vælge en nomadelivsstil i Europa, og problemet vil således blive overført fra de lande, som i dag er impliceret, til endnu flere lande. Dette danner grundlag for en europæisk strategisk løsning på romaspørgsmålet, som ellers ville henhøre under national kompetence, og jeg ville personligt være meget stolt, hvis det kunne lykkes os i fællesskab at vedtage en fælles europæisk romastrategi ved udgangen af det ungarske formandskab i juni.
<P>
Jeg må også berøre spørgsmålet om udvidelse, selv om jeg samtidig er klar over, at der forståeligt nok er en frygt for udvidelse i Europa. Vi er knap nok i stand til at overvinde vores egne, interne problemer, og under sådanne omstændigheder er det ekstremt risikabelt at komme frem med nyere og nyere idéer til udvidelse. Det ungarske formandskab ville ikke desto mindre byde en mere optimistisk tilnærmelse til udvidelse i Europa velkommen tilbage. Vi ville byde det velkomment, hvis EU mente, at vi havde nogle uafklarede spørgsmål, der skulle løses, eftersom det ikke er alle europæiske nationer, der kunne blive indlemmet i Det Europæiske Fællesskab, som for øjeblikket er med i EU. Endvidere mener jeg personligt, at det er urimeligt, at et land som f.eks. Kroatien, der har vist bedre resultater gennem de seneste år end Ungarn, en EU-medlemsstat, stadig står udenfor og ikke får lov at slutte sig til kredsen af medlemsstater. Det ungarske formandskab vil derfor gerne videreføre Kroatiens tiltrædelsesforhandlinger, til traktaten er underskrevet, til indgåelsestidspunktet.
<P>
Jeg er klar over, at udvidelsen af Schengenområdet er et kontroversielt spørgsmål. De lande, der er tale om her, er Rumænien og Bulgarien, men som en, der kender denne region godt og også bor i et land, der grænser op til den, ved jeg med sikkerhed, at disse lande er klar, og selv om jeg ved, at det ungarske formandskab må forvente debatter, vil jeg altid stå op, vil jeg personligt altid stå op for, at Bulgarien og Rumænien skal indlemmes i Schengenområdet så hurtigt som muligt, dvs. uden forsinkelse.
<P>
Det ungarske formandskabs programmer omfatter også Donaustrategien samt den overbevisning, at EU skal fortsætte med at indtage en førerposition i den globale kamp mod klimaændringer, og derfor ville det glæde os, hvis resultaterne af topmødet i Cancún i december 2010 kunne indgå i gennemførelsesfasen, og vi kunne fortsætte med forhandlingerne for at sikre, at der vedtages juridisk bindende afgørelser inden udgangen af 2011.
<P>
Eftersom min tid på talerstolen begynder at grænse til uhøflighed, vil jeg kun kort nævne, at det ungarske formandskabs arbejdsprogram også indeholder drøftelsen af familiepolitik og den demografiske situation, og det ville glæde mig, hvis Ungarn uden at fremprovokere interinstitutionelle forhandlinger kunne bidrage til, at EU etablerer en klar og fast holdning til religionsfrihed og træffer foranstaltninger imod forfølgelsen af kristne, hvilket er et vigtigt spørgsmål i de kommende seks måneder.
<P>
Endelig vil jeg gerne pointere, at jeg er klar over, at alle os, der sidder eller står her i Parlamentet, er politikere. Vi har alle vores egne synspunkter, vores egne principper, vores egne kammerater og også vores egne interesser. Samtidig med at jeg anerkender dette, råder jeg Dem høfligst til ikke at forbinde Deres kritik og handlinger relateret til ungarsk indenrigspolitik med de følgende seks måneder med ungarsk formandskab i EU, uanset hvilken holdning De måtte have til ungarsk indenrigspolitik. Hvis De forbinder dem, vil jeg naturligvis være klar til en kamp, men hvis De gør, vil det ikke være et tab for Ungarn, men først og fremmest et tab for hele EU-fællesskabet. Jeg beder Dem derfor så vidt muligt om at skelne, for EU's skyld og for de vanskelige opgaver, som vi har foran os. Den seneste forhandling blev også bragt tilbage på fornuftens og den rationelle diskurs' spor af Ungarn, da jeg blev enig med hr. Barroso om, at vi ville byde EU-undersøgelser af den kritiserede medielov velkommen, at vi ville engagere os i løbende drøftelser omkring dens observationer, og at vi, hvis der kunne findes og verificeres nogen fejl, naturligvis ville være villige til at ændre loven. For os er disse sager ikke et prestigespørgsmål og handler ikke om at spille med musklerne eller om forfængelighed. Som en sidebemærkning vil jeg sige, at hvis der er nogen, der ønsker at slås for pressefrihed i Europa, kan de altid stole på den ungarske regering, der har taget sin del af antikommunistiske kampe.
<P>
Vi er klar over, at Europa har seks yderst vanskelige måneder foran sig, men jeg er optimistisk og tror, at Europa er opgaven værdig. Efter Anden Verdenskrig lykkedes det Europa at etablere samarbejde mellem Europas befolkninger midt i hadet og ruinerne. I 1989 og 1990 lykkedes det at genforene Europa, og derfor har jeg grund til at antage, at Europa også vil være i stand til at leve op til den tilsvarende historiske udfordring, vi nu står over for. Dette betyder, at vi vil få brug for mere, under og efter det ungarske formandskab, end ambitiøs forvaltning. Vi må se længere end til de sager, der hober sig op på vores skriveborde, og vi må se mod en endnu fjernere horisont end den med spørgsmål, som kan løses inden for seks måneder eller et eller to år. Det ungarske formandskab er overbevist om, at et fællesskab kun kan knyttes sammen med fælles mål og fælles værdier. Fælles mål kan kun baseres på fælles værdier. Det ungarske formandskab vil udføre sit daglige arbejde i ånden af dette store, vidtrækkende europæiske mål, vil yde os alle behørig respekt og vil vise den yderste ydmyghed over for sagen. Tak for Deres opmærksomhed.
<SPEAKER ID="048" NAME="Formanden">
Tak for Deres indlæg og fremlæggelse af det ungarske rådsformandskabs arbejdsprogram, hr. premierminister.
<SPEAKER ID="049" NAME="José Manuel Barroso">
formand for Kommissionen. - (EN) Hr. formand! Begyndelsen af 2011 er et historisk øjeblik for Ungarn, da det overtager Rådet for Den Europæiske Unions ror for første gang, men det er også et kritisk øjeblik for EU som helhed betragtet. Det ungarske formandskab falder på et tidspunkt, som kræver en særlig ansvarsfølelse over for de opgaver, som EU står over for.
<P>
Det er især passende, at det ungarske formandskab har valgt "et stærkt Europa" som sit motto. Europa er på sit stærkeste og mest effektive, når vi står samlet, når vi handler på en koordineret måde med stærke institutioner, når vi udviser en fælles beslutsomhed til at holde en kurs gennem disse stormfulde have, og når vi viser, at vi ved at samarbejde er i stand til at finde løsninger på de mest presserende problemer.
<P>
Dette er vigtigt at huske på, for vi har ikke overvundet vanskelighederne endnu. Der kan ikke blive noget tilbagetog og ingen tilbagevenden til status quo. Vi må gennemføre vores reformer uden forsinkelse og udarbejde de innovative politikker, som er nødvendige for at gøre Europa 2020-visionen til virkelighed. Så jeg ser frem til at arbejde sammen med premierminister Orbán og med det ungarske formandskab for at sikre, at det bliver en succes. Lad mig fortælle premierminister Orbán her og nu, at han kan regne med Kommissionens fulde støtte til dette.
<P>
Samtidig håber Kommissionen i høj grad, at den kan regne med støtte fra det ungarske formandskab. Et frugtbart partnerskab er særligt vigtigt, når det drejer sig om finansielle tjenesteydelser, økonomisk styring, gennemførelse af Europa 2020-strategien, energi og det indre marked. Så det glæder mig, at formandskabets prioriteter til fulde afspejler dette.
<P>
Et stærkt partnerskab med Parlamentet er også essentielt, da det i nogle tilfælde vil være vigtigt at fremskynde forslag. Vi må f.eks. have de nye værktøjer til styrket økonomisk styring til vores rådighed så hurtigt som muligt. Rådet har fastlagt et klart mål om at levere inden juni 2011. Den arbejdsrytme, som det ungarske formandskab allerede har fastlagt, og de bemærkninger, vi netop har hørt fra premierministeren, er opmuntrende i så henseende.
<P>
Når vi starter dette nye formandskab, er en omfattende EU-dagsorden og hensigtsmæssige styringsværktøjer allerede på plads. Det europæiske halvår, Europa 2020-strategien og dens flagskibsinitiativer og akten for det indre marked - alle disse centrale initiativer er blevet drøftet og støttet af EU-institutionerne. Men vi er naturligvis nødt til at gøre mere, og tiden er nu også inde til afgørende handling for at gennemføre et omfattende program.
<P>
Det europæiske halvår er centralt for EU's reformerede økonomiske strategi. Det vil være en stor opgave i de kommende måneder at få det gennemført på en ordentlig måde. Kommissionen kickstartede halvåret ved at vedtage den årlige vækstundersøgelse i sidste uge. Efter drøftelser i flere rådssammensætninger vil processen kulminere på Rådets møde i marts, som vil yde medlemsstaterne grundlæggende politisk vejledning, der skal afspejles i deres stabilitets- og konvergensprogrammer samt i deres nationale reformprogrammer, begge dele noget, vi forventer os i april.
<P>
Eftersom vi allerede har drøftet dette under den foregående forhandling, vil jeg ikke gå i detaljer, men prioriteterne er naturligvis makroøkonomisk stabilitet, dvs. finanspolitisk konsolidering, strukturreform og naturligvis fremskyndet økonomisk vækst, hvor beskæftigelse selvfølgelig er vores vigtigste anliggende.
<P>
En endelig aftale om den europæiske krisestyringsmekanisme vil også være et nøgleresultat under det ungarske formandskab. Det ungarske formandskab vil også spille en vigtig rolle i at styre os igennem vores bestræbelser på at relancere det indre marked. Efter den offentlige høring, som blev indledt af Kommissionen om akten for det indre marked, vil EU-institutionerne blive bedt om at enes om en definitiv handlingsplan, som skal realiseres inden udgangen af 2012.
<P>
Energi vil også være et vigtigt spørgsmål i de kommende måneder og allerede på Rådets møde den 4. februar. Kommissionen har allerede en række vigtige energiinitiativer på bordet, som vil munde ud i Rådets møde i februar. Disse omfatter en energidagsorden 2020, vores meddelelse om energiinfrastrukturprioriteter. Vi vedtager snart et flagskibsinitiativ for et "ressourceeffektivt Europa", hvor energi også spiller en vigtig rolle.
<P>
Kommissionen har til hensigt at forme sin indsats omkring følgende fem akser, nemlig en stærk energipolitik som en nøgle til konkurrencedygtig og bæredygtig vækst og energisikkerhed, det indre marked for energi som et aktiv, opbygning af EU's nye energiinfrastruktur, afgørende fremskridt inden for effektiv energiudnyttelse og udarbejdelse af en effektiv og fælles ny tilnærmelse til ekstern energipolitik.
<P>
Støtte fra formandskabet og Parlamentet vil også være essentielt for at sikre en aftale om EU-patentet. Kommissionen vedtog den 14. december efter anmodning fra adskillige medlemsstater et forslag til styrket samarbejde på dette område. Kommissionen værdsætter Ungarns forpligtelse til at føre arbejdet med EU-patentet videre under sit formandskab.
<P>
Forhandlingerne med Kroatien er nu i den endelige fase. Afslutning af forhandlingerne under det ungarske formandskab er et ambitiøst mål, særligt i betragtning af de resterende krav, som Kroatien stadig må indfri. Dette vil kræve en voldsom kraftanstrengelse fra Kroatiens side.
<P>
Jeg glæder mig over, at det ungarske formandskab betragter romaernes sociale og økonomiske integration som en af dets prioriteter. Kommissionen oprettede en taskforce for at analysere brugen og effektiviteten af EU- og statsstøttemidler i alle medlemsstater til integrering af romaerne. Som en videreudvikling af dette arbejde vil Kommissionen præsentere en EU-ramme for nationale romaintegrationsstrategier i april.
<P>
Det nye formandskab vil også sætte fokus på vores Donaustrategi. Donauregionen har et stort potentiale, som endnu ikke er blevet ordentligt udnyttet på grund af ineffektivt samarbejde. Målet er at udvikle en mere koordineret tilnærmelse for at skaffe europæisk merværdi til denne region. Kommissionen hilser formandskabets engagement over for denne strategi. Ungarn har allerede bidraget markant til forberedelsen heraf, herunder ved at producere politiske oplæg og være vært for en konference i Budapest, som jeg havde den glæde at deltage i. Det vil have ansvaret for at styre Donaustrategien gennem Rådet og indlede gennemførelsen af den.
<P>
Endelig vil forhandlingen om samhørighedspolitik intensiveres i de kommende måneder. Kommissionen hilser formandskabets intention om at drøfte de forslag, som er stillet i den femte samhørigshedsrapport. Vi vil stille lovforslag til den fremtidige samhørighedspolitik til sommer, oven på forslag til den næste finansielle ramme. Det femte samhørighedsforum, som skal finde sted i slutningen af januar i Bruxelles, vil give mulighed for en stor interessentdrøftelse. Det er opmuntrende, at premierminister Orbán selv vil deltage. Effektivitet og europæisk merværdi skal være reformens drivende principper. Kommissionen er overbevist om, at samhørighedspolitik skal understøtte de politiske prioriteter og reformdagsordenen for Europa 2020 på en stærkere måde. Jeg regner med formandskabets støtte til dette arbejde. Det er vores fælles interesse og ansvar at gøre finansiering mere effektivt. Kun således kan vi forsvare et ambitiøst budget for samhørighedspolitik.
<P>
Eftersom jeg ved, at dette er et spørgsmål af politisk interesse, så lad mig tilføje en sidste bemærkning om Ungarns medielov. Princippet om pressefrihed er et helligt princip i EU. Jeg nævnte dette i Bruxelles og i Budapest, da jeg havde den ære at blive modtaget der af premierminister Orbán. Kommissionen har set på loven og vil skrive til de ungarske myndigheder i denne uge for at få en afklaring af visse aspekter, som kunne skabe juridiske problemer, og som har skabt nogle bekymringer. Vi vil på grundlag af svarene fra de ungarske myndigheder vurdere situationen yderligere. Premierministeren har allerede gjort det fuldstændig klart, at der vil blive foretaget justeringer, hvis Kommissionen efter denne juridiske vurdering skulle beslutte, at det er nødvendigt med ændringer.
<P>
Premierminister Orbán har netop sagt, at han er politiker. Jeg er sikker på, at han er en meget engageret politiker, og jeg tror, De kan være enige i, at vi, hvis vi tilsidesætter de juridiske spørgsmål - som vil blive håndteret objektivt og upartisk, fordi vi vil behandle Ungarn præcis som enhver anden medlemsstat - også må beskæftige os med de politiske aspekter. Ungarn er, som enhver anden medlemsstat, der påtager sig det roterende formandskab, nødt til at have alle de andre medlemsstaters og EU-institutionernes fulde opbakning for at gøre formandskabet til en succes. Jeg håber, at premierminister Orbán vil tage dette med i betragtning.
<P>
Jeg tvivler ikke på, at dette formandskab vil blive en succes, når det kommer på et så kritisk tidspunkt for EU. Lad os tillade de behørige procedurer at gå deres gang, og lad os samtidig give vores fulde støtte til Ungarn, mens det påtager sig dette tunge ansvar. Under mit nylige besøg i Ungarn modtog jeg beskeder fra unge mennesker, som sagde, at de var stolte over, at deres land for første gang havde ansvaret for at lede Rådet for Den Europæiske Union. Lad os bringe Ungarn tættere på Europa og Europa tættere på Ungarn.
<P>
Der er meget at gøre. Det ungarske formandskab kan regne med enhver form for støtte fra Kommissionen til at fremskynde sine prioriteter. Kun ved i fællesskab at nå disse mål vil vi bygge et stærkt Europa, et Europa, som leverer vækst og arbejdspladser, som bevarer og igen bekræfter vores værdier - nemlig de hellige værdier frihed og retfærdighed - og som gør vores samfund i stand til at trives i en omskiftelig verden.
<P>
(Bifald)
<SPEAKER ID="050" NAME="Joseph Daul" LANGUAGE="FR">
Hr. formand, premierminister Orbán, hr. Barroso, mine damer og herrer! Det er sjældent, at Ministerrådets formandskab har måttet stå over for så mange udfordringer. Udfordringen med euroen, som vi må stabilisere, udfordringen med beskæftigelse, som oplever stærkere vækst og derfor en mere effektiv økonomi, og udfordringen med energiuafhængighed og fødevaresikkerhed, samtidig med at råvarepriserne stiger alarmerende. Jeg er ikke i tvivl om, at det ungarske formandskab vil være i stand til at håndtere disse udfordringer sammen med Kommissionen, Rådet og Parlamentet.
<P>
De har vundet vælgernes tillid i Ungarn, hr. Orbán. Deres parti FIDESZ (Fiatal Demokraták Szövetsége) er baseret på en idé, på et ideal, på en værdi, nemlig frihed og demokrati. Siden De blev valgt, har De sammen med det ungarske parlament foretaget en hel række reformer, som Deres folk har krævet gennem at give Dem et stort, demokratisk flertal.
<P>
I dag er en af disse reformer - den om medierne - genstand for en juridisk undersøgelse i Kommissionen, traktaternes vogter. De udtalte selv i sidste uge - og det takker jeg Dem for - under Deres samtaler med hr. Barroso, og sidenhen, at skulle denne lov være uforenelig med europæisk lov, så ville De forelægge den for Deres parlament for at få vedtaget de nødvendige ændringer. Jeg stoler fuldt ud på Deres ord. For mit vedkommende har jeg, som De, tillid til Kommissionen, som spiller sin rolle som traktaternes vogter, og jeg har også tillid til, at De vil overholde bogstavet og ånden i de europæiske bestemmelser.
<P>
Vi har kendt hinanden længe, og jeg betragter Dem som en meget stor europæer. For mit vedkommende har jeg ingen grund til at tvivle på, at De vil gøre, hvad De har sagt med hensyn til medieloven og de andre prioriteter, som Deres formandskab står over for.
<P>
Jeg kommer nu til disse prioriteter og begynder med den første, nemlig Europas stabilitet. Måske er det en god ting, at de to rådsformandskaber, som efterfølger hinanden i 2011, vil blive overtaget af lande, som ikke tilhører euroområdet, men som ønsker at tilslutte sig det i meget nær fremtid.
<P>
Ungarn og Polen er absolut begge to berettiget til at tilslutte sig. De har derfor en interesse i at sikre stabiliteten af denne valuta. Jeg gentager. Den eneste effektive måde at stoppe de spekulative angreb mod euroen og at styrke EU's grundlæggende økonomiske forhold på er at genoprette orden i vores offentlige finanser. Dette kræver stærkere koordinering af skatte- og socialpolitikker i vores lande, som det helt rigtigt lægges til rette for i den nye regnskabsperiode for det europæiske halvår. Det afhænger også af større fleksibilitet på vores arbejdsmarked og større produktivitet.
<P>
Ligesom det ungarske rådsformandskab tror Det Europæiske Folkepartis Gruppe (Kristelige Demokrater) fuldt og fast på, at 500 mio. europæeres fremtid afhænger af et stærkere, mere samlet og mere kohærent Europa. Den afhænger af, at vi har mere Europa og i hvert fald ikke mindre Europa.
<P>
Vi har brug for europæisk økonomisk styring, hr. Orbán. Vi har brug for mere kommunitarisme, og jeg er sikker på, at De vil arbejde for dette.
<P>
De har defineret etableringen af en fælles energipolitik som en af Deres hovedprioriteter. Jeg tror, De har ret. Hr. Buzek, vores formand, har også helt rigtigt gjort det til en af styrkerne ved sit formandskab. Jeg er enig med Dem i dette, men jeg vil også advare Dem om de forfærdeligt foruroligende konsekvenser, der kan komme af øgningen i priserne på alle former for råvarer, som har været yderst brat gennem de seneste par måneder. Vi har allerede set de sociale følger af en sådan prisstigning på basale fødevarer i flere middelhavslande, særligt for de fattigste lande. Jeg håber, at Europa vil tage dette problem alvorligt og give spekulanterne et kraftfuldt modspil.
<P>
Jeg håber også, at det ungarske formandskab - jeg troede, at Gruppen De Grønne ville være stille, men jeg kan høre dem snakke; det er ikke rigtigt, folk bør forholde sig roligt, til vi er færdige - vil bakke op om Kommissionen i dens bistand til Tunesien, som går igennem en vanskelig periode og skal støttes på vejen mod forandring.
<P>
De ved, at De for at få succes med Deres mandat og hjælpe Europa igennem dets nuværende vanskelige fase har brug for Parlamentets tillid, hr. Orbán. I december, da vi befandt os i en vanskelig situation med hensyn til Rådet, havde De modet til at underskrive de førsteklasses breve til os, som virkelig hjalp Parlamentet med at godkende sit budget. Jeg takker allerede nu for det, De gjorde i december!
<P>
Allerede inden januar indlemmede De de politiske grupper, da De fastlagde Deres prioriteter, og valgte naturligt fru Győri, en af vores meget gode, tidligere kolleger, til viceminister for Europaspørgsmål. Disse er alle positive tegn, som jeg ikke tvivler på, vil blive ledsaget af en fuldkommen balance mellem de reformer, De påtager Dem, og de europæiske værdier, som hver og en af os her forsvarer.
<SPEAKER ID="051" NAME="Martin Schulz" LANGUAGE="DE">
Hr. formand! Jeg mener, at vi for øjeblikket står i en alvorlig situation. Dette er alvorlige tider.
<P>
For det første vil De for mange europæere være kendt som en opponent mod kommunistregimet og en fortaler for frihed i Deres hjemland, hr. Orbán. Det respekterer vi.
<P>
Det glædede mig, at vi i går eftermiddag begge fik lejlighed til at drøfte en anden mand, som ungarere kan være stolte af, og det er den tidligere premierminister og udenrigsminister i Deres hjemland, som åbnede grænsen mellem Ungarn og Østrig, sammen med Alois Mock, og banede vejen for tysk enhed. Denne mand er lederen af mit parti, Gyula Horn. Lad os hylde en anden stor ungarer.
<P>
(Bifald)
<P>
I Deres egenskab af rådsformand indrømmede De noget i Deres svar på hr. Barrosos spørgsmål, hr. Orbán. De sagde, at hvis den ungarske medielov ikke er forenelig med europæiske standarder, så vil De ændre den. Det er godt. Ved at sige dette har De imidlertid også indrømmet, at dette ikke kun er en intern politisk debat i Ungarn, men også en europæisk debat. Det er klart, at denne lov vedrører de grundlæggende bestemmelser og værdier i EU, som er et fællesskab baseret på retsstatsprincippet.
<P>
Jeg vil gerne se på to elementer i medieloven. Den vil oprette en mediemyndighed, som får til opgave at føre tilsyn med den journalistiske balance i medierne. I tillæg vil loven forpligte medierne til at vælge en afbalanceret tilnærmelse. De har to tredjedeles flertal i parlamentet, og det er et legitimt flertal. Ved hjælp af disse to tredjedeles flertal har De oprettet en mediemyndighed, som udelukkende består af medlemmer af Deres parti, fra regeringen eller fra den gruppe mennesker, som har tætte bånd til den. Dette betyder, at en mediemyndighed med medlemmer, der kun kommer fra den ene side af det politiske spektrum, vil være ansvarlig for at overvåge den journalistiske balance. Dette er ikke acceptabelt inden for et europæisk fællesskab baseret på retsstatsprincippet.
<P>
(Bifald)
<P>
I et demokrati overvåger medierne dem, der sidder ved magten. Resultatet af denne lov er, at dem, der er ved magten, vil overvåge medierne. Dette er også uacceptabelt i et demokrati, og det er derfor, Europas befolkninger er så foruroligede over denne lov.
<P>
(Bifald)
<P>
De har med rette påpeget, at vi har mange problemer, der skal løses. Vi står midt i en alvorlig økonomisk krise, og vi har problemer med budgettet. Et andet presserende spørgsmål for EU drejer sig om stigende fødevarepriser, særligt i vores naboregioner, men også inden for selve EU inden for en overskuelig fremtid. Dette er et problem, som vi er nødt til at tage fat på i en fart. Vi er også nødt til at fokusere på beskæftigelse i medlemsstaterne. Der er unægteligt mange emner i Deres program, som vi i fællesskab kan arbejde med. I den henseende er De en ægte repræsentant for Det Europæiske Folkepartis Gruppe (Kristelige Demokrater).
<P>
Da hr. Sarkozy, den franske præsident, var rådsformand, holdt han også en venstreorienteret tale her i Parlamentet, og så gav han sig til at gennemføre højrefløjspolitikker, så snart han var hjemme. Jeg fortalte ham, at han talte som Karl Marx i eksil. Alt, hvad De har sagt, lyder godt. Hvis De nu kan handle i overensstemmelse med Deres ord, vil det være godt nok.
<P>
(Tilråb)
<P>
Jeg mener derfor, at vi må og så sandelig vil vurdere Deres resultater på grundlag af det program, De har præsenteret her. De har henvist til den kendsgerning, at De har et stort flertal derhjemme. Det er en god ting. Vi har været nødt til at håndtere en række regeringer, herunder nogle fra Deres parti, som ikke har gjort andet end at sidde her og ringe hjem for at finde ud af, om de stadig var ved magten. Vi har ikke råd til den slags nu. Fra dette synspunkt er Deres to tredjedeles flertal fremragende, fordi det giver Dem masser af tid. Det forpligter Dem imidlertid også til at bruge Deres stærke stilling til at gøre Ungarn og også EU stærkere.
<P>
Jeg vil gerne stille Dem et spørgsmål. Hvad er formålet med Deres tæppegave, som er blevet lagt i Rådets bygning i Bruxelles, og som viser Ungarn med sine grænser fra 1848? Hvilken form for budskab er dette i lyset af europæisk gestuspolitik? Eftersom De synes opsat på at anvende symboler fra det 19. århundrede, vil jeg gerne fortælle Dem, hvad den tyske filosof, Friedrich Nietzsche, sagde til det tyske folk i det 19. århundrede. Han sagde, at "en stor sejr er en stor fare. Den menneskelige natur finder det vanskeligere at udholde en sejr end et nederlag. I virkeligheden synes det næsten at være lettere at opnå en sejr end at udholde den på en sådan måde, at den ikke forvandler sig til et alvorligt nederlag."
<P>
Jeg mener, at De bør tage med i overvejelserne, at et stort flertal giver en hel del støtte, men også skaber en stor forpligtelse. Jeg taler derfor til Dem i Deres egenskab af rådsformand og ikke i Deres egenskab af premierminister. Rådsformanden skal gøre alt, hvad der står i hans magt for at bortvejre enhver tvivl om formandskabets villighed til at forsvare grundlæggende europæiske demokratiske værdier. Det ville være bedst for Dem ikke at vente på Kommissionens undersøgelse. Jeg vil gerne pointere over for Dem, at Kommissionen i kølvandet på et forbud mod lastbiler, indført af én østrigsk provins, fik en alvorlig identitetskrise og derefter traf øjeblikkelige foranstaltninger imod Østrig, hr. Barroso. Når en af europæisk demokratis grundlæggende principper bringes i fare, sidder De imidlertid der og gør ingenting.
<P>
(Bifald)
<P>
De må sørge for, at vi får resultaterne af undersøgelsen snart, ellers vil denne debat lægge en tung byrde på det ungarske formandskab. Vi ønsker alle, at formandskabet bliver en succes, og vi ønsker ikke, at dets resultater blokeres. De kan selv gøre noget for at bedre situationen, hr. Orbán. De kan trække loven tilbage og indføre en ny og bedre lov. Ungarn har brug for en afbalanceret medielov.
<P>
(Bifald)
<SPEAKER ID="052" NAME="Guy Verhofstadt">
for ALDE-Gruppen. - (EN) Hr. formand! Lad mig først og fremmest sige meget klart til hr. Orbán, at min gruppe støtter det ungarske formandskabs prioriteter. Vi tror ligesom De på en stærk euro, så vi støtter Dem fuldt ud i Deres prioriteter for dette formandskab, hr. premierminister. Jeg mener, at De i løbet af formandskabets seks måneder har en hovedprioritet, og det er så hurtigt som muligt at etablere reel økonomisk styring inden for euroområdet. For lad os sige det rent ud: 2010 var ikke et godt eksempel for euroen og for EU. Vi løb altid efter kendsgerningerne, efter begivenhederne. Hvad vi har brug for nu, så hurtigt som muligt, under Deres ledelse og kommissionsformandens ledelse, er en global pakke vedrørende økonomisk styring, en reel økonomisk og finanspolitisk union, for det er meningsløst at have en monetær union og ikke have en økonomisk og finanspolitisk union på samme tid.
<P>
Jeg beder Dem ikke om at opfinde noget nyt, men om at tage sidste uges pakke, som blev fremlagt af kommissionsformanden og kommissær Rehn, og at lægge denne pakke med sine fire hjørnestene på Rådets bord og på dine kollegers bord. Der mangler kun ét element, én hjørnesten, i denne pakke, hr. Orbán og hr. Barroso. Intetsteds i verden er der en valuta uden et obligationsmarked i ryggen. I Europa har vi stadig 27 obligationsmarkeder, 27 mål for spekulation og 27 margener. I euroområdet har vi stadig 17 obligationsmarkeder, 17 margener og 17 mål for spekulation. Det, markederne gør for øjeblikket, er ikke at spekulere imod euroen, men at spekulere i forskellene inden for euroen. Den eneste måde at håndtere dette på er at have et ægte obligationsmarked i Europa på 4 000 mia. eller 5 000 mia., som kan sammenlignes med, hvad der findes i andre dele af verden, med særbehandling for AAA-landene.
<P>
(Bifald)
<P>
Endelig vil jeg gerne sige noget om elefanten i rummet, hr. Orbán. Elefanten i dette smukke rum er naturligvis medieloven i Ungarn. Jeg vil ikke tale om selve loven. Jeg vil hellere benytte eksemplet med en af mine yndlingsforfattere, en stor, ungarsk forfatter ved navn Sándor Márai. Med den tidligere slovakiske regerings sprogpolitik og den nuværende medielov i Ungarn tvivler jeg på, at Márai nogensinde ville have eksisteret. Hvorfor? Jo, Márai boede i Kassa, som vi i dag kender som Košice. Han skrev på ungarsk, hvilket, som De ved, indtil for nylig var et problem i Slovakiet. En anden vigtig ting er, at han var journalist, hvilket er ved at blive et problem for fremtiden, for med den nye lovgivning, som forpligter medierne til at yde korrekt og passende information om det offentlige liv, tror jeg ikke, at Márai og hans bøger nogensinde ville have eksisteret. En borgers bekendelser, hans mesterværk, er temmelig ukorrekt og i mange henseender totalt upassende, men den er et litterært mesterværk.
<P>
Efter min mening er målet med mediestyring ikke at garantere korrekt og passende information. Nej, målet med mediestyring er at opretholde pluralisme og at garantere, at ethvert initiativ i medierne kan blive udviklet.
<P>
(Bifald)
<P>
Jeg håber, at De vil bruge Deres flertal, Deres to tredjedeles flertal, hvilket er noget, alle politikere drømmer om ...
<P>
(Tilråb fra hr. Cohn-Bendit: "Nej! Nej!")
<P>
Ikke Dem - De er en undtagelse.
<P>
Jeg håber, at De vil bruge Deres to tredjedeles flertal til at garantere den pluralisme, og at De vil ændre loven så hurtigt som muligt.
<SPEAKER ID="053" NAME="Daniel Cohn-Bendit" LANGUAGE="FR">
Hr. formand! Tillad mig først og fremmest at sige én ting, så der ikke kan være nogen tvivl om det.
<P>
Gruppen De Grønne, og jeg personligt, elsker Ungarn. Jeg græd i 1954, da Ungarn tabte Verdensmesterskabet. Min første demonstration, ved min brors hånd, var i 1956 imod den sovjetiske invasion af Budapest. Som hr. Verhofstadt sagde, har mange intellektuelle, mange ungarske forfattere støttet os politisk og intellektuelt i årevis.
<P>
Jeg tog premierminister Orbáns parti, da han bekæmpede kommunisterne i slutningen af 1980'erne og begyndelsen af 1990'erne. Jeg tog premierminister Orbáns parti, da han bad liberale europæere om at udvise Jörg Haider fra Det Europæiske Liberale og Demokratiske Parti. Der var en Viktor Orbán, som i mine øjne var en politiker, der burde respekteres. I dag er De på vej til at blive en europæisk Chavez, en national populist, som ikke helt forstår demokratiets essens og struktur, premierminister Orbán.
<P>
Jeg skal fortælle Dem en meget simpel kendsgerning. Der findes ikke noget, der hedder afbalanceret information. Tror De, hr. Nixon syntes, at informationen om Watergate var afbalanceret? Tydeligvis ikke! Tror De, at hr. Bush syntes, at informationen om Abu Ghraib var afbalanceret? Selvfølgelig ikke! Er De bekendt med en af de store politiske sager - Dreyfusaffæren i Frankrig - hvor regeringen mente, at informationen var afbalanceret? Tror De, med hensyn til f.eks. research om hr. Berlusconis liv og politik, at han syntes, den information er afbalanceret? Selvfølgelig ikke! Information bør ryste politikken. Den ryster også os, og det gør af og til ondt.
<P>
Det er derfor, Deres lov i dag ikke er en lov, som afspejler EU's værdier, premierminister Orbán. De siger, at De ønsker et stærkt Europa. Et stærkt Europa må være et troværdigt Europa. Hvis vi godkender denne form for lov i Europa, hvordan skal vi så kunne diskutere med hr. Lukashenko? Hvordan skal vi kunne diskutere med Kina? De vil alle sammen have afbalanceret information.
<P>
Er De klar over, at Europa blev til som en modbevægelse mod totalitarismer? Og at grundlaget for demokrati, grundlaget for frihed, lige netop er ytringsfrihed? Der er aldrig noget demokrati, der er gået til grunde af at have for mange friheder. Demokratier gik til grunde, når folk begyndte at indskrænke friheder, premierminister Orbán. De vidste dette for 20 år siden. Tænk tilbage til dengang, det var sådan - og hvad mere er, det giver mening. Så ser De, at det, jeg fortæller Dem, er rigtigt.
<P>
Jeg vil slutte af med én ting, premierminister Orbán. Hvis De vil kæmpe for verdens kristne, er vi med Dem, men jeg ville have forestillet mig, og jeg forestillede mig, at De havde hilst Jasminrevolutionen i Tunesien velkommen, da den gik ud på det samme som den, De gik igennem, nemlig at befri Dem fra et diktatur. De havde ikke et ord tilovers for tuneserne, og det er derfor, jeg bebrejder Dem.
<P>
Vi står sammen med Dem for verdens kristne. Jeg stoler på, at De vil stå sammen med os, når det gælder at bekæmpe verdens diktaturer, hvad enten det er i Belarus eller i Tunesien, Algeriet, Egypten, Kina eller Rusland - uanset hvor det er. Dette er Europas fælles værdier, som vi alle må forsvare i fællesskab.
<P>
(Bifald)
<SPEAKER ID="054" NAME="Lajos Bokros" LANGUAGE="HU">
"Jeg kan ikke vide, hvad dette land betyder for andre mennesker./For mig er det mit fødested, denne lille nation, omsluttet/af flammer, min barndoms verden vugger i det fjerne./Jeg voksede ud fra det, som en spinkel gren fra et træ,/og jeg håber, at min krop en dag vil synke ned i det./Jeg er hjemme." - skrev Miklós Radnóti. Ungarn er hjemme her i Europa, og er formandskabet værdigt. Men er den ungarske regering hjemme? Er den dette embede værdigt? Jeg refererer ikke kun til medieloven her. Der er ni andre elefanter i rummet. Der foregår en løbende og grov overtrædelse af de delikate faktorer, der holder hinanden i skak, og som kendetegner demokratiet.
<P>
Afskedigelse af tjenestemænd uden begrundelse. En overdreven, selektiv og strukturforvridende kriseafgift. Støtte til velhaverne på bekostning af de fattige. Nedlæggelsen af finansrådet, præcis som i Venezuela. Svækkelse og snart fortabelse af centralbankens autonomi. En særafgift på 98 % på fratrædelsesgodtgørelser med tilbagevirkende kraft. Ni forfatningsændringer i løbet af syv måneder. Begrænsning af forfatningsdomstolens beføjelser. Nationalisering af den private pensionsordning gennem åbenlys udsugning, præcis som i Bolivia. Ophøjelse af skattebedrageri til regeringspolitik, dvs. Pálinkadestillering. Populistisk hugst, som om man går til en botanisk have med en økse. Ødelæggelse af samfundets fine væv, af dets solidaritet. Ágnes Heller, János Kornai, Jenő Ranschburg - verdensberømte ungarske videnskabsmænd - har skrevet om dette. I går sagde Guy Verhofstadt, at det belgiske formandskab havde været en succes, fordi deres regering ikke havde ladet indenrigsspørgsmål aflede dem fra europæiske spørgsmål. Nu risikerer vi præcis det modsatte. Kaosset og den diplomatiske katastrofe derhjemme vil aflede regeringen og den europæiske offentligheds blik fra Europa. Dette ville i sandhed være en skam. Jeg vil, som ungarer, ikke vide af denne skam. Det er ikke for sent at vende om.
<SPEAKER ID="055" NAME="Lothar Bisky">
for GUE/NGL-Gruppen. - (DE) Hr. formand, hr. Orbán! Jeg vil gerne komme med nogle korte bemærkninger om medieloven. Mange talere har nævnt denne, men jeg vil ikke gentage, hvad de har sagt. Jeg vil bare gerne pointere én ting. Dette er ikke indblanding i ungarske sager. Jeg mener, og jeg har først lært dette sent i livet, at medierne er ansvarlige for at overvåge dem, der sidder ved magten, samt økonomien. Denne situation må ikke ændre sig. Derfor må medierne ikke selv blive overvåget af andre organer på højere niveau, og en mediemyndighed af denne art ville give mulighed herfor.
<P>
Derfor er sammensætningen af mediemyndigheden i vores øjne ikke ideel. De har klart udtalt, at De er forberedt på at ændre dette, og jeg håber, at De faktisk vælger den vej. Ellers, og det vil jeg gerne gøre helt klart, er det en ungarsk sag. Der er naturligvis andre medlemsstater, hvis medielovgivning vi kunne nævne i denne sammenhæng. Dette gælder ikke kun Ungarn.
<P>
Hvad angår Deres planer for rådsformandskabet, vil jeg gerne sige helt klart, for det første, at jeg hilser den kendsgerning, at De har gjort fremme af kulturel mangfoldighed til en af Deres overordnede målsætninger. Jeg mener, at dette er meget vigtigt. Jeg ser frem til Deres initiativer til at forbedre integrationen, herunder integrationen af minoriteter, og De har selv henvist til romaerne. En europæisk strategi for en mere effektiv integration af romaerne er et meget vigtigt spørgsmål.
<P>
For det andet glæder det mig at se, at De er engageret i udvidelsesforhandlingerne og politikken i forhold til vores østlige naboer. At bringe mere østeuropæisk kultur ind i EU, sammen med den historiske og samfundsmæssige erfaring fra området, kan kun være en god ting. EU er stadig af mange årsager, som jeg ikke vil komme ind på her, primært en vesteuropæisk institution. Jeg vil gerne se Deres rådsformandskab udvise en større østeuropæisk indflydelse.
<P>
For det tredje vil jeg være interesseret i at se, hvordan De håndterer den forestående reorganisering af landbrugs- og samhørighedspolitikken og forberedelsen af EU's flerårige budgetoverslag. Min gruppe opfordrer Dem til at sørge for, at Parlamentet er fuldt involveret i alt dette, og vi forventer, at De tager Deres løfte alvorligt om at støtte små og mellemstore virksomheder og om at øge miljøbeskyttelsen, den bæredygtige brug af ressourcer og fødevaresikkerheden.
<SPEAKER ID="056" NAME="Nigel Farage">
for EFD-Gruppen. - (EN) Hr. formand! Jeg byder hr. Orbán velkommen. Efter seks måneders farce med det belgiske formandskab, er det rart at se en valgt premierminister fra et rigtigt land. Jeg nød i den grad Deres fordømmelse af kommunismen som en farlig ideologi - og jeg bemærkede Deres stolthed over den kendsgerning, at Ungarn var det første land, der greb til våben imod Sovjetunionen.
<P>
20 år efter, at De genvandt Deres evne til at regere Deres eget land på demokratisk vis, er De nu en del af en ny politisk union, som i stigende grad viser ligheder med det gamle Sovjetunionen. Faktisk vil De møde mange kommunister i løbet af de næste seks måneder, herunder chefen for Kommissionen her, gamle Barroso, som var fortaler for formand Mao! De vil se centraliseret økonomisk planlægning og kontrol, og hvad De først og fremmest vil se, er ønsket om at trække en politisk union ned over hovedet på Europas befolkninger uden deres samtykke.
<P>
Vågn op, hr. Orbán. Se, hvordan de forsøger at herse med Dem her til morgen. De forsøger at fortælle Dem, hvordan De skal lede Deres eget land. Fortæl Dem, hvor de kan gå hen. Rejs Dem og kæmp for demokratiet en gang til.
<SPEAKER ID="057" NAME="Krisztina Morvai" AFFILIATION="NI">
(HU) Hr. formand, mine damer og herrer! I 1956 viste Ungarn verden, at man må tage kampen op mod undertrykkelse og løgne, selv om det synes at være en håbløs opgave. På det tidspunkt var dette vores historiske opgave. Og nu er det det samme. I dagens verden hviler løgne og undertrykkelse på to søjler. Den ene af dem er, at globalt rigmandsvælde og bankerne privatiserer overskuddet, mens de nationaliserer underskuddene og omkostningerne, hvorved de sender dem videre til brandmænd, sygeplejersker, lærere og pensionister, som lider mere og mere.
<P>
Den anden søjle er, at de - og her henviser jeg hovedsageligt til politikerne, som i stedet for at repræsentere folkets interesser, hårdnakket fungerer som repræsentanter for det globale rigmandsvælde og bankerne, selv her i EU - får det hele til at se ud, som om det var naturligt, eller i det mindste, at der ikke var nogen anden mulighed. Det ungarske formandskab og Ungarn, mit hjemland, må vise, at dette ikke er sandt, at kejseren er nøgen. I stedet for en tankegang, som er centreret omkring overskud og penge, må vi vise, at det også er muligt med en menneskecentreret og retfærdighedscentreret tilnærmelse, hvor det spørgsmål, vi stiller, ikke handler om, hvad der er bedst for penge og overskud, men i stedet om, hvad der er bedst for folket og for retfærdigheden. Jeg ønsker Ungarn, mit frihedselskende hjemland, al mulig held og lykke.
<P>
(Taleren indvilligede i at besvare et spørgsmål i henhold til forretningsordenens artikel 149, stk. 8)
<SPEAKER ID="059" NAME="Hannes Swoboda" AFFILIATION="S&amp;D">
(DE) Fru formand! Fru Morvai og jeg har allerede haft en kort meningsudveksling i går. Jeg har to spørgsmål til Dem. Det er ikke overraskende, at De støtter formandskabet fra Deres plads på den yderste højrefløj. Om det passer hr. Orbán, er imidlertid en anden sag. Er De klar over, at den ungarske revolution blev støttet af mange, mange mennesker og ikke kun af konservative på højrefløjen af det politiske spektrum, som hr. Schulz har sagt? Har De bemærket, at kritikken af den ungarske medielov er kommet ikke kun fra socialdemokrater, men også fra rigtig mange borgere, herunder hr. György Konrád, som intet har at gøre med socialdemokrati? Er De klar over dette?
<SPEAKER ID="060" NAME="Krisztina Morvai" AFFILIATION="NI">
(HU) Fru formand! Selv om jeg måske engang var af den overbevisning, at det giver mening at bruge vedføjelserne "højrefløj" og "venstrefløj", har mine halvandet år i EU overbevist mig om, at det ikke har nogen hensigt, hr. Swoboda. I venstrefløjsfolk fortsætter med at repræsentere rigmandsvældets og bankernes interesser og tage absolut nul hensyn til, hvad folk vil. I har fuldstændig glemt de oprindelige idealer. Der har været talt om jeres forgænger ved navn Marx her i dag. Det, han sagde om retfærdighed, bliver der ikke længere refereret til her. I er de største undertrykkere af det arbejdende folk. Dette er en ting. Den anden ting er medieloven, som er Ungarns interne anliggende ...
<P>
(Formanden afbrød taleren)
<SPEAKER ID="061" NAME="Ádám Kósa" AFFILIATION="PPE">
(HU) Fru formand, mine damer og herrer! Først og fremmest vil jeg gerne takke Dem for at få lejlighed til at tale på vegne af den ungarske delegation fra Det Europæiske Folkeparti. Jeg har personligt et handicap, og jeg er måske mere følsom end gennemsnittet over for diskriminering eller dobbeltmoral. Det er derfor, jeg med bekymring har fulgt den politiske heksejagt omkring den ungarske medielov, som vi også kunne være vidner til her i dag i Parlamentet. Fidesz - den ungarske medborgerunion har ved utallige lejligheder bevist, at den udfører sit arbejde i ånden af vores fælles europæiske værdier, og gør det for pressefriheden og med ære.
<P>
Vores europæiske værdier er et udtryk for ansvar. Dette ses af de kommende seks måneders ungarsk formandskab. Det ses også af dets målsætninger. Økonomisk styring, energipolitik eller, for den sags skyld, romastrategien - disse retningslinjer og strategier beviser eksistensen af fælles værdier, præcis som vi også har fælles mål for at sikre et stærkt Europa. Europa er trods alt ikke kun et interessefællesskab, men også et værdifællesskab. Faktisk lader De nu hånt om de selvsamme mål og værdier. Uden overhovedet at vente på at høre Kommissionens holdning, kommer De allerede med udtalelser, fremsætter ondskabsfulde beskyldninger og kommer med urimelige og ubegrundede bemærkninger. Er Deres mål måske at svække det ungarske formandskab ved at gøre dette? Når sandt skal siges, så gør De skade på EU, på hele Det Europæiske Fællesskab.
<P>
Vi står for øjeblikket over for vores mest alvorlige krise, og De udviser uansvarlig opførsel. Som medlem af delegationen fra Det Europæiske Folkeparti afviser jeg dette. Jeg opfordrer det ungarske formandskab til at fortsætte sit arbejde trods beskyldningerne og i den grad til at gå videre med sit program "et stærkt Europa". Jeg er enig i programmets titel. Vi opnår langt mere i fællesskab, og vi må stræbe efter fremskridt.
<SPEAKER ID="062" NAME="Csaba Sándor Tabajdi" AFFILIATION="S&amp;D">
(HU) Fru formand, hr. premierminister, mine damer og herrer! Det er i EU's og Ungarns samt alle ungarske patrioters interesse, uanset partitilhørighed, at det ungarske formandskab bliver en succes. Dette er endnu vigtigere, hvis vi tænker på, at EU og herunder euroområdet i dag står over for ekstraordinære udfordringer. De er en beslutsom mand, hr. premierminister. Jeg beder Dem anvende denne evne i Europas tjeneste som formand for EU, så Europa kan blive meget mere dynamisk og effektivt. Samtidig beder jeg Dem imidlertid om at opretholde demokratiets regler og beskytte den europæiske sociale models værdier.
<P>
Desværre er det en turbulent start på det ungarske formandskab, som den nuværende forhandling også har vist. Kan De mærke, hvor lav tilliden til Deres regering er i Europa, hr. premierminister? Folk i mange medlemsstater, uanset partitilhørighed, anser Deres regerings antidemokratiske foranstaltninger, dens økonomiske populisme, medieloven og dens tolerance over for det yderste højre som en modsætning til EU-normer og værdier. EU-formandskabet kan ikke sige Dem fri for kritik. Desuden bør De være et eksempel til efterfølgelse ved at holde fast ved EU's grundlæggende værdier.
<P>
Det berømte citat af Attila József, "min vrede er for dig, ikke imod dig", gælder i dette tilfælde, for når der luftes en velbegrundet kritik, er EU ikke vred på den ungarske regering. EU er vred for den. Og denne kritik er især ikke rettet mod det ungarske folk. Som ungarer og som europæer vil jeg gerne gå igennem de seks måneder med dette formandskab med stolthed og med løftet hoved, hr. premierminister.
<SPEAKER ID="063" NAME="Alexander Graf Lambsdorff" AFFILIATION="ALDE">
(DE) Fru formand, hr. Orbán! I en artikel, der stod i en stor tysk avis i går, nævnte De Otto Graf Lambsdorff som en af Deres rollemodeller. Sidst vi mødtes var ved hans begravelse i december 2009. De deltog som privatperson, og det satte vi stor pris på. Jeg vil gerne bede Dem ære hans minde ved at respektere, følge og forsvare principperne om den liberale retsstat i alle de foranstaltninger, De træffer.
<P>
De har svaret på kritikken af medieloven med to argumenter. De har sagt, at dette er et felttog mod Ungarn og mod Dem personligt, og at felttoget er uspecifikt. Jeg vil gerne på vegne af Gruppen Alliancen af Liberale og Demokrater for Europa gøre det meget klart, at dette ikke er et felttog. Det er et europæisk anliggende, hvis der gribes ind over for og sættes spørgsmålstegn ved grundlæggende frihedsrettigheder i en EU-medlemsstat.
<P>
Jeg vil gerne sige til Kommissionen og til hr. Barroso, at fru Kroes skal gennemføre en juridisk vurdering. Kommissionen er imidlertid ikke kun et advokatkontor. Den er også et politisk organ. Vurderingen skal antage en politisk form, og den skal afsluttes hurtigt.
<P>
Deres andet argument er, at kritikken er uspecifik. Jeg vil gerne komme med et par specifikke punkter, nemlig at bagvaskelse, ærekrænkelse og ansporing til had er forbudt ved lov i Tyskland og i andre demokratier, hr. Orbán. Det er det, vi har straffeloven til. Vær venlig at lade straffeloven træde i kraft i dette tilfælde. De er nødt til at forbedre retsbeskyttelsen i paragraf 163 og ændre mediemyndighedens sammensætning og beføjelser i paragraf 123 og 183 sammen med en hel masse andre ting. Der er mange specifikke punkter. Jeg foreslår, at De udsætter anvendelsen af loven, indtil Kommissionens vurdering er fuldført, og dette skal gøres så hurtigt som muligt.
<SPEAKER ID="064" NAME="Judith Sargentini" AFFILIATION="Verts/ALE">
(NL) Fru formand! Parlamentet og medlemsstaterne opererer med dobbeltmoral. Vi kan ikke tale nok om borgerrettigheder og pressefrihed, når det gælder lande, som vil tiltræde EU, men disse ting synes ikke at gælde de eksisterende medlemmer af denne klub. Er Københavnskriterierne hellige forpligtelser for os alle, eller kun for nye medlemmer?
<P>
Medlemsstaterne vender det blinde øje til, hvad de andre medlemsstater foretager sig. Hvis jeg ikke stikker min næse i dine sager, så skal du heller ikke stikke din næse i mine sager! Selv Ungarn beder alle om ikke at stikke næsen i sine sager. Det er en underlig holdning fra et EU-formandskab. Det er Deres job at lede EU og så sandelig at opmuntre medlemsstaterne til til en vis grad at bekymre sig om hinandens sager, premierminister Orbán. Der er ingen mulighed for tilbagetog her.
<P>
Nu henvender jeg mig til Parlamentet, den forsamling, hvis opgave det bør være at opretholde den høje standard for europæiske værdier. Vi mislykkes med at gøre dette! Det har endnu en gang været mig en glæde at kunne sige sandheden og komme med mit afbalancerede synspunkt her.
<SPEAKER ID="065" NAME="Jacek Olgierd Kurski" AFFILIATION="ECR">
(PL) Fru formand! Det er gode nyheder, at en regering, der nyder så stor støtte i sit eget land, overtager EU-formandskabet. Den ungarske regering nyder denne støtte, fordi den handler i ungarernes interesse, og fordi den genopbygger Ungarn efter de ungarske socialisters konkurs- og skandaleramte regeringer. Det er imidlertid ikke så gode nyheder, at Ungarn har været genstand for uretfærdige, ideologisk begrundede angreb umiddelbart før sit formandskab. Hele medielovssagen viser hykleriet i disse angreb. Der er et tilsvarende medieråd i Polen, hvor det er domineret af det regerende parti, og det er i dag ansvarligt for, at dusinvis af folk - journalister med konservative tilbøjeligheder - smides ud af de offentlige medier i Polen. Ingen i Europa, mindst af alle hr. Schulz, forsvarer dem. Dette er sagens simple kendsgerninger.
<P>
Det bizarre brev, underskrevet af de tidligere præsidenter for Den Tjekkiske Republik og Ungarn, og også af direktøren for avisen Gazeta Wyborcza i Polen, som blev offentliggjort for en uge siden, og som var et angreb mod ungarerne, peger på hykleriet i angrebet. Dette er den selvsamme Gazeta Wyborcza, som sørger for, at folk, der har afvigende meninger, får deres ejendom konfiskeret. Sandheden om dagens angreb på Ungarn er, at det ikke er andet end hævn for at føre succesfuld konservatisme ud i livet. Jeg håber, at Deres formandskab for EU er lige så succesfuldt, hr. Orbán, som ...
<P>
(Formanden afbrød taleren)
<SPEAKER ID="066" NAME="Jaroslav Paška" AFFILIATION="EFD">
(SK) Fru formand! Fra den 1. januar overtog den ungarske regering ansvaret for EU's formandskab, hvilket har mindet os om realiteten gennem det, der måske kan kaldes et kulturtæppe. Jeg vil ikke tale om planen, kun om den kultur, De har bragt til Bruxelles, hr. premierminister.
<P>
Højt skattede symboler, portrætter af personligheder, som Deres folk med rette er stolte af, på jorden, under fode, i et offentligt rum, trådt på og besudlet af folk fra hele Europa. Forekommer det dig at være kultur? Er det en værdig fremstilling af stolte Ungarn?
<P>
Jeg ved ikke, hvad der fik ungarske diplomater til at fornedre symbolerne på deres egen historie. De kunne have anbragt dem med værdighed på panelerne eller væggene i denne selvsamme sal. Har De set, hvor de symboler, som vi skatter, er anbragt i denne sal, hr. Orbán? De er på et ærefuldt sted, de smykker formandens bord.
<P>
Jeg ved, at Deres land har mange problemer, men jeg holder fast ved, at det stolte ungarske folk ikke fortjener en sådan mangel på respekt fra dets egen regering for dets berømte personligheder og symboler, hr. premierminister.
<SPEAKER ID="067" NAME="Csanád Szegedi" AFFILIATION="NI">
(HU) Fru formand, hr. premierminister, mine damer og herrer! Jeg ønskede grundlæggende at tale om det ungarske formandskab, men talerne før mig har gjort mig rasende, og nu må jeg give lidt efter for provokationen og tale om den ungarske medielov. For at sige det enkelt kritiserede Jobbik Bevægelsen for et bedre Ungarn også sprogloven i Ungarn. Vi er også uenige i den. At se så mange vendekåber og hyklere på et sted er imidlertid forbløffende. Hvor var dem, der nu føler sig som beskyttere af rettigheder, hvor var De, da den slovakiske sproglov blev indført? Hvor var hr. Cohn-Bendit, da ungarerne i Vojvodina blev terroriseret af serbiske ekstremister? Hvor var hr. Schulz, da grave i Vojvodina, ungarske grave, og grave med ungarere i Transsylvanien blev skændet? Det er derfor, jeg opfatter dette som dobbeltmoral. Jeg kan ikke acceptere den kritik, De tillader Dem imod den ungarske regering og imod det ungarske formandskab.
<P>
I modsætning til den tomme skræppen fra Det Ungarske Socialistiske Arbejderparti (MSzMP) eller Det Ungarske Socialistiske Parti (MSZP) har Jobbik altid haft positive forslag. Ja, vi må tage spørgsmålet om den slovakiske sproglov op. Ja, vi må tage spørgsmålet om at annullere Beneš-dekreterne op. Ja, vi må tage spørgsmålet om szeklerfolkets territoriale selvstyre op. Ja, vi må tage spørgsmålet om at stoppe og udrydde romakriminalitet i Ungarn og i hele Europa op, og det ville være velkomment, hvis den ungarske regering kunne fokusere lige så meget på sin indenlandske opgave med at gennemføre millioner af ungarske vælgeres vilje og omsider sætte den tidligere ungarske diktator, Ferenc Gyurcsány, bag tremmer. Dette er de reelle problemer, og jeg ønsker Dem succes med formandskabet.
<SPEAKER ID="068" NAME="Werner Langen" AFFILIATION="PPE">
(DE) Fru formand, hr. Orbán! De har to vanskelige opgaver foran Dem. Den første drejer sig om at overvinde otte års dårlig socialistisk forvaltning, bringe politisk og økonomisk dynamik og stabilitet tilbage til Ungarn og reducere gældsniveauerne. Vælgerne har givet Dem et klart mandat til at gøre dette.
<P>
Deres anden opgave er i Deres egenskab af formand for Rådet at lede Europa gennem disse vanskelige tider og gøre alt, hvad der står i Deres magt for at løse den økonomiske og finansielle krise. De har Parlamentets og min gruppes aktive støtte. Det glæder os, at De ikke har præsenteret os for en ønskeliste i dag, som mange socialdemokratiske rådsformænd har gjort i de seneste år, men i stedet har gjort Deres prioriteter klart.
<P>
For det tredje glæder det os, at Ungarn har været medlem af EU siden 2004, og at regeringspartiet i Ungarn tilhører Det Europæiske Folkepartis Gruppe (Kristelige Demokrater). Felttoget i tilknytning til den nye medielov, som omfatter krav om inddragelse af stemmeretten i henhold til paragraf 7, og som blev indledt her i Parlamentet og ikke af Dem, men af de partier, der tabte det ungarske valg i 2010, de sad her, og de sidder her endnu forrest i salen, i hvert fald dem, der ikke er løbet direkte til pressen, er hyklerisk og utåleligt. Vurderingen vil vise, at medielovgivningen i Ungarn ikke er anderledes end lovgivningen i mange andre stater.
<P>
I tilfældet med hr. Schulz, som krævede, at loven blev trukket tilbage, kan jeg kun sige, at han åbenbart ikke har læst den lov, som blev vedtaget med flertal under den socialdemokratiske og grønne delstatsregering i Nordrhein-Westfalen. Den omfatter bestemmelser om oprettelse af en mediemyndighed, om sanktioner og om afvigende meninger. Dette er præcis, hvad De gør. Denne hykleriske tilnærmelse skal ikke vinde flertal her i Parlamentet.
<P>
(Bifald)
<P>
(Taleren indvilligede i at besvare et spørgsmål i henhold til forretningsordenens artikel 149, stk. 8)
<SPEAKER ID="069" NAME="Rebecca Harms" AFFILIATION="Verts/ALE">
(DE) Fru formand! Jeg vil gerne spørge hr. Langen, om man i medielovgivningen i Nordrhein-Westfalen lægger ansvaret for tilsynet med medierne i hænderne på et enkelt parti? Er det således, at medietilsynsmyndigheden i Nordrhein-Westfalen bruges af regeringen i ni år? Kan det passe, at ét parti i Nordrhein-Westfalen afgør, om mediernes rapportering er afbalanceret? I så fald er situationen den samme som i Ungarn. Jeg tror ikke, at det er det, De ønsker. Jeg vil også gerne spørge, hvorfor fru Merkel kritiserer den ungarske lovgivning. Hun er dog medlem ...
<P>
(Formanden afbrød taleren)
<SPEAKER ID="070" NAME="Werner Langen" AFFILIATION="PPE">
(DE) Fru formand! Jeg er sikker på, at De vil give mig fem minutter.
<P>
(Formanden afbrød taleren)
<P>
For det første spurgte fru Merkel, om lovgivningen var i overensstemmelse med EU-reglerne i enhver henseende, og hr. Orbán indvilgede i om nødvendigt at ændre bestemmelserne i lovgivningen på baggrund af Kommissionens vurdering. Jeg mener, at denne tilgangsvinkel er korrekt, ærlig, åben og retfærdig for alle involverede parter.
<P>
Det andet, jeg vil sige, vedrører medielovgivningen i Nordrhein-Westfalen. I radioprogrammer må man i henhold til lovens stk. 31 ikke kun give udtryk for én holdning eller kun dække ét parti eller én gruppe, lobby, religiøs overbevisning eller filosofi.
<P>
(Tilråb)
<P>
I loven står der desuden, at regeringslederen i Nordrhein-Westfalen kan give medietilsynsmyndigheden instrukser og pålægge bøder på op til 500 000 EUR.
<SPEAKER ID="071" NAME="Monika Flašíková Beňová" AFFILIATION="S&amp;D">
(SK) Fru formand! Jeg vil gerne henvende mig til lederen af den ungarske regering. Velkommen til Parlamentet, hr. Orbán.
<P>
Ungarn har påtaget sig formandskabet i en meget vanskelig tid, og det program, som De har forelagt os, rummer mange store udfordringer. De har flere gange bedt os som Parlament om at hjælpe med at realisere dette program, og De kan være forvisset om, at vi er her for at støtte de gode og europæiske elementer i programmet.
<P>
I Deres tale efterlyste De desuden et stærkt Europa. Jeg må dog sige, at det ikke står helt klar for mig, hvor Deres europæiske ånd begynder, og hvilke begrænsninger den har. Det undrer mig nemlig, at Deres regering har indledt formandskabet med at præsentere en ikke-eksisterende territorial enhed i stedet for at præsentere en ny vision for Europa.
<P>
Derfor håber jeg, at Deres gode europæiske ånd fortsat vil udvikle sig i positiv retning, og at De også vil bevare en positiv ungarsk ånd.
<SPEAKER ID="072" NAME="Adina-Ioana Vălean" AFFILIATION="ALDE">
(EN) Fru formand! I lang tid har EU opstillet mål efter mål, men ingen ser tilbage på, om alle disse mål er opnået eller gennemført ordentligt. Mål som vækst, job og en borgervenlig union har det alle med at blive eviggyldige mål. Vi er faktisk nået til det punkt, hvor vi bør erkende, at i hvert fald nogle af vores politikker og de standardløsninger, som vi alt for ofte vælger, er slået fejl.
<P>
For at stimulere EU's økonomiske vækst skal vi måske begynde at tænke ud over de faste rammer og acceptere vores 27 medlemsstaters forskellige interesser og særlige karakteristika.
<P>
Kommissionen foreslår med opbakning fra formandskabet, at vi blot koordinerer vores økonomiske politikker. Dette kan blive en fælde for netop den økonomiske vækst, som vi søger, hvis vi udelukkende anvender makroøkonomiske og finansielle mål og politikker. Så længe vi har et ufuldstændigt indre marked, bureaukratiet tynger virksomhederne og iværksætterne, og arbejdsmarkedet er rodet, risikerer væksten i EU at blive som en hval blandt barracudaer - for sådan fungerer det globale marked i disse krisetider.
<P>
Med hensyn til de øvrige eviggyldige målsætninger, der præsenteres i formandskabets program, herunder at gennemføre en fælles energipolitik, må vi udpege de energimæssige interesser og behov, som er fælles for alle medlemsstaterne. Jeg tror ikke at løsningen består i at bruge milliarder af euro på gigantiske infrastrukturprojekter.
<P>
Hr. Orbán talte også om udvidelse. Jeg håber ikke, at han her tænker på den ungarske tilgang, hvor man tildeler statsborgerskab til alle etniske ungarere i nabolandene. Det er vist ikke realistisk med en EU-udvidelse i en euroskeptisk kontekst og en økonomisk krise.
<P>
Til slut vil jeg ønske os alle held og lykke.
<SPEAKER ID="073" NAME="Peter van Dalen" AFFILIATION="ECR">
(NL) Fru formand! Det ungarske formandskab har fået en ugunstig start. Det signal, som den ungarske regering har sendt til EU med landets nye medielov, har ikke været positivt. Den nye lov giver en medievagthund meget vidtgående beføjelser, og det kaster en mørk skygge over starten på det ungarske formandskab. Denne lov er blot ét element i en række af bekymrende tendenser i Ungarn.
<P>
Når et enkelt politisk parti dominerer, forstummer andre stemmer. Den franske forfatter Rochefoucauld advarede mod dette allerede i det 17. århundrede, da han skrev, at kun få er kloge nok til at foretrække gavnlig irettesættelse frem for forræderisk ros. Mit råd til formandskabet er, at det bør tage Rochefoucaulds ord alvorligt, både som EU-formandskab og som ungarsk regering.
<SPEAKER ID="074" NAME="Mario Mauro" AFFILIATION="PPE">
(IT) Fru formand, mine damer og herrer! Jeg vil gerne byde hr. Orbán velkommen til Strasbourg. Som hr. Cohn-Bendit har påpeget, elsker alle her Ungarn, men ikke alle elsker den ungarske regering, hvilket De nok har bemærket, hr. Orbán.
<P>
Vi elsker som sagt Ungarn, nærer høje tanker om den ungarske regering og bakker helhjertet op om Deres parti. Denne opbakning bag Fides-partiet skyldes, at det har været en afgørende faktor i Ungarns tilbagevenden til demokrati efter et langvarigt og frygteligt diktatur.
<P>
Vi støtter Fides, fordi partiet gennem alle disse år både som regeringsparti og i opposition har efterstræbt de samme værdier som os, hvad angår demokrati og frihed. Vi hylder Fides, fordi partiet i dag er det eneste reelle alternativ til den populistiske tendens, der synes at få fodfæste i så mange lande i EU.
<P>
Vi bakker også op om Fides, fordi partiet i kraft af de prioriteter, som De har nævnt, får os til at indse, at kampen for et forenet og frit Europa ikke er vundet endnu. Vi støtter Dem, hr. Orbán, fordi vi derved støtter Ungarn og hele Europa.
<SPEAKER ID="075" NAME="Edit Herczog" AFFILIATION="S&amp;D">
(HU) Fru formand, hr. formand for Rådet, mine damer og herrer! Lige siden EU blev grundlagt, har en af vores største udfordringer været energisikkerheden. I lang tid har vi troet, at det mest afgørende var at nedbringe afhængigheden af bestemte energikilder. Den økonomiske krise har imidlertid tydeligt understreget, at det vigtigste er, at de er tilgængelige og økonomisk overkommelige. I år var det første gang, at flere mennesker frøs ihjel i uopvarmede lejligheder end i gaderne i Ungarn. For et par dage siden bad beboerne i et lejlighedskompleks om, at der blev lukket for deres varmeforsyning, da de ikke længere havde råd til at betale for den. Det er særdeles vigtigt, at vi behandler emnet energisikkerhed som en af konsekvenserne af den økonomiske krise, og dette må vi gøre på baggrund af vores forældede energiinfrastruktur.
<P>
Det ungarske formandskabs vigtigste opgave ved energitopmødet vil være at skabe grundlaget for denne nye infrastruktur, både hvad angår gas- og elledninger. Vores opgave består ikke i at opgradere fortidens energiforsyningsnet, men at sikre investorer og kapital til fremtidens intelligente forsyningsnet. Den ungarske regering må overbevise alle medlemsstater om, at vi sammen skal arbejde på at øge sikkerheden, hvad angår håndtering af nukleart affald. Desuden må vi sikre, at denne opgave forbliver økonomisk overkommelig. Hr. formand for Rådet, vi kan ikke gå til opgaven med iltert temperament og koldt blod, men kun ved at holde hovedet koldt og have et varmt hjerte og en klar vision. Vi vil samarbejde med Dem om at løse disse problemer.
<SPEAKER ID="076" NAME="Marielle De Sarnez" AFFILIATION="ALDE">
(FR) Fru formand! Europas befolkning oplever en alvorlig og destabiliserende krise. Jeg mener, at det netop er i tider som disse, at vi må vende tilbage til de grundlæggende værdier, som Europa bygger på.
<P>
Den første af disse værdier er kampen mod enhver form for nationalisme. Jeg er meget bekymret over, at man efter at have givet den magyariske befolkning ungarsk statsborgerskab nu rejser spørgsmålet om at give dem ret til at stemme, hvilket er et brud på alle internationale konventioner.
<P>
En anden grundlæggende europæisk værdi er kampen for demokrati og frihed. Siden regeringsskiftet er der truffet en række foranstaltninger, som bekymrer os, og i forhold til hvilke vi måske kan få nogle svar nu. Forfatningsdomstolens beføjelser er blevet indskrænket, Den Europæiske Centralbanks uafhængighed er blevet undermineret - i modstrid med tiltrædelsestraktaten - og under påskud af at gennemføre et EU-direktiv beder man befolkningen om at stemme om en medielov, der faktisk undergraver pressefriheden, som påvist af Organisationen for Sikkerhed og Samarbejde i Europa (OSCE) for nylig.
<P>
Man forklarer, at loven minder om lovgivningen i andre medlemsstater, men selv om nogle af disse - og her tænker jeg især på mit eget hjemland - tydeligvis har et stykke vej at gå endnu, findes der vist ikke nogen anden EU-medlemsstat, hvor medierne risikerer bøder på 700 000 EUR for at krænke de moralske standarder. Sagen ligger nu i hænderne på Europa-Kommissionen, som helt grundlæggende og ikke blot ud fra rent juridiske hensyn må tage stilling til, om denne lov krænker ytringsfriheden. Hvis dette er tilfældet, har EU instrumenter, som kan garantere respekten for grundlæggende rettigheder. Det er denne klare udmelding, som vi nu venter på.
<SPEAKER ID="077" NAME="Jean-Pierre Audy" AFFILIATION="PPE">
(FR) Fru formand, hr. premierminister! Ungarn er et europæisk land, som synes godt om Parlamentet. Ungarn har valgt en af vores meget fine tidligere kolleger, hr. Pál Schmitt som præsident for republikken, og man har været fornuftig nok til at give en ministerpost til en af vores glimrende kolleger, nemlig fru Győri, som jeg hylder.
<P>
Demokratiet fungerer. De er blevet valgt. Tillykke med det! EU fungerer. Der er sat spørgsmålstegn ved en af Deres love, og De svarer, at De vil ændre den. De udfordres, hvad angår værdigrundlag, og De har erklæret, at De ved reformen af forfatningen, som er den tidligere kommunistiske forfatning, vil vedtage hele chartret om grundlæggende rettigheder. Det hilser jeg velkommen. Politikken fungerer. Skulle nogen være i tvivl, har vi et politisk Europa. Det er godt nyt!
<P>
De står over for store økonomiske udfordringer, hr. Orbán, og De er i færd med at rette op på Ungarns økonomi. De er sandsynligvis den premierminister, som der er behov for netop nu. Det er dog ikke første gang, at De har gjort dette. De gjorde det allerede i 1998, da De også var premierminister.
<P>
Til slut vil jeg rette opmærksomheden mod Kroatien, som De ønsker, skal tiltræde. Det går vi også ind for. Jeg må gøre Dem opmærksom på betænkelighederne i visse dele af Europa og foreslå, at De iværksætter en storstilet PR-kampagne, som kan overbevise de europæiske borgere om, at Kroatien opfylder alle kriterier for medlemskab, for vi følger ikke længere det princip om blokmedlemskab, som vi fulgte efter Berlinmurens fald.
<SPEAKER ID="078" NAME="Juan Fernando López Aguilar" AFFILIATION="S&amp;D">
(ES) Fru formand, hr. Orbán! På vegne af de spanske socialdemokrater vil jeg gerne hilse det ungarske formandskab - det tredje formandskab i den første trio af formandskaber under den nye dynamik, der blev indført med Lissabontraktaten. Der er behov for sammenhæng med den fælles drejebog, som de tre lande Spanien, Belgien og Ungarn har udarbejdet, men navnlig sammenhæng med de principper, værdier og målsætninger, der er fastlagt i selve Lissabontraktaten, da den helt overordnede prioritet er at gennemføre og realisere denne.
<P>
Nogle af disse fælles værdier og principper er fastlagt i artikel 2 i Lissabontraktaten, nemlig respekt for frihedsrettighederne, beskyttelse af mindreårige og pluralisme, herunder pluralistisk information. Jeg deler derfor den bekymring, som De har udtrykt om, at disse for det ungarske formandskab så vigtige målsætninger kan blive forvrænget af nationale debatter og særpræg snarere end fremmet af det, som forener os.
<P>
Den ungarske medielov må under ingen omstændigheder blive behandlet som et spørgsmål vedrørende det indre marked ved den nationale gennemførelse af direktivet om audiovisuelle medietjenester. Det er en sag, som ikke kun berører det indre marked eller Ungarn, men derimod grundlæggende rettigheder og hele EU. Derfor tilslutter jeg mig dem, der mener, at vi kun kan komme ud af denne krise gennem øget integration og ikke gennem konkurrencepræget nationalisme.
<P>
Formandskabet vil blive bedømt på sin vilje til at gå i spidsen med hensyn til at opnå værdierne og målsætningerne i Lissabontraktaten under hensyntagen til de forpligtelser, der ligger i at tilhøre EU.
<P>
(Taleren accepterede et spørgsmål i henhold til forretningsordenens artikel 149, stk. 8)
<SPEAKER ID="079" NAME="Alejo Vidal-Quadras" AFFILIATION="PPE">
(ES) Fru formand! Jeg har lyttet meget omhyggeligt til hr. López Aguilars udtalelser, og jeg vil gerne minde ham om, at den spanske regering under ledelse af hans eget parti er i færd med at oprette et statsligt medieråd og vedtage en lov, som forbyder den ulige behandling og diskrimination, der hænger som et damoklessværd over eventuelle politiske modstandere, og som kan påvirke medieindholdet.
<P>
Så før De kritiserer andre, hr. López Aguilar - og jeg vil ikke gå i detaljer vedrørende spørgsmålet om den ungarske lov - bør De tænke på, at det ikke er godt at bruge to forskellige målestokke og være dobbeltmoralsk. De må ikke glemme, at De har været justitsminister.
<SPEAKER ID="080" NAME="Juan Fernando López Aguilar" AFFILIATION="S&amp;D">
(ES) Fru formand! Til hr. Vidal-Quadras må jeg sige, at det ikke er første gang, at vi her i forsamlingen har hørt fuldstændig upassende sammenligninger mellem på den ene side en lov, der har skabt bekymring i hele EU og blandt ærede repræsentanter for hr. Vidal-Quadras' egen politiske familie, og på den anden side love, der respekterer retten til ytringsfrihed, fri meningsdannelse i et pluralistisk samfund og naturligvis pluralisme i medierne. I medfør af sidstnævnte love nedsættes audiovisuelle råd, som på ingen måde har til opgave at gribe ind i forhold til pluralismen i medierne eller fastlægge indholdet i dem.
<P>
Dette er tilfældet i Spanien, nøjagtig som i de mange andre eksempler, der er fremført i denne forsamling, og som intet har at gøre med det emne, der har skabt så stor bekymring under denne forhandling.
<SPEAKER ID="081" NAME="Jacek Saryusz-Wolski" AFFILIATION="PPE">
(EN) Fru formand! Det ungarske formandskab har en enestående mulighed for at gennemføre energisikkerhed i Europa. Der vil være to på hinanden følgende formandskaber - det ungarske og det polske - med en stærk politisk vilje til at gøre brug af alle de muligheder, som vi har til rådighed. De problemer, som vi har mødt hidtil, vedrører konsolidering eller monopol med hensyn til forsyning og transit, et ikke helt indbyrdes forbundet indre marked og navnlig sårbarhed på EU's østlige flanke.
<P>
Vi forventer, at det ungarske formandskab udnytter EU's geometri i form af den trekant, som udgøres af en akse eller korridor fra nord til syd mellem Østersøen og Adriaterhavet med energihavne i Polen og Kroatien, der suppleres af gasrørledningen fra den kaspiske region, som forsyner EU direkte, separat og uafhængigt, i første omgang fra Aserbajdsjan og Turkmenistan. Den sydlige korridor skal naturligvis omfatte Nabucco-projektet.
<P>
En ny kilde til energisikkerhed for Europa er således den ultimative udfordring for det ungarske formandskab. De tre hovedformål er at opbygge samkøringsforbindelser, sikre tilstrækkelig finansiering og give den eksterne dimension ved EU's energipolitik et løft, da energi er et offentligt gode for EU. Energiforsyningen skal europæiseres, politikken skal bygge på solidaritet, og vores politiske vilje skal sikre gennemførelsen af den.
<SPEAKER ID="082" NAME="Glenis Willmott" AFFILIATION="S&amp;D">
(EN) Fru formand! Lige nu burde vi forhandle om spørgsmål vedrørende økonomisk styring, beskæftigelsesmæssige rettigheder og miljøet, som alle er emner, der står højt på vores dagsorden. Og vi burde fejre Ungarns fantastiske resultater, nu hvor landet for første gang har æren af at indtage formandsposten. Jeg er ked af, at det ungarske folk, som modsatte sig undertrykkelse og kæmpede så længe for demokrati, nu oplever, at dette demokrati trues af de nye medielove i Ungarn og de protektionistiske politikker, der bruges til at angribe udenlandske virksomheder, hvilket kaster en skygge på det, som skulle være en periode præget af stolthed for det ungarske folk.
<P>
Dette er et kritisk tidspunkt for vores medborgere, og vi må videreføre vores reformprogram. Vi må dog også være meget opmærksomme på at sikre, at Europa ikke glider tilbage i den mørke fortid. Vi må fortsat rette fokus mod og modsætte os enhver form for statscensur og protektionistiske politikker. Vi må række hånden ud til det ungarske folk, men vores fremtidige demokrati må ikke kompromitteres.
<SPEAKER ID="083" NAME="Lívia Járóka" AFFILIATION="PPE">
(HU) Fru formand, hr. premierminister, mine damer og herrer! Den europæiske romastrategi blev første gang præsenteret af parlamentet i starten af 2008, og i de tre år, der er gået siden da, har en bred vifte af EU-foranstaltninger og -dokumenter understreget, hvor vigtigt det er at bekæmpe den segregering og fattigdom, der plager de 12 mio. romaer i Europa. Som medlem af Fidesz og det eneste romamedlem af Parlamentet er jeg stolt over, at den nye ungarske regering er det første formandskab for Rådet, der fuldt ud har påtaget sig forpligtelsen til at finde en løsning på europæisk plan.
<P>
Social integration af romaerne er en af de største udfordringer i Europa i dag og samtidig en af de mest lovende muligheder for vores aldrende samfund. Faktisk er integration af romaerne ikke blot en forpligtelse på menneskerettighedsområdet, men også en økonomisk nødvendighed. Som Parlamentets ordfører vedrørende dette emne håber jeg inderligt, at det ungarske formandskab på baggrund af Parlamentets betænkning og Kommissionens kommende meddelelse vil formå at udarbejde en strategi, der virkelig er i Fællesskabets ånd, og som vil definere denne målgruppe ud fra økonomiske snarere end etniske hensyn. Samtidig skal gennemførelsen af direktiverne om lige muligheder styrkes under hensyntagen til segregeringens territoriale natur, idet vi mindsker ulemperne for de borgere, der bor i mikroområderne.
<P>
Denne proces handler om meget mere end en europæisk romastrategi, hr. premierminister. Den handler om gensidig tillid og Europas evne til at opbygge et fællesskab baseret på værdier og overvinde de udfordringer, som vi står over for. Jeg ønsker Dem held og lykke med disse kæmpestore opgaver. Taves bahtalo!
<SPEAKER ID="084" NAME="Jörg Leichtfried" AFFILIATION="S&amp;D">
(DE) Fru formand, mine damer og herrer! Medierne i Europa er ikke forpligtet til at anlægge en afbalanceret synsvinkel. I Europa har vi pressefrihed. Hvis man i Europa opretter et organ, som sigter mod at skabe en såkaldt balance ved at indføre en straf, som ikke kan appelleres, afskaffe kildebeskyttelsen og skabe en atmosfære præget af frygt, forventer jeg, at Kommissionen som den europæiske lovgivnings vogter vil reagere. Men den må ikke være tøvende, halvhjertet og defensiv i sin reaktion. I stedet skal den handle hurtigt, beslutsomt og effektivt. Dette har den endnu ikke gjort.
<P>
Jeg er ikke blevet overbevist af Deres allieredes aggressive og urimelige forsvar, hr. Orbán. Vi troede, at De var liberal. Jeg kan forestille mig, at dette ikke altid føles godt. Jeg vil dog gerne spørge Dem om, hvordan De har det nu, hvor De betragtes som én, der fører et land væk fra demokrati og i retning af totalitarisme.
<P>
(Kraftig uro)
<P>
Hvordan har De det med, at De er nødt til at lade Dem forsvare af de mennesker, der sidder deroppe, hr. Orbán? Det vil jeg gerne vide.
<SPEAKER ID="085" NAME="Paulo Rangel" AFFILIATION="PPE">
(PT) Fru formand! Først og fremmest vil jeg gerne sige, at Parlamentet i dag, hvor vi drøfter det ungarske formandskab, også må kunne berøre andre relevante emner og fokusere på EU's problemer, men dette er ikke tilfældet. For at kunne fokusere på EU's problemer er vi nødt til at se nøje på de ting, der bliver fremlagt, og diskutere, om de harmonerer med det ungarske formandskabs prioriteter, i stedet for at drøfte emner, der vedrører hverdagslivet i Ungarn, og som om nødvendigt kan reguleres som led i et normalt og sundt forhold mellem Kommissionen, den ungarske regering og Parlamentet.
<P>
Derfor vil jeg gerne sige, at bortset fra den høje prioritet, som det ungarske formandskab naturligvis vil tillægge de aktuelle økonomiske og finansielle spørgsmål, glæder det mig, at den ungarske plan for det kommende halve år er meget klar og ambitiøs, idet man retter fokus mod tre sager, som vil være afgørende for Europas fremtid. Her tænker jeg dels på fødevarer, hvor vi går ind i en fase med alvorlig global krise. Dels tænker jeg på energi, som er afgørende for vores sikkerhed og økonomiske bæredygtighed. Og endelig tænker jeg på vand, som næsten ikke er blevet nævnt her, men som er den næste store udfordring, vi skal klare efter problemet med fødevarerne.
<P>
Jeg håber, at De vil nå Deres målsætninger.
<SPEAKER ID="086" NAME="Kristian Vigenin" AFFILIATION="S&amp;D">
Fru formand, hr. premierminister! 2011 vil være det første år, hvor EU anføres af to lande fra Central- og Østeuropa, nemlig Ungarn og Polen. Disse to lande har ydet et særligt bidrag til udviklingen af demokrati og integration i Europa, og efter min mening må deres fortjenester ikke bare klattes væk, som vi har set det i dag.
<P>
Jeg anmoder Dem indtrængende om at træde ud af den skygge, der har lagt sig over Deres formandskab, hr. Orbán, så vi kan sige, at De har opfyldt Deres prioriteter, når det udløber. Det er dem, som vi skal koncentrere os om og ikke det ungarske parlaments beslutninger og foranstaltninger, som ikke lever op til de grundlæggende principper for demokrati.
<P>
De har socialdemokraternes fulde opbakning til gennemførelsen af forhandlingerne med Kroatien under Deres formandskab.
<P>
I Deres indlæg hørte jeg intet om en gennemgang af naboskabspolitikken. Jeg håber, at De vil udvise det fornødne initiativ, og at De i denne periode vil kunne føre Hviderusland tilbage på sporet mod demokratisk udvikling.
<P>
Jeg vil tillade mig at være uenig med hr. Cohn-Bendit. Jeg mener ikke, at hr. Orbán kan sammenlignes med hr. Chávez. Der findes andre premierministre i Europa, som egner meget bedre til den sammenligning.
<SPEAKER ID="087" NAME="Ernst Strasser" AFFILIATION="PPE">
(DE) Fru formand, hr. Orbán! Deres hjemland har i sandhed gennemgået store lidelser, og landet, De selv og Deres parti har ydet et stort bidrag til fred og et forenet Europa. Som god nabo og østriger vil jeg gerne understrege dette og udvise ægte respekt for det, som er et historisk øjeblik for Dem.
<P>
Jobskabelse, vækstfremme og øget sikkerhed er prioriteterne for Deres formandskab, og vi bakker gerne op om dem. Blandt andre prioriteter kan nævnes en styrkelse af det indre marked, fremskridt i energipolitikken, Donaustrategien og gennemførelse af forhandlingerne med Kroatien. På alle disse områder agter vi at støtte Dem.
<P>
Jeg vil især gerne takke Dem for Deres forsvar af religionsfriheden. Kristendommen er en af hjørnestenene i europæisk tanke og handling, og vi har stor respekt for, at De har reformeret den kommunistiske medielovgivning i Ungarn, som stammer fra 1986. Dette er den rette vej fremad på et vigtigt område. Efter vores opfattelse tager man fejl i mange af de tilkendegivelser, som vi har hørt i denne sammenhæng, blandt andet her i forsamlingen. Flere af disse indlæg minder mig om de sanktioner, som man med urette pålagde den østrigske regering i 2000. Jeg mener, at De behandles lige så urimeligt nu, som den østrigske regering blev behandlet dengang.
<P>
Jeg vil gerne takke Dem for Deres indsats, og jeg ønsker det nye ungarske formandskab held og lykke.
<P>
(Bifald)
<SPEAKER ID="088" NAME="Victor Boştinaru" AFFILIATION="S&amp;D">
(RO) Fru formand! Jeg må sige til premierministeren, at jeg som EU-borger og socialdemokrat glæder mig over hans engagement i forhold til at gennemføre en Donaustrategi og en sammenhængende romastrategi på EU-plan, og som rumænsk statsborger bifalder jeg formandskabets støtte til mit hjemlands og Bulgariens bestræbelser på at blive optaget i Schengenområdet.
<P>
Ungarns overtagelse af formandskabet er imidlertid blevet overskygget af de ophedede forhandlinger om en skamfuld lov, der skæmmer EU's grundlæggende værdier. Denne lov synes at være udformet under politisk indflydelse af Horthy, Kádár, Antonescu eller Ceauşescu. Den underminerer Ungarns troværdighed og anseelse som EU-medlemsstat og ydmyger den ungarske befolkning, som værdsættes for sit engagement i forhold til frihed. Loven er blevet kritiseret skarpt af to store EU-medlemsstater, nemlig Tyskland og Frankrig, som tilhører Ungarns politiske familie. Parlamentsmedlemmer fra Det Europæiske Folkepartis Gruppe (Kristelige Demokrater) har kritiseret loven og antager, at de ikke umiddelbart vil blive udelukket fra PPE-Gruppen.
<P>
Vi kan ikke acceptere denne udvikling, og vi kan ikke lade den fortsætte.
<SPEAKER ID="089" NAME="Wim van de Camp" AFFILIATION="PPE">
(NL) Fru formand! På baggrund af forhandlingerne om den ungarske medielov ved enhver i Europa, hvem der for tiden har formandskabet for EU. Det har ikke altid været tilfældet. Jeg mener, at det er positivt, at premierministeren har forelagt loven for Europa-Kommissionen, og vi afventer Kommissionens holdning med fortrøstning.
<P>
Hvad angår det ungarske formandskabs fire prioriteter vil jeg gerne vide, hvilke specifikke foranstaltninger man vil træffe vedrørende vækst og jobskabelse, navnlig de administrative byrder på små og mellemstore virksomheder. I forhold til den digitale dagsorden vil Kina ikke vente på, at Europa når op på omgangshøjde. Den anden prioritet er et stærkere Europa. I Europa står vi i øjeblikket i vand til halsen. Her tænker jeg ikke på den stigende vandstand i havene, men derimod i floderne Rhinen, Po og Mosel. Jeg ville være taknemmelig, hvis man også rettede opmærksomheden mod dette emne.
<P>
Med hensyn til imødekommenhed over for borgerne vil jeg gerne høre, hvad man agter at gøre vedrørende Schengen, Rumænien og Bulgarien samt Kroatiens tiltrædelse.
<P>
Endelig vil jeg fremhæve, at Ungarn har pålagt virksomheder fra andre lande en nødskat, som strider mod principperne for det indre marked. Jeg vil gerne høre, hvornår den bliver afskaffet.
<SPEAKER ID="091" NAME="László Tőkés" AFFILIATION="PPE">
(HU) Hr. formand! Lad mig drage følgende parallel i forbindelse med medieloven. I 1956 fordømte de fleste kommunistiske partier i Vesten og et stort antal vestlige liberale intellektuelle på venstrefløjen de ungarske revolutionære, idet man talte imod dem i forsvar af de sovjetiske bolsjevikker. I dag foregår der noget lignende mutatis mutandis. Mange af vores vestlige socialistiske og liberale kolleger vælger at støtte en part bestående af ekskommunister og pseudo-liberale frem for de sande kræfter bag regimeskiftet, tilhængerne af afdøde József Antall og Viktor Orbáns frihedskæmpere. Dette fremgår tydeligt i forbindelse med sagen om medieloven. Vi må for alt i verden ikke forveksle fortidens herskere og deres arvinger - disse postkommunister - med en ægte og troværdig venstrefløj. De to er vidt forskellige. I sin tid måtte også Albert Camus indse, hvem de sovjetiske stalinister virkelig var, og han valgte således den ungarske revolutions side.
<SPEAKER ID="092" NAME="Hannes Swoboda" AFFILIATION="S&amp;D">
(DE) Hr. formand! Jeg er enig med hr. Orbán på tre områder. Det første er spørgsmålet om Kroatien. Vi anlægger den samme synsvinkel, og vi håber at kunne finde en løsning sammen med Ungarns udenrigsminister. Det andet vedrører den vigtige integration af romaerne, og det tredje er den ungarske revolutions betydning for Europa.
<P>
Jeg stammer fra Østrig og blev født tæt på den ungarske grænse. Jeg var bevidst om, hvad der foregik, omend fra den bedste side af grænsen. Jeg blev udpeget til at undervise to af mine klassekammerater i tysk. Jeg ved, hvor vigtig revolutionen var. Det var dog en revolution imod et krav om magt og imod magtens monopol. Dens mål var at sikre frihed, herunder pressefrihed.
<P>
Jeg vil bede Dem om igen at overveje, om denne lov virkelig er i tråd med den ungarske revolutions ånd og mål, hr. Orbán. Hvis De holder den op mod disse mål, vil De kunne udforme en bedre lov. Derfor anmoder jeg Dem igen om at overveje, hvordan De kan udarbejde en bedre medielov, som harmonerer med den ungarske revolution og dennes ånd.
<P>
(Bifald)
<SPEAKER ID="093" NAME="Ivo Vajgl" AFFILIATION="ALDE">
(SL) Hr. formand! Jeg vil gerne kort udtrykke min opmuntring og støtte til det ungarske formandskab og Ungarn, som er Sloveniens gode naboland, og som vi har mange ting til fælles med. Jeg støtter desuden de hovedprioriteter, som De i dag har skitseret for Deres formandskab, hr. Orbán.
<P>
Ungarn kan yde et vigtigt bidrag til en yderligere konsolidering af stabiliteten i den region, som vi alle bor i, og navnlig til at sikre, at hele regionen tager både moderne værdier og sin fremtid til sig.
<P>
Derfor vil jeg sige Dem noget, som De måske ikke bryder Dem om at høre. Jeg mener, at De ville gøre klogt i at lade historien om Trianon forblive fortid. Brug den ikke som bevæggrund for at forstyrre Deres naboer eller rippe op i gamle sår. Alle skal lære at leve med deres historie.
<SPEAKER ID="094" NAME="Emilie Turunen" AFFILIATION="Verts/ALE">
(DA) Hr. formand! Jeg tillader mig at kommentere på en sag, der allerede har fyldt ganske meget her til formiddag. Det er medieloven i Ungarn. Den sag, hr. Orbán, handler hverken om Ungarn eller om ungarsk indenrigspolitik, den handler om EU's grundlæggende rettigheder og om vores troværdighed udadtil. Pressefriheden er truet i hele EU, hvis Ungarn får et politisk udpeget medieråd og bøder i millionklassen.
<P>
Hr. Orbán, jeg er en del af en ung europæisk generation, som måske har taget pressefrihed for givet, og i dag kan jeg forstå, at det ikke er en selvfølge. Jeg er glad for Deres løfte om at revidere loven, såfremt den er i strid med EU's love og traktater og, hr. Orbán, jeg tror godt, at De allerede i dag kan tage hjem og foretage revisioner. Det skylder De alle dem, som har tilkæmpet sig grundlæggende rettigheder og pressefrihed, og det skylder De min generation, som aldrig har kendt til andet. Jeg mener, at vi i EU skal udvikle demokratiet og ikke afvikle det.
<SPEAKER ID="095" NAME="Othmar Karas" AFFILIATION="PPE">
(DE) Hr. formand! En styrkelse af EU indebærer også en styrkelse af Kommissionen og en udvidelse af sikkerhedsnettet, både hvad angår økonomi og indhold. Den vil medføre et stærkere demokrati og et øget fællesskab i Europa. Processen med at styrke Europa starter derhjemme. Hjælp os med at gøre fremskridt med hensyn til at "europæisere" den interne politik og sikre, at Europa ikke svækkes af nationalisme.
<P>
Hvis vi vil styrke Europa, hr. Orbán, må vi styrke vores fælles fodfæste og mindske vores svagheder. Blandt vores styrker kan nævnes, at vi har de samme retssystemer, de samme værdier, de samme rettigheder, fællesskabsmetoden, det indre marked med dets fire friheder og den fælles valuta. Partier er blot demokratiets instrumenter og ikke omvendt. Vores svagheder er nationalisme, egoisme, polarisering og protektionisme. Lad os bruge dette halve år på at gøre Europa og det europæiske fællesskab stærkere.
<SPEAKER ID="096" NAME="Maroš Šefčovič">
næstformand i Kommissionen. - (EN) Hr. formand! Allerførst vil jeg gerne takke premierminister Orbán for hans fremlæggelse af et meget ambitiøst program. Jeg vil også gerne takke medlemmerne for en meget fin forhandling og en intens meningsudveksling.
<P>
Demokratiske forhandlinger er efter min mening det bedste middel til at finde de bedste løsninger for EU. Det er dog en forudsætning, at forhandlingsparterne har et fælles mål. Jeg mener, at vi har et sådant mål, for de fleste af os i denne forsamling ønsker et stærkere Europa. Det motto, som det ungarske formandskab har valgt, er således meget godt og passende. På Kommissionens vegne vil jeg gerne understrege, at vi må bakke op om det ungarske formandskabs mål.
<P>
Forhandlingerne har tydeligt vist, at der venter os en stor opgave i dette halvår. Vi skal indføre økonomisk governance, finde løsninger på statsgældskrisen og gennemføre EU 2020-strategien langt hurtigere - blot for at nævne et par af målene på det økonomiske område. Vi bifalder dog også i høj grad det ungarske formandskabs fokus på at finde en bedre løsning vedrørende integrationen af romaerne og på Donaustrategien.
<P>
Jeg vil gerne føje en bemærkning til spørgsmålet om, hvordan vi kan integrere romaerne mere effektivt i EU. Som bekendt har vi iværksat et meget bredt program for at øge bevidstheden og fremme en koordineret dialog i medlemsstaterne om de muligheder, som der ligger i EU-midlerne. Efter Ungarn i 2009 og Rumænien i 2010 vil fokus i år være rettet mod Slovakiet og Bulgarien. Jeg mener, at vi sammen med Dem og det ungarske formandskab i april vil kunne præsentere den nye EU-ramme for nationale strategier til integration af romaerne.
<P>
Jeg vil også gerne knytte en kommentar til hr. Cohn-Bendits bemærkninger, fordi jeg mener, at det netop nu er meget vigtigt at vise helt tydeligt, at EU står side om side med Tunesien og dets folk. Jeg vil navnlig gerne hylde alle tunesere for det mod, som de har udvist i den seneste tid. Jeg er sikker på, at EU vil støtte tuneserne i deres stræben efter fred og demokrati.
<P>
Den nye samlingsregering skal afspejle det tunesiske samfunds ønsker. Den skal føre landet gennem en fredelig og demokratisk overgang og afholde snarlige valg. Jeg vil gerne forsikre dette Parlamentet om, at vi står klar til at yde øjeblikkelig assistance ved forberedelse og afholdelse af valg og tilbyde varig støtte til en reel demokratisk overgang. Og hvis vi anmodes om det, står vi også klar med den fornødne assistance for at hjælpe de tunesiske myndigheder med påtrængende behov.
<P>
Som svar på opfordringerne til, at Kommissionen skal handle hurtigt i spørgsmålet om medieloven, vil jeg gerne oplyse de ærede medlemmer om, at vi fortsat fører intense drøftelser med de ungarske myndigheder på politisk plan og ekspertplan. Kommissionen vil i denne uge sende et brev til Budapest, hvori vi efterlyser yderligere forklaringer. Jeg må endnu en gang understrege, at vi handler meget hurtigt i betragtning af spørgsmålets kompleksitet. Jeg må også gentage kommissionsformand Barrosos ord om, at vi glæder os meget over premierminister Orbáns politiske engagement i forhold til at ændre loven om nødvendigt.
<P>
Vi er helt sikre på, at Ungarn vil træffe alle nødvendige foranstaltninger for at sikre, at den nye medielov gennemføres i fuld respekt for de europæiske værdier vedrørende mediefrihed, den relevante EU-lovgivning og den europæiske menneskerettighedskonvention. Kommissionen vil i denne henseende handle helt i overensstemmelse med sin rolle som traktaternes vogter.
<P>
Til slut vil jeg gerne sige, at vi har fuld tillid til det ungarske formandskabs engagement og entusiasme. Vi har set de ungarske myndigheders grundige forberedelser på denne opgave med henblik på at sikre et meget energisk formandskab i dette vigtige halvår. Vi mener, at vi sammen kan fremme det europæiske projekt. Jeg er sikker på, at Parlamentet vil bidrage til dette arbejde og spille sin rolle i en ånd af loyalt samarbejde. Vi har klart behov for at gøre meget store fremskridt i forhold til vores topprioriteter i dette halvår.
<P>
Jeg ønsker formandskabet held og lykke i det næste halve år. Vi ser frem til at samarbejde til gavn for Europa.
<P>
(Bifald)
<SPEAKER ID="097" NAME="Viktor Orbán" LANGUAGE="HU">
Hr. formand! Allerførst vil jeg gerne takke de medlemmer af Parlamentet, der har beæret os med deres taler ved dagens spændende og vigtige forhandling. Denne forhandling har været alt for vigtig til, at vi blot kan behandle de fremsatte argumenter i et indlæg på bare ét minut. Jeg vil overholde tidsgrænsen, men jeg er nødt til at besvare nogle spørgsmål.
<P>
Først vil jeg udtale mig som Ungarns premierminister. Jeg må udtrykke min overraskelse over, at så mange seriøse og respektable mennesker, som har bidraget med kommentarer, tager fejl rent faktuelt. Det ville være ufortjent og pinligt for både Dem og mig, hvis jeg opremsede alle de faktuelle fejl, som først hr. Schulz og derefter andre her i forsamlingen har begået vedrørende den ungarske medielov og det ungarske demokrati. Lad mig give Dem bare et eksempel for at understrege, i hvor høj grad De tager fejl: I henhold til den ungarske medielov kan der ikke anvendes sanktioner i forhold til uafbalanceret rapportering, ligesom der heller ikke kan pålægges bøder for det. Så jeg forstår ikke, hvad De protesterer over. Og listen er alenlang. Jeg vil derfor gerne gøre det klart, at jeg er ked af, at De i den grad er blevet vildledt og ført bag lyset. Jeg kan nu tydeligt se, at jeg ved denne forhandling ikke engang kan håbe på at få en fair behandling, men i stedet må stole på, at Parlamentet vil kunne danne sig en objektiv holdning, som jeg personligt gerne vil acceptere, og gå videre i henhold til den fastsatte procedure.
<P>
Jeg vil dog gerne minde Dem om, at jeg er helt enig med hr. Schulz i, at det ungarske formandskab ikke skal bedømmes ud fra det fremlagte program, men derimod de leverede resultater. Jeg kan kun anbefale, at De følger det samme princip, hvad angår den ungarske medielov, som nu har været i kraft i flere uger. Jeg skal gerne sende Dem uddrag fra ungarske aviser på tysk, så de kan se, at hr. Cohn-Bendits glødende indlæg blot er uskyldig barnesnak sammenlignet med det, som den ungarske presse udgiver. Så meget for faktuel præcision.
<P>
På den anden side vil jeg gerne minde kritikerne af medieloven om, at vi lever i det 21. århundrede. Hvordan kan De overhovedet tro, at nogen i Ungarn eller noget andet europæisk land kunne undertrykke meningsfriheden i internettets tidsalder? Under den seneste valgkamp i Ungarn vandt vi stort set valget i kraft af et ukontrolleret internet og Facebook. Hvordan kan De tro, at man i det 21. århundrede kan begrænse den frie meningsdannelse? Jeg er rystet over at se, i hvor høj grad De lever i fortiden.
<P>
Endvidere vil jeg gerne gøre opmærksom på, at vi med den medielov, som De protesterer mod, ophævede den presselov, der blev vedtaget i 1986 under det kommunistiske regime, og som indtil vedtagelsen af den nye medielov gjorde det muligt at lukke aviser ved simpelthen at slette dem fra et bestemt register. Ingen har nogensinde klaget over dette i de seneste tyve år, selv om det var særdeles antidemokratisk. Jeg foreslår derfor, at vi fortsætter denne forhandling om medieloven i en ånd præget af fornuft og rationelle argumenter.
<P>
Samtidig vil jeg gerne oplyse Dem om, at Ungarn i modsætning til det billede, som nogle forsøger at tegne her, er i færd med at genetablere en retsstat. Det har ikke indgået i vores forhandlinger i de seneste år, men jeg vil gerne påpege, at den ungarske efterretningstjeneste i disse år er blevet brugt til politiske formål, og dette er nu genstand for en retssag. Det ungarske politi er blevet beordret til at bruge magt over for fredelige medborgere, og dette føres der også sager om. Oplysninger af offentlig interesse er blevet forfalsket, og dette har resulteret i vores økonomis aktuelle forfatning. I dag styrker vi retsstaten i Ungarn, efter at man har ført en politik, hvor man demonterede den, hvilket af en eller anden årsag aldrig har ført til kritik fra Deres side. Efter at have lyttet til forhandlingen om medieloven må jeg desværre konkludere, at det i realiteten ikke er medieloven, som De har et problem med, men derimod den kendsgerning, at den ungarske befolkning i et hidtil uhørt udtryk for solidaritet i Europa med to tredjedeles flertal stemte for en bestemt regering i Ungarn. Dette er uden tvivl en meget spændende og interessant situation, og jeg er overbevist om, at den kan gavne hele Europa.
<P>
Da hr. Lambsdorff også fremkom med en personlig bemærkning, vil jeg også tillade mig at svare på den. Jeg henvender mig til Dem som en europæer til en anden europæer, hr. Lambsdorff, som en ungarer til en tysker. Deres medielov er ikke en tøddel mere demokratisk end den ungarske, og hvis De vil så tvivl om denne påstand, bedes De gøre det i en objektiv debat. Og jeg vil ikke acceptere den påstand fra hverken tyskere eller andre, at blot fordi vi har levet under et diktatur i fyrre år, så kan enhver betvivle det ungarske folks engagement i forhold til demokrati.
<P>
Medieloven kan selvfølgelig kritiseres, og det accepterer jeg som noget naturligt, men man bør ikke fornærme en hel nation. Jeg vil gerne understrege, at hvis man sætter spørgsmålstegn ved den ungarske befolknings og regerings engagement i forhold til demokrati, så fornærmer man det ungarske folk... (afbrydelse, bifald). Jeg vil gerne lige forholde mig til anklagen om, at Ungarn tager skridt i retning af at blive et diktatur. Jeg var til stede og hørte det med mine egne øren. Hvad er det, som De protesterer mod? Jeg var til stede og hørte det med mine egne øren! De truede mig, idet De hævdede, at Ungarn bevægede sig tilbage mod et diktatur. Hvis dette ikke er en fornærmelse af det ungarske folk, så ved jeg ikke, hvad det er. Og jeg må gøre det helt klart, at jeg altid vil gå i brechen for at forsvare mit hjemland Ungarn. Dette handler ikke om medielove!
<P>
Med forlov vil jeg nu som formand for Rådet udtale mig om europæiske spørgsmål. Jeg mener, at spørgsmålet om obligationsmarkedet, som hr. Verhofstadt nævner, er meget vigtigt, og jeg vil gerne sige, at det ungarske formandskab mener, at etableringen af et fælles obligationsmarked er nødvendig og uundgåelig på længere sigt. Vi støtter derfor de EU-politikker, der leder Ungarn, EU-medlemsstaterne i euroområdet og hele EU i denne retning. Jeg vil gerne understrege, at vi må overbevise vores egne nationale regeringer om, at de ikke må bruge etableringen af et euroobligationsmarked som en undskyldning for at spare på strukturreformerne. Derfor må vi først gennemføre de nødvendige strukturreformer, hvorefter det efter min mening vil være muligt at indføre obligationsmarkedet.
<P>
Hvad angår situationen i Tunesien, vil jeg gerne påpege, at vi løbende fører samråd med udenrigsrepræsentationen, og at vi støtter alle demokratiske bestræbelser og bevægelser uden for Europas grænser. Sammen med udenrigsrepræsentationen vil vi påvise dette med tilstrækkelig vægt. Vi må dog ikke stille denne sag op mod de globale tendenser med forfølgelse af kristne. Begge problemer skal løses.
<P>
Endelig har der været en række bemærkninger, hvor man har udtrykt bekymring vedrørende det ungarske EU-formandskabs turbulente start, og at dette kan skade vores formandskab. Jeg må sige, at dette udelukkende afhænger af Dem. Vi er for vores vedkommende klar til at følge og nære begge tråde i denne tostrengede forhandling under det ungarske formandskab. Så hvis De under vores formandskab ønsker at forhandle om både Ungarns og EU's politikker, vil jeg gerne tilkendegive, at det er vi klar til, og vi vil slet ikke føle, at denne situation er ubehagelig. Vi er selvfølgelig ikke glade for den. Vi er kede af, at kritiske holdninger vedrørende Ungarn blandes sammen med sager vedrørende europæisk politik, men vi ser ikke denne situation som unaturlig. Europa ledes også af demokratiet, og vi fører demokratiske forhandlinger.
<P>
Jeg har aldrig forventet, at det ungarske formandskab blot ville blive et sejrsoptog eller en skønhedsparade, hvor modellerne spankulerer forbi, mens alle klapper. Jeg er udmærket klar over, at vi kommer til at føre alvorlige politiske forhandlinger. Det er jeg klar til, uanset hvad emnet er, og lad mig forsikre Dem om, at Ungarn og det ungarske formandskab er stærke nok til at gennemføre forhandlingerne om både ungarske og europæiske sager med den fornødne seriøsitet og styrke, og at intet angreb vedrørende interne politiske forhold eller ungarske anliggender vil afskrække os fra at gå videre med vores EU-programmer og -prioriteter og gøre dette til et vellykket formandskab. Mit mål er at gøre dette halvår, som ser ud til at blive det hidtil vanskeligste for EU, til et af de mest vellykkede. Mange tak for Deres opmærksomhed.
<SPEAKER ID="098" NAME="Formanden">
I henhold til forretningsordenen kan der fremsættes personlige bemærkninger efter en forhandling. Hr. Schulz har anmodet om at fremsætte en sådan personlig bemærkning.
<P>
(Mumlende protest)
<P>
Mine damer og herrer! Dette er i henhold til forretningsordenen, som vi har vedtaget sammen.
<SPEAKER ID="099" NAME="Martin Schulz" AFFILIATION="S&amp;D">
(DE) Hr. formand! Hr. Orbán har henvendt sig til mig personligt og desuden talt direkte til andre medlemmer af denne forsamling. Jeg vil gerne give Dem nogle indtryk vedrørende bemærkningerne om det ungarske folk og om Dem som repræsentant for det ungarske folk, hr. Orbán, som De kan tage med Dem i det næste halve år. Hr. Cohn-Bendit har i sin biografi beskrevet sit forhold til det ungarske folk. I min gruppe er der parlamentsmedlemmer, som har været indespærret i kommunistiske fængsler. Vi har også et medlem - hr. Miguel Angel Martínez Martínez - som har været udsat for tortur i Spanien på grund af hans modstand mod Francos regime. Alle vi, der er forsamlet her i dag, har en fælles opgave, og den består i at forsvare demokratiet, bl.a. mod de folk, der kommer med tilråb her i dag.
<P>
Ingen, der kritiserer en lov, fornærmer det ungarske folk. De kan være sikker på én ting. Medlemmerne i venstre side af denne forsamling, og navnlig min gruppe, kan love Dem, at værdier som frihed, demokrati og retfærdighed er vores fælles værdier. Hvis vi mener, at en lov ikke lever op til disse værdier, vil vi kritisere den, men dette betyder ikke, at vi kritiserer det ungarske folk.
<P>
(Bifald)
<P>
Hvis vi alle tager det til os, vil der ske noget, som både vi og De har brug for. Vi kan ikke gøre EU til en succes ved at dissekere den. EU vil kun blive en succes, hvis suveræne medlemsstater og EU med sit fællesskab samarbejder. De må ikke sætte den ene op mod den anden. I det næste halve år påtager De Dem rollen som formand for Rådet. Vi ønsker, at De skal stå sammen med os i opgaven med at forsvare Europas værdier og ikke spille Ungarn ud mod EU.
<P>
(Bifald)
<SPEAKER ID="100" NAME="Formanden">
Tak, hr. Schulz. Tak for Deres tale, hr. premierminister, og fordi De er her i dag. Ønsker De også at fremsætte en personlig bemærkning, hr. Cohn-Bendit?
<SPEAKER ID="101" NAME="Daniel Cohn-Bendit" AFFILIATION="Verts/ALE">
(FR) Hr. formand, mine damer og herrer! Uanset hvilket sprog De taler, kan jeg fortælle Dem, at der er tidspunkter i historien, hvor man simpelthen er nødt til at holde sig inden for visse grænser.
<P>
De er med rette stolt af det ungarske folk, premierminister Orbán, men lige fra Tocqueville til alle demokratiteoretikere fortæller demokratiet os, at sandheden ikke altid er på flertallets side.
<P>
(Formanden afbrød taleren)
<SPEAKER ID="102" NAME="Formanden">
Det skal være en personlig erklæring, hr. Cohn-Bendit.
<SPEAKER ID="103" NAME="Daniel Cohn-Bendit" AFFILIATION="Verts/ALE">
(FR) Vil I så tie stille deroppe. Når hr. Orbán i denne forsamling hævder...
<P>
(Støj i mødesalen)
<P>
Er I ved at mobilisere den ekstreme højrefløj? I er uden tvivl på rette vej.
<P>
Når han i denne forsamling hævder, at vi har sagt noget imod det ungarske folk, er det national populisme og et forsøg på at slippe uden om at drøfte indhold og i stedet sætte folk op mod hinanden. Dette er ikke EU værdigt, hr. Orbán. De har inviteret os til middag, men nu har jeg mistet appetitten. Jeg vil ikke spise middag sammen med Dem. Det, som De har gjort, er skændigt!
<SPEAKER ID="104" NAME="Gerard Batten" AFFILIATION="EFD">
(EN) Hr. formand! Jeg rejser mig for at tage ordet i henhold til den samme artikel i forretningsordenen, som hr. Cohn-Bendit netop har benyttet sig af. Jeg søger en form for afklaring, og De har langt større forstand på forretningsordenen, end jeg har. Den eneste artikel, som jeg kan se, der omhandler personlige bemærkninger, er artikel 151, hvori der står, at talerne skal begrænse sig til bemærkninger vedrørende dem selv. I henhold til hvilken artikel fik hr. Schulz lov til at tale? Og ud fra hvilken artikel får hr. Cohn-Bendit lov til at tale under disse omstændigheder? Er alle parlamentsmedlemmer lige, eller er nogle mere lige end andre?
<P>
(Bifald)
<SPEAKER ID="105" NAME="Formanden">
Mine damer og herrer! Hr. Orbán henvendte sig faktisk direkte til hr. Schulz for at udtrykke sin bekymring over, at dette kan støde den ungarske nation. Det sagde han selv.
<P>
De emner, der er rejst her i forsamlingen, er blevet afklaret. Lad os bevare værdigheden. Det ungarske formandskab har fremlagt en vigtig præsentation. Vi har vedtaget det ungarske formandskabs program, vi har godkendt det, og vi har hørt nogle meget positive indlæg om, hvad Ungarn vil gøre i løbet af det næste halve år. Dette er ekstremt vigtigt for os alle. Lad os endnu en gang give udtryk for vores opbakning og stille og roligt gå hver sin vej efter denne forhandling, for den har været meget seriøs. I henhold til forretningsordenen gav jeg ordet til de medlemmer, som anmodede om at fremsætte personlige bemærkninger. Jeg vil gerne takke hr. Orbán for hans tale, for at deltage ved vores møde og for at fremlægge det ungarske formandskabs program.
<P>
Skriftlige erklæringer (artikel 149)
<SPEAKER ID="106" NAME="Dominique Baudis" LANGUAGE="FR">
I det næste halve år vil De bestride formandskabet for Rådet, og der venter Dem mange udfordringer. De har gjort overvindelsen af krisen til Deres topprioritet. Jeg er overbevist om, at institutionerne og medlemsstaterne under Deres formandskab fortsat vil indgå i et godt samarbejde. Det er vores pligt at sikre, at solidaritets- og stabiliseringsmekanismerne, som allerede har vist deres værd, overlever på længere sigt.
<P>
For at nå vores mål vil vi også skulle fokusere på at reformere det internationale finansielle system. Vi i Europa har stået i spidsen for reguleringen af de finansielle markeder og tilsynet med dem. Det franske formandskab for G20 er en mulighed, som vi må benytte os af. Som et forenet Europa må vi fremstå som et godt eksempel for vores udenlandske partnere.
<P>
Den europæiske naboskabspolitik er et centralt redskab i EU's udenrigspolitik. Takket være den opretholder vi stabile relationer med vores nærmeste naboer. Det østlige partnerskab, som er en af Deres prioriteter, bør ikke fremmes på bekostning af Euro-Middelhavspartnerskabet. Middelhavsunionen mister momentum og fortjener i lige så høj grad vores opmærksomhed. Europa er stor tilhænger af denne union. Hvad agter De at gøre for at genoplive den?
<SPEAKER ID="107" NAME="Ivo Belet" AFFILIATION="PPE">
skriftlig. - (NL) Det er positivt, at den ungarske premierminister klart har understreget sin vilje til at justere den nye medielov, hvis EU anmoder om det. Europa-Kommissionen må nu kunne udføre sit arbejde helt uafhængigt. Kun derved kan vi frigøre os fra partipolitiske spil. Pluralisme i medierne og pressefrihed er grundlæggende europæiske værdier. Ikke blot Ungarn, men alle EU-medlemsstater, har formelt forpligtet sig til at respektere dem. Dette fremgår af EU-traktaten, og Europarådet har indgået formelle aftaler på området. Vi har tillid til, at den ungarske regering ikke vil levne plads til tvetydighed i denne henseende.
<SPEAKER ID="108" NAME="Vilija Blinkevičiūt" LANGUAGE="LT">
Jeg vil gerne lykønske Ungarn, som har indledt sit første EU-formandskab. Ungarn, som overtager formandskabet fra den gamle medlemsstat Belgien, indleder det i en svær tid, da ikke alle EU-medlemsstater oplever en lige vellykket økonomisk genopretning oven på den økonomiske og finansielle krise. Vi må i øvrigt gøre os endnu større bestræbelser på at overvinde krisen fuldt ud, og derfor er jeg enig i de prioriteter, som Ungarn har opstillet vedrørende europæisk økonomisk stabilisering og spørgsmålene om EU-udvidelse, energi og integration af romaerne. Jeg vil gerne understrege, at direktivet om barselsorlov, som medlemsstaterne har afvist, bør revideres hurtigst muligt, for slet ikke at nævne de usikre perspektiver for direktivet om ikkeforskelsbehandling, som stadig blokeres i Rådet. Disse direktiver er meget relevante for EU-borgerne, og derfor må deres fremtid afklares hurtigst muligt. Endvidere vil jeg opfordre formandslandet til at rette øget opmærksomhed mod moderniseringen af de videregående uddannelser, som har stor indvirkning på beskæftigelsen blandt de unge. Det glæder mig, at Ungarn i sit program anfører bekæmpelse af børnefattigdom som et af dets prioriteter, men jeg vil opfordre formandslandet til at træffe konkrete foranstaltninger på dette område og samarbejde med Europa-Kommissionen ved gennemførelse af en strategi eller lovgivning vedrørende børnefattigdom. Jeg ønsker således Ungarn et vellykket formandskab i det kommende halve år, hvor vi må forbedre situationen for EU's borgere og sikre deres rettigheder og frihedsrettigheder.
<SPEAKER ID="108" NAME="Proinsias De Rossa" AFFILIATION="S&amp;D">
skriftlig. - (EN) Den medielov, som Ungarns parlament har vedtaget, harmonerer tydeligvis ikke med artikel 11 i EU's charter om grundlæggende rettigheder, som garanterer ytrings- og informationsfrihed. Den overvågningsinstans, der er oprettet i henhold til denne ungarske lov, har fået til opgave at sikre, at den journalistiske rapportering er "afbalanceret". Dette kan i alvorlig grad indskrænke pressefriheden og lægge vejen åben for vilkårlige afgørelser. Endvidere består den pågældende instans af valgte medlemmer af det eneste regeringsparti. Denne sammensætning sikrer på ingen måde hverken objektivitet i instansens afgørelser eller dens uafhængighed af Ungarns regering. Jeg opfordrer Europa-Kommissionen til straks at iværksætte en juridisk gennemgang af denne lov og gennemførelsen af den og til om nødvendigt at træffe foranstaltninger over for Ungarn for at sikre, at loven ændres og bringes på linje med de grundlæggende værdier, som EU bygger på.
<SPEAKER ID="109" NAME="Ilda Figueiredo" LANGUAGE="PT">
Desværre har premierminister Orbán skudt denne forhandling i gang på den værst tænkelige måde, idet han indledte sin tale med et heftigt antikommunistisk udfald. Han forsøgte at fjerne opmærksomheden fra hans egen alvorlige medskyld i forværrelsen af Ungarns økonomiske situation og den eksponentielle forøgelse af ledigheden og fattigdommen, som landet oplever i øjeblikket. Samtidig veg han tilbage fra at erkende krænkelserne i forhold til demokrati, ytringsfrihed, fagforeningernes rettigheder og andre arbejdsmæssige og sociale rettigheder samt krænkelserne af pressefriheden og grundlæggende menneskerettigheder.
<P>
Vi ser med stor bekymring på udviklingen i EU. Det ungarske formandskab har ikke præsenteret nogen troværdige løsninger på disse problemer, som også findes i andre EU-lande. Tværtimod har hr. Orbán fastslået sine autoritære holdninger, idet han har insisteret på en liberalisering af finansmarkederne og de strukturreformer, der er nødvendige for fuldt ud at nå de kapitalistiske målsætninger, som EU tjener.
<SPEAKER ID="110" NAME="Lidia Joanna Geringer de Oedenberg" LANGUAGE="PL">
I 2011 vil vi beskæftige os med mange vigtige emner, herunder direktivet om forbrugerrettigheder, lovgivningen på området for finansielle tjenesteydelser og intellektuel ejendomsret samt forberedelserne på det finansielle overslag for 2014-2020. Med dette in mente håber jeg, at det ungarske formandskab og det polske, som efterfølger det, vil bidrage til at gennemføre disse specifikke projekter ved at omsætte vores gamle venskab i et frugtbart samarbejde inden for rammerne af EU.
<P>
Desværre er starten på det ungarske formandskab blevet skæmmet og domineret af den kontroversielle medielov, som landet har vedtaget for nylig. På baggrund af det brev, som et stort antal europæiske intellektuelle har sendt til Bruxelles, kunne EU-institutionerne ikke ignorere denne sag. Ud fra de oplysninger, der er tilgængelige i dag, lader det til, at visse bestemmelser i den ungarske lov kan skabe tvivl, hvad angår de ungarske mediers uafhængighed. Her tænker jeg blandt andet på bestemmelserne vedrørende procedurerne for udpegelse og afskedigelse af den nationale medie- og telekommunikationsmyndighed og dette organs beføjelser.
<P>
Den kraftige reaktion fra min politiske gruppe, Gruppen for Det Progressive Forbund af Socialdemokrater i Europa-Parlamentet, er dog ikke ment som en kritik af den ungarske nation, men af den stat, som har EU-formandskabet. Det haster med at få afklaret sagen. Det er i både Ungarns og resten af EU's interesse, at dette sker hurtigst muligt, så vi primært kan koncentrere os om de vigtigste emner, som hele EU må kæmpe med.
<SPEAKER ID="111" NAME="Robert Goebbels" LANGUAGE="FR">
Hr. Orbán hævder at være demokrat. Enhver demokrat med respekt for sig selv må acceptere kritik af vedkommendes politiske handlinger. Når den ungarske premierminister beskriver enhver kritik af hans politik som et angreb på det ungarske folk, begår han en alvorlig fejl. Med dette nationalistiske forsøg på at overtage debatten viser han, at der er noget suspekt ved hans demokratiske troværdighed.
<SPEAKER ID="112" NAME="Kinga Göncz" LANGUAGE="HU">
Ingen kan benægte, at det ungarske formandskab har fået en turbulent start. Jeg håbede på, at en overbevisende introduktion fra den ungarske premierministers side i Strasbourg ville fjerne vores bekymringer. Jeg bemærker med beklagelse, at dette ikke var tilfældet. Hr. Orbán præsenterede ikke sig selv over for Parlamentets grupper som en europæisk politiker, der søger konsensus og kompromis, men som en "fighter", der anslår populistiske og nationalistiske toner og "beskytter det ungarske folk" mod "angreb". Imidlertid er hverken det ungarske folk eller den ungarske regering blevet fornærmet af Parlamentets medlemmer, men derimod er der rettet en del kritik mod Fidesz' foruroligende foranstaltninger, herunder medieloven. Det var primært euroskeptikerne og talerne fra det yderste højre, der anlagde en fornærmende holdning, idet de i samlet flok langede ud efter dem, der kritiserer den ungarske regering. Det er trist, at gennemførelsen af det ungarske formandskabs program kan blive bragt i fare af regeringens angreb på retsstatsprincippet. Udviklingen oven på denne turbulente start vil ikke afhænge af Parlamentet, hvilket hr. Orbán advarer om, men derimod af, om Fidesz og dets leder vil og kan føre en politik, hvor man respekterer de europæiske værdier både på hjemmefronten og på den europæiske scene. Faktisk kan premierministeren ikke tage én hat på derhjemme som regeringsleder og en anden i Europa som rådsformand. Uanset hvor han befinder sig, må han fremstå som en politiker, der fokuserer på vores fælles principper og værdier.
<SPEAKER ID="113" NAME="Zita Gurmai" LANGUAGE="EN">
Jeg er stolt over, at mit land i øjeblikket besidder formandskabet for Rådet. Men snarere end at fokusere på manglen på demokratisk engagement hos hr. Orbáns regering vil jeg rette opmærksomheden mod det nærmest totale fravær af ligestillingsproblematikken i formandskabets prioriteter.
<P>
Spørgsmålet nævnes kun én gang, og det er ikke meget på et tidspunkt, hvor kvinderne i Europa trues af eftervirkningerne af en altødelæggende økonomisk krise, og hvor ledigheden blandt dem eksploderer, mens konservative regeringer skærer ned på sociale ydelser og indfører ufordelagtige skatteordninger. Social integration, demografiske udfordringer osv. er alle vigtige emner, men vi må rette særlig opmærksomhed mod kvindernes situation, da deres problemer og behov adskiller sig fra mændenes, både på arbejdsmarkedet og i forhold til pensions- og sundhedsordninger, beskatningsordninger osv.
<P>
Jeg opfordrer Ungarn til at udvise mod til at bruge den indflydelse, der ligger i det roterende rådsformandskab, til gavn for kvinderne. Sørg for, at Rådet vedtager barselsorlovsdirektivet, som Parlamentet har stemt for. Gør en større indsats for at sikre bedre rettigheder, hvad angår seksuel og reproduktiv sundhed (med udgangspunkt i Ungarn, naturligvis). Og arbejd på at gennemføre EU 2020-strategien under hensyntagen til kønsaspektet og på at få et kønsfølsomt EU-budget.
<SPEAKER ID="114" NAME="Ivailo Kalfin" AFFILIATION="S&amp;D">
skriftlig. - (BG) Jeg vil gerne lykønske hr. Orbán med det ungarske formandskab for EU. Vi ønsker Dem alle held og lykke med formandskabet. Det er forståeligt, at ønsket om et godt formandskab er særlig stærkt blandt de nye medlemsstater. En af det ungarske formandskabs erklærede prioriteter er udvidelsen af Schengenområdet. Dette spørgsmål er særlig vigtigt for de bulgarske socialdemokrater og alle bulgarere i øvrigt. Siden vores medlemskab af EU begyndte den 1. januar 2007, har de bulgarske myndigheder arbejdet på at sikre en pålidelig ydre EU-grænse i Bulgarien. Her i starten af 2011 er denne opgave næsten løst. Jeg forventer, at det ungarske formandskab vil sikre en rådsresolution til gavn for Bulgariens og Rumæniens optagelse i Schengenområdet midt i 2011. Når de sidste tekniske krav er opfyldt inden for de kommende uger, vil Det Europæiske Råd skulle træffe beslutning om optagelse af Bulgarien og Rumænien i Schengenområdet uden at kræve yderligere politiske betingelser.
<SPEAKER ID="115" NAME="Tunne Kelam" AFFILIATION="PPE">
skriftlig. - (EN) Jeg opfordrer indtrængende det ungarske formandskab til at se på problemerne med den frie bevægelighed inden for uddannelser og jobmarkeder. I dag ligger der mange hindringer i vejen for gensidig anerkendelse af de kvalifikationer, der opnås ved uddannelsesinstitutionerne i de forskellige medlemsstater, og den erfaring, som de enkelte høster på forskellige jobmarkeder.
<P>
I den aktuelle situation, hvor Kommissionen er i færd med at vurdere fremskridtene på uddannelsesområdet, opfordrer jeg det ungarske formandskab til at sikre, at dette problem også behandles seriøst i Rådet. Der er behov for at overbevise medlemsstaterne om at enes om nemmere procedurer for anerkendelse af uddannelsesmæssige kvalifikationer, uanset hvilket land de er opnået i.
<P>
Jeg glæder mig over det ungarske formandskabs vilje til at sætte skub i etableringen af et integreret europæisk gasrørledningssystem, som bør afslutte isolationen af visse medlemsstater, herunder Estland, Letland og Litauen.
<P>
Jeg vil gerne minde det nye formandskab om, at Parlamentet har vedtaget to vigtige dokumenter vedrørende energisolidaritet og -sikkerhed, som skal gennemføres af Rådet. Jeg håber, at Rådet ved sit møde i februar vil enes om en ny energistrategi for EU. Denne bør også omfatte en plan for energiforbindelserne i Østersøen.
<SPEAKER ID="116" NAME="Krzysztof Lisek" LANGUAGE="PL">
Jeg støtter fuldt ud det ungarske formandskabs prioriteter på grund af deres proeuropæiske art og deres forenelighed med EU's overordnede interesser. Jeg repræsenterer det land, som overtager formandskabet efter Ungarn, og jeg vil gerne gøre det klart, at vi vil arbejde tæt sammen med det ungarske formandskab. Et godt samarbejde vil lette overdragelsen af formandskabet mellem Polen, Cypern og Danmark.
<P>
Jeg glæder mig navnlig over Ungarns erklæring vedrørende landets engagement i forhold til udviklingen af det østlige partnerskab og den europæiske naboskabspolitik. Ligeledes vil jeg gerne udtrykke min glæde over, at EU-udvidelsen er en af det ungarske formandskabs prioriteter. Den kendsgerning, at Ungarn og Polen er meget enige med hensyn til EU-udvidelsen, bør bidrage til at sikre kontinuitet under det polske formandskab, hvad angår dette spørgsmål. Jeg håber, at man ved topmødet om det østlige partnerskab til maj ikke blot vil opsummere gennemførelsen af dette initiativ i de to år, hvor det har eksisteret, men at mødet vil afføde håndgribelige resultater med hensyn til visumfri rejser, handel og energi.
<P>
I lighed med det ungarske formandskab mener Polen, at der er behov for at anlægge en fælles tilgang til frihed og retfærdighed, hvor vi styrker beskyttelsen af personoplysninger og fremmer borgerrettighederne og de fælles værdier i hele EU. En af prioriteterne er bæredygtig anvendelse af ressourcerne og således en videreførelse af de foregående spanske og belgiske formandskabers mål, som også afspejler Kommissionens store bestræbelser på dette område. Det er afgørende, at vi gennem de planlagte foranstaltninger tager hensyn til de forskellige forhold og potentialer, der findes i medlemsstaterne.
<SPEAKER ID="117" NAME="Petru Constantin Luhan" LANGUAGE="RO">
Jeg ønsker Ungarn tillykke med landets program, hvor økonomisk vækst og Europas position på verdensplan prioriteres højt. En af de særlig vigtige sager på formandskabets dagsorden vedrører udvidelsen af Schengenområdet gennem optagelse af Rumænien og Bulgarien. Optagelse i Schengenområdet er en forpligtelse, som Rumænien også har påtaget sig med fuld ansvarlighed. Vi har ydet en stor indsats for at gøre EU's ydre grænse sikker, og Rumænien er klar til at gennemføre Schengenreglerne, hvilket bekræftes i rapporterne om mit hjemlands indtræden i Schengenområdet. Rumænien bør bedømmes rimeligt og efter de samme kriterier, som blev anvendt i forhold til de stater, der blev optaget i Schengenområdet før os. Jeg har fuld tillid til det ungarske formandskabs støtte i denne henseende.
<SPEAKER ID="117" NAME="Marian-Jean Marinescu" LANGUAGE="RO">
Jeg vil gerne takke Dem, fordi De har givet udtryk for støtte til at udvide Schengenområdet, så det omfatter Bulgarien og Rumænien. De har ret i Deres udtalelser om de store bestræbelser, som man har gjort. Rumænien har ydet en meget stor økonomisk og menneskelig indsats. Det system, der er implementeret med hjælp fra det fransk-tyske konsortium EADS, er det mest avancerede af sin art i EU. Jeg er helt sikker på, at bl.a. Rumæniens søgrænse er langt bedre beskyttet end lignende grænser hos andre Schengenmedlemmer.
<P>
Alle evalueringsrapporter om Rumænien er positive. Landet har opfyldt alle krav i Schengenreglerne. Man kan normalt forvente et svar i overensstemmelse med EU's bestemmelser. Der er behov for det ungarske formandskabs støtte i denne proces.
<P>
Et andet vigtigt punkt på formandskabets dagsorden vedrører fremme af Donaustrategien. Donaustrategien er et fælles projekt, hvor alle parter skal opfylde deres forpligtelser for at sikre, at den fungerer, og at man opnår de vedtagne målsætninger. Der må iværksættes et program for at gennemføre de strategiske prioriteter uden at øge tildelingen af midler fra de nuværende budgetposter. De øremærkede ressourcer må suppleres af både bidrag fra de involverede stater og en eventuel omfordeling af ikkeanvendte midler fra andre segmenter.
<SPEAKER ID="118" NAME="Cristian Dan Preda" LANGUAGE="RO">
Det glæder mig, at det ungarske formandskab for Det Europæiske Råd i sit halvårlige program har medtaget støtte til Rumæniens og Bulgariens optagelse i Schengenområdet som et reelt resultat af europæisk integration til gavn for EU-borgerne. Ifølge det dokument, som premierminister Orbán har fremlagt, erklærer det ungarske formandskab, at man gerne vil optage disse to medlemsstater i Schengenområdet, så snart de opfylder alle de nødvendige betingelser. Dette udsagn fremsættes på et tidspunkt, hvor diskussionen om optagelse af de to lande, som trådte ind i EU i 2007, synes at skifte fra en rent teknisk til en politisk tone. Man taler allerede om at udsætte optagelsen, også selv om de tekniske krav er opfyldt. Derfor mener jeg, at der må gøres en indsats for at opbygge tillid. Dialog er således fortsat et afgørende redskab. Uden dialog og tillid vil europæere fra Bulgarien og Rumænien stadig føle sig udenfor og diskrimineret. Har vi virkelig behov for andenrangseuropæere?
<SPEAKER ID="119" NAME="Joanna Senyszyn" LANGUAGE="PL">
Sport er en af det ungarske formandskabs prioriteter. Det er rigtig godt nyt for sportsverdenen og navnlig for de millioner af europæere, som beskæftiger sig med sport og rekreative fysiske aktiviteter på breddeniveau. Trods de nye retlige rammer har man kun gjort små fremskridt i retning af at skabe bedre finansieringsvilkår for sportsprojekter i Europa. Amatørsporten springes over i den offentlige debat og den sociale forskning, og man undervurderer dens rolle med hensyn til at forebygge sygdomme og forbedre europæernes levevilkår og livskvalitet. Fordele ved jævnligt at dyrke motion kan inddeles i fire grupper: sundhedsmæssige fordele, sociale fordele, økonomiske fordele og politiske fordele. Amatørsporten gør det muligt at opnå mange politiske mål, bl.a. hvad angår fremme af sundhed og kultur, uddannelse, social integration, bekæmpelse af diskrimination, forebyggelse af kriminalitet og bekæmpelse af narkotikamisbrug. Sport medfører desuden lavere omkostninger til sundhedspleje.
<P>
Jeg vil derfor gerne henlede det ungarske formandskabs opmærksomhed på Parlamentets skriftlige erklæring 62/2010 om øget EU-støtte til breddeidrætten, som jeg har været med til at udarbejde. Erklæringen beviser vores engagement i forhold til sport og til at forbedre EU-borgernes livskvalitet. I erklæringen opfordrer vi til, at man retter den fornødne opmærksomhed mod breddeidrætten i meddelelsen om sport, og til, at man garanterer tilstrækkelige midler til EU's sportsprogram. Øget EU-støtte til amatørsporten betyder støtte til en sundere livsstil hos millioner af europæere.
<SPEAKER ID="119" NAME="Czesław Adam Siekierski" LANGUAGE="PL">
Det centrale motto for formandskabet som helhed er "et stærkt Europa". Krisen og de beslutninger, som man indtil nu har truffet på medlemsstatsplan, har vist, at vi har behov for mere EU - ikke mindre - for at klare de udfordringer, som vi står over for. Vi må prioritere det at overvinde krisen, løse problemet med medlemsstaternes offentlige gæld og videreføre foranstaltninger, der skal sikre stabilitet i euroområdet og styrke den økonomiske governance. Det ungarske formandskab regner med den "menneskelige faktor" og navnlig en forøgelse af beskæftigelsen. EU sigter mod at opnå bæredygtig vækst, hvilket skal sikres gennem jobskabelse og social integration. I lyset af behovet for øget gasforsyningssikkerhed bør vi træffe foranstaltninger for at fastlægge en fælles energipolitik så hurtigt som muligt. Det regionale aspekt, som kan ses i programmet med aktiviteter, må hilses velkommen. Her tænker jeg bl.a. på Donaustrategien i forhold til romaerne og spørgsmål vedrørende det østlige partnerskab. Desuden er der planer om at udvide Schengenområdet, så det omfatter Rumænien og Bulgarien. Dette har afgørende betydning, da alle medlemsstater skal have de samme rettigheder. I øvrigt taler man om at føre tiltrædelsesforhandlinger med Kroatien under det ungarske formandskab. En ansvarlig udvidelsespolitik vil bringe stabilitet, fred og samhørighed til det europæiske kontinent. Referencepunktet for det arbejde, som det belgiske formandskab udførte, var Europa i ordets fulde betydning. Dette betyder ikke, at den nationale tilgang, som Ungarn sandsynligvis vil vælge, ikke kan harmonere med eller endog stå i kontrast til fællesskabsstrategien.
<SPEAKER ID="120" NAME="Csaba Sógor" LANGUAGE="HU">
I forbindelse med det ungarske formandskab har mange kritiseret det tæppe, der indgår i formandskabets billede, navnlig den del, der viser et kort over begivenhederne i Europa i 1848. Dette skal bl.a. symbolisere, at Ungarn allerede i 1848 kæmpede for de europæiske borgeres frihed, herunder pressefriheden. Som ungarer, der stammer fra Transsylvanien, er jeg i dag Rumænsk statsborger. Som borger i dette land vil jeg gerne kommentere udvidelsen af Schengenområdet. De tolv nyeste medlemsstater har påtaget sig at deltage i opbygningen af et fælles Europa i håb om, at de samme rettigheder og forpligtelser ville gælde for dem som for de gamle medlemsstater. I Rumænien mente man også, at man efter at have opfyldt de relevante tekniske kriterier kunne indgå i Schengenområdet uden indre grænser fra og med den fastsatte dato. Og dog hører vi nu tale om, at nogle medlemsstater agter at gøre yderligere betingelser gældende over for Rumænien ud over de forudbestemte kriterier. Jeg anmoder det ungarske formandskab om at gøre alt, hvad det kan, for at sikre, at de fælles regler overholdes. Desuden beder jeg formandskabet om at give dem, der udtrykker deres uenighed, en påmindelse om de enorme negative konsekvenser ved en sådan beslutning, da det er i alle 27 regeringers interesse at sikre EU's troværdighed. Endelig en bemærkning vedrørende det føromtalte tæppe, som er et nyttigt hjælpemiddel for os. Folk kan endda tørre deres sko på det. Det er et udtryk for, at det ungarske formandskabs motto "Et stærkt Europa" dækker over det at stå til tjeneste. Vi, minoriteterne i Rumænien, Slovakiet og Europa, vil være samarbejdspartnere i denne proces.
<SPEAKER ID="121" NAME="Michèle Striffler" LANGUAGE="FR">
Det ungarske formandskab kommer på et afgørende tidspunkt for Europa, hvor visse medlemsstater stadig står i en alvorlig økonomisk og social krise. En stabil euro må være en af det ungarske formandskabs prioriteter, og jeg er ikke i tvivl om, at Rådet vil gøre sit yderste for at bekæmpe valutaspekulation og gøre betydelige fremskridt, hvad angår europæisk økonomisk governance.
<P>
Desuden forventer jeg, at det ungarske formandskab vil gøre alt, hvad det kan, for i samarbejde med de øvrige EU-institutioner at udarbejde en reel europæisk strategi for integration af romaerne. Gennemførelsen af en strategi af denne art ligger mig særlig meget på sinde, og jeg håber, at det ungarske formandskab vil tage hånd om dette emne.
<P>
Endelig vil jeg gerne udtrykke min solidaritet med den ungarske regering i lyset af de kontroverser, der har præget det ungarske formandskabs første dage, navnlig hvad angår medieloven. Ingen er i tvivl om, at Ungarn er et demokrati, og hr. Orbán har påpeget, at han er villig til at ændre loven, hvis Kommissionen skulle finde nogen uoverensstemmelser i forhold til EU-lovgivningen. Jeg opfordrer alle til at udvise ansvarlighed og sætte en stopper for disse unødvendige kontroverser.
<SPEAKER ID="122" NAME="Nuno Teixeira" LANGUAGE="PT">
Ungarn påtager sig EU-formandskabet på et tidspunkt, hvor den økonomiske og finansielle krise fortsat hærger. Det sidste land i trioen af formandskaber efter Spanien og Belgien har som grundlæggende elementer i sit program økonomisk genopretning, integration af romabefolkningen, en energistrategi, udvidelsesprocessen samt inddragelse af offentligheden i det europæiske projekt. Hvad angår økonomisk genopretning, lægger man i programmet navnlig vægt på institutionalisering af den finansielle stabiliseringsmekanisme og det europæiske halvår. Jeg mener, at øget samarbejde og koordination på økonomisk plan er et særdeles vigtigt redskab til at fremme EU's konkurrenceevne og innovation og således også forudse og forebygge kriser i fremtiden. Den nye strategi for perioden 2011-2020 på transportområdet vil blive vedtaget sammen med de ændringer af direktivet om transportnettet, som er afgørende for at opnå det indre marked og social, økonomisk og territorial samhørighed. Blandt andre emner, der vil blive drøftet, kan nævnes vejtransport, navigation på EU's floder og gennemførelsen af Galileosystemet. Endnu en gang synes omdrejningspunktet for hele den ungarske strategi at være regionalpolitikken, som kan rumme integrerede reaktioner på den økonomiske krise og de regionale ubalancer. Fordelingen af den flerårige finansielle ramme for perioden efter 2014 synes at være det afgørende debatemne for det ungarske formandskab.
<SPEAKER ID="122" NAME="Silvia-Adriana Ţicău" LANGUAGE="RO">
Det ungarske formandskab for Rådet i EU har som overordnet målsætning valgt at styrke de institutionelle, økonomiske, sociale og politiske aspekter ved EU. Formandskabet har desuden forpligtet sig til at vedtage og iværksætte gennemførelsen af EU's Donaustrategi. Dette vil spille en særlig vigtig rolle i alle de stater, der grænser op til Donau, og bidrage til at konsolidere den europæiske integrationsproces på det vestlige Balkan.
<P>
Vi afventer med spænding hvidbogen om EU's transportpolitik for 2011-2020, som er et centralt område i forhold til den økonomiske udvikling og EU's økonomiske og sociale samhørighed.
<P>
På baggrund af, at man har indledt forhandlingerne om de fremtidige finansielle overslag, opfordrer vi det ungarske formandskab til at fremskynde forhandlingerne i Rådet vedrørende dette dokument, så man ved revisionen af TEN-T kan tage hensyn til resultaterne af disse forhandlinger.
<P>
I betragtning af, at hver sjette borger i EU risikerer fattigdom, opfordrer vi Rådet til at gøre bekæmpelse af fattigdom til en hovedprioritet og vedtage specifikke foranstaltninger til dette formål.
<P>
Jeg glæder mig i øvrigt over, at det ungarske formandskab har til hensigt at nå frem til en politisk aftale om skabelse af en europæisk ramme for integration af romaerne og agter at iværksætte gennemførelsen af den europæiske handicapstrategi.
<SPEAKER ID="122" NAME="Rafał Trzaskowski" LANGUAGE="PL">
Vi ønsker at støtte det ungarske formandskab i dets arbejde på at opnå prioriteterne i form af et stærkt Europa, etablering af effektiv økonomisk styring i EU og tilnærmelse til EU's naboer. Det er desuden særlig vigtigt for os, at det ungarske formandskab regner med et tæt samarbejde med Parlamentet. Da jeg har med institutionelle sager at gøre og samtidig repræsenterer det land, som overtager EU-formandskabet fra Ungarn, er der endnu et emne, som jeg gerne vil fremhæve. Det ungarske formandskab er særdeles vigtigt, ikke kun pga. dets prioriteter, som stemmer overens med Polens, men også fordi det stadig er et overgangsformandskab. Lissabontraktaten har svækket formandskabets rolle, men denne rolle er endnu ikke blevet afgrænset helt klart, og nu er det sidste chance for at gøre det. Den vifte af instrumenter, som Polen senere vil have til rådighed, afhænger af den plads, som det ungarske formandskab formår at finde til sig selv i det institutionelle puslespil, som EU jo er. Af den årsag vil jeg følge dets arbejde med særlig stor interesse.
<SPEAKER ID="123" NAME="Angelika Werthmann" LANGUAGE="DE">
Ungarn overtager rådsformandskabet fra Belgien. Disse to medlemsstater kunne ikke være mere forskellige. Den ene er indbegrebet af en traditionel europæisk stat, mens den anden er et land, der stadig søger en vej ind i Europa. Jeg håber, at det ungarske formandskab vil følge Belgiens eksempel og rette fokus mod Europas overordnede interesser. Det ungarske formandskab har fremlagt en omfattende liste med prioriteter. Som et af midlerne til at bringe EU tættere på borgerne har Ungarn opstillet målsætningen om at gennemføre chartret om grundlæggende rettigheder. Dette er interessant i betragtning af, at Ungarn i øjeblikket er mål for en spærreild af international kritik pga. landets nye medielov, som klart er i strid med artikel 11 i EU's charter om grundlæggende rettigheder. Som fuldgyldigt medlem af Budgetudvalget er jeg særlig interesseret i udviklingen på området for øget finansielt tilsyn og den permanente krisemekanisme. Belgien er et eksempel til efterfølgelse og har vist vejen ved at rette fokus mod sociale anliggender. Lad os håbe, at Ungarn vil følge efter.
