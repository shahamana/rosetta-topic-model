<CHAPTER ID="003-17">
17. Økonomisk partnerskabsaftale EF/Cariforum (
<SPEAKER ID="127" NAME="David Martin">
ordfører. - (EN) Fru formand! Jeg ved, hvor tæt medlemmerne er knyttet til deres frokost - eller måske det er omvendt - men jeg vil blot tale et par minutter.
<P>
Mandag eftermiddag havde vi en meget vigtig forhandling om, hvorvidt vi kan godkende aftalen vedrørende Cariforum eller ej. Kommissionen og Rådet - og det er vigtigt, at begge institutioner har forpligtet sig - lovede os, at de med hensyn til løfter om støtte ville sikre kvaliteten og rettidigheden af støtten. De forsikrede os, at intet i den økonomiske partnerskabsaftale ville berøre de caribiske landes adgang til medicin. De forsikrede os, at anvendelsen af mestbegunstigelsesklausulen ikke på nogen måde ville påvirke syd-syd-handelen, og at femårsevalueringen ved udgangen af den første fase af denne partnerskabsaftale ville være en grundig evaluering, der ville tage udviklingsmålene i betragtning.
<P>
På grundlag af disse løfter - og naturligvis under forudsætning af at disse nu føres til protokol i Parlamentet, og at både Rådet og Kommissionen lover at overholde og handle i overensstemmelse med disse løfter - kan Parlamentet nu efter min mening med massivt flertal godkende partnerskabsaftalen med de caribiske lande.
<P>
Jeg vil takke kommissær Ashton for hendes fantastiske samarbejde i denne forbindelse, den fleksibilitet, som hun har udvist, og hendes engagement. Hendes tilstedeværelse under denne afstemning fortæller meget om hende. Denne afstemning var planlagt til tirsdag. Jeg ved, at hun opgav vigtige aftaler for at være her i dag, og hun har afgivet vigtige tilsagn over for Parlamentet. Jeg vil takke Kommissionen for samarbejdet og anmode medlemmerne om at stemme for en godkendelse.
<SPEAKER ID="128" NAME="Helmuth Markov" AFFILIATION="GUE/NGL">
- (DE) Fru formand, mine damer og herrer! Dette er en bemærkning til forretningsordenen. Jeg vil gerne citere fra det brev, som formanden, Hans-Gert Pöttering, sendte til mig som formand for Udvalget om International Handel. De behøver ikke være bange. Jeg vil ikke læse hele brevet op.
<P>
(EN) AFCO's fortolkning af artikel 47, som De henviser til, blev bekendtgjort på Parlamentets møde den 18. februar 2009 og blev anset for vedtaget, da der ikke var indvendinger. [...] Forslagene vedrørende de to økonomiske partnerskabsaftaler [dvs. betænkningerne af David Martin og Erika Mann] blev først meddelt formelt og henvist til Deres udvalg [dvs. Udvalget om International Handel] på mødet den 19. februar 2009. På baggrund af ovennævnte fortolkning er det ikke længere muligt at anvende artikel 47 i forbindelse med disse to procedurer eller i forbindelse med andre yderligere procedurer".
<P>
(DE) Derfor skal alle henvisninger til artikel 47 slettes i alle officielle dokumenter. Dette vedrører både dokumentets omslag, indholdsfortegnelsen, siden med udtalelsen, siden med proceduren og den sidste side fra Udvalget om International Handel. Jeg vil gerne have dette ført til protokols.
<SPEAKER ID="131" NAME="Formanden">
Tak, Helmuth Markov! Jeg skulle faktisk meddele Parlamentet, at der er en rettelse til alle sprogversioner af denne betænkning vedrørende sletning af henvisningen til artikel 47. Der vil derfor blive taget hånd om Deres bemærkning. Da vi tilsyneladende er enige, kan vi gå videre.
