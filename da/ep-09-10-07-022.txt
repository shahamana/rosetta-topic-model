<CHAPTER ID="022">
Kompensation til flypassagerer i tilfælde af flyselskabets konkurs (forhandling) 
<SPEAKER ID="248" NAME="Formanden">
Næste punkt på dagsordenen er forhandlingen om mundtlig forespørgsel af Brian Simpson, for Udvalget om Transport og Turisme, til Kommissionen om kompensation til flypassagerer i tilfælde af flyselskabets konkurs - B7-0210/2009).
<SPEAKER ID="249" NAME="Brian Simpson" LANGUAGE="EN">
Fru formand! Jeg vil gerne takke kommissær Tajani for at være til stede her til aften. Jeg fremsatte forespørgslen på vegne af Parlamentets Transport- og Turismeudvalg, da parlamentsmedlemmerne i sommermånederne blev meget bekymrede over, at flyselskabet SkyEurope gik konkurs, og de opfordrede mig til at tage dette initiativ på deres vegne.
<P>
Det er værd at bemærke, at 77 flyselskaber i EU er gået konkurs siden 2000, og i det sørgelige, men sandsynlige tilfælde, at det måtte overgå flere på grund af det skrappe økonomiske klima, mener vi, at det er nødvendigt, at vi med afsæt i denne forespørgsel i det mindste forsøger at indlede en debat her til aften om, hvordan vi bedst kan beskytte forbrugere og flyrejsende i EU.
<P>
I tilfældet med flyselskabet SkyEurope, var det baseret i Slovakiet. Vi oplevede, at passagerer strandede på ferierejsemål, uden indkvartering og uden en flyrejse hjem. Vi havde også det problem, at mange af disse personer fik at vide, at de ikke kunne få kompensation eller refundering, eftersom de ikke havde købt deres billet med kreditkort eller bestilt rejsen hos et rejsebureau. Der var tale om passagerer, som havde købt deres billet på nettet over deres egne konti, hvilket har været en stigende tendens i mange år.
<P>
Det er ikke et enkeltstående tilfælde. Vi har i mit hjemland, Det Forenede Kongerige, oplevet lignende situationer, da Excel Airways sidste år gik konkurs, og over 200 000 personer blev ladt i stikken uden kompensation og strandede i en lang række lufthavne i Europa, og det kostede dem endnu flere penge at finde indkvartering og flyrejser hjem.
<P>
Mange af disse personer foretager ikke hyppige businessrejser eller flyrejser som os, og de har ikke de økonomiske muligheder for at klare den slags situationer. Der er normalt tale om familier, der bruger deres opsparede penge på familiens ferie, og de ser deres hårdt optjente penge forsvinde, uden at de selv er skyld i det.
<P>
Status quo her er helt klart ikke acceptabelt. Her i EU og Europa-Parlamentet bør vi være stolte af vores resultater med hensyn til passagerrettigheder. Vi har set indførelsen af betaling af kompensation for afvisning, selv om vi ved, at der stadig er uløste problemer her. Vi har set indførelsen af retten til bistand, strengere love om gennemskuelige billetpriser og strenge kompensationsbestemmelser i pakkerejsedirektivet. Jeg mener faktisk, at vi har været omkring det meste, når det gælder forbrugerbeskyttelse inden for luftfart, men der er tydeligvis et hul her, som skal lukkes.
<P>
Hvis De bestiller en pakkerejse hos et rejsebureau, er De dækket af pakkerejsedirektivet. Hvis De bestiller hos et ruteflyselskab, er De dækket af deres system, men hvis De på nettet kun bestiller plads til selve flyrejsen, er De ikke dækket. Det er ikke normalt. Det er et hul i lovgivningen, som Parlamentet med hjælp fra Kommissionen søger at få rettet op på.
<P>
I forbindelse med dette spørgsmål har vi også luftet idéen om at oprette en kompensationsfond, men det skal ikke ses som et krav fra vores side eller Kommissionens. Vi ønsker blot at åbne for en debat om, hvilke mekanismer der er bedst egnede til at hjælpe os med at løse problemet, så hensigten med spørgsmålet er at indlede en dialog med Kommissionen i håb om, at vi kan få rettet op på dette hul i lovgivningen og finde en løsning på det alvorlige problem, navnlig for de personer, som er ofre for et flyselskabs insolvens.
<P>
Jeg glæder mig til at samarbejde med Kommissionen og mit udvalg om at finde en løsning på problemet og høre de andre parlamentsmedlemmers synspunkter.
<SPEAKER ID="250" NAME="Antonio Tajani">
næstformand i Kommissionen. - (IT) Fru formand! Jeg er taknemmelig for, at hr. Simpson og hele Transport- og Turismeudvalget bringer så følsomt et emne på banen her i Parlamentet. Spørgsmålet giver mig lejlighed til formelt at gentage det, der er blevet sagt i de forløbne uger efter de strabadser, som mange europæiske borgere og passagerer oplevede i kølvandet på visse flyselskabers konkurs.
<P>
Som Parlamentet ved, er beskyttelsen af passagerer i alle transportsektorer en virkelig prioritet for mig. Jeg nævnte det under høringen, da Parlamentet gav mig sit tillidsvotum, og jeg vil gerne gentage det her i aften. Jeg mener, at vi må handle for at finde en specifik juridisk løsning, ikke mindst for at forhindre, som hr. Simpson sagde, at de passagerer, som har købt en almindelig flybillet fra et flyselskab, der siden går konkurs, behandles anderledes end de passagerer, som har købt deres billet som en del af en mere omfattende charterferie.
<P>
Jeg mener derfor, at vi som de første må benytte os af de ressourcer, som vi allerede råder over. Med andre ord må offentligheden bruge alle bestemmelserne så effektivt som muligt, selv om de er ufuldstændige og også fører til forskelle. Da flyselskabet SkyEurope for eksempel gik konkurs, var det med det samme mål om at optimere de tilgængelige ressourcer, at netværket af europæiske forbrugerbeskyttelsescentre blev indkaldt for at rådgive forbrugerne om deres rettigheder og inddrive krav. Det er dog også nødvendigt at yde passagererne en bedre beskyttelse, når flyselskaber går konkurs. Passagerer med reservationer, der siden bortfalder, bør have ret til refundering og i nogle tilfælde hjemrejse. Det er et kompliceret problem, hvilket betyder, at vi nøje må vurdere de foranstaltninger, der skal træffes.
<P>
Kommissionen er allerede gået i gang med at finde en praktisk løsning på disse problemer. På vores anmodning er der allerede blevet foretaget en stor undersøgelse af konsekvenserne af konkurser i luftfartssektoren, især for passagererne. I denne detaljerede undersøgelse redegøres der for de praktiske konsekvenser af konkurser og deres følger for de godt 700 mio. passagerer, der hvert år transporteres i hele EU.
<P>
I undersøgelsen redegøres der for flere mulige scenarier for formuleringen af de bedste løsninger på de forskellige problemer, der opstår som følge af konkurser, især hvad angår refundering og hjemrejse, som jeg lige har nævnt. Med hensyn til refundering og hjemrejse har det været muligt at udtænke forskellige scenarier fra oprettelsen af garantifonde og udviklingen af obligatoriske forsikringsordninger for passagerer eller flyselskaber til idéen om at indføre målrettede ændringer i de nationale konkurslovgivninger.
<P>
I februar i år sendte jeg undersøgelsen til hr. Costa, som på det tidspunkt var formand for Transport- og Turismeudvalget. Kommissionen er nu i gang med at analysere de forskellige mulige løsninger på grundlag af denne undersøgelse og fokuserer især på konsekvenserne for passagerer og luftfartssektoren. I vores analyse vil vi tage hensyn til alle aspekterne af debatten og drage fordel af bidragene fra alle berørte parter. På samme måde vil Kommissionen i de kommende uger iværksætte en vidtrækkende offentlig høringsprocedure om passagerrettigheder i luftfartssektoren.
<P>
I den forbindelse og uden at undervurdere varieteten af pakkeferier og deres særlige karakteristika vil Kommissionen også tage hensyn til den konsekvensanalyse, der i øjeblikket foretages som led i revisionen af direktiv 90/314, som netop handler om pakkeferier. Det skyldes, at en af de vigtigste målsætninger i den offentlige høringsprocedure er at fastslå, hvilke konsekvenser konkursramte flyselskaber har for passagererne, og de mulige løsninger på problemet. Som allerede nævnt vil der naturligvis ud over den offentlig høring også blive foretaget en undersøgelse for at analysere indvirkningen af de forskellige mulige løsninger.
<P>
Parlamentets bidrag er efter min mening helt klart afgørende, og i betragtning af den ildhu, hvormed Transport- og Turismeudvalget har arbejdet sammen for at fremsætte den mundtlige forespørgsel i dag, tror jeg, at vi i de kommende uger vil kunne få et nyttigt samarbejde, så vi sammen kan finde den bedste måde at opfylde passagerernes behov på og beskytte deres rettigheder effektivt, hvis flere flyselskaber skulle gå konkurs.
<SPEAKER ID="251" NAME="Marian-Jean Marinescu" LANGUAGE="RO">
Fru formand! I den nuværende globale krise med svingende brændstofpriser og skrappere konkurrencevilkår gennemgår luftfartsselskaberne, særligt lavprisselskaberne, en yderst vanskelig periode. Stigende billetpriser er ikke en løsning i den nuværende situation, mens nogle lavprisselskabers brug af betjeningsafgifter kan resultere i et endnu kraftigere fald i antallet af passagerer.
<P>
Flyselskabernes økonomiske tab i 2009 nærmer sig de 11 mia. USD, en situation, der først vil blive rettet op på i de næste tre år. Derfor er vi nu kommet i en situation, hvor flyselskaber går konkurs, hvilket ingen vil indse. I tilfælde af konkurs er der på grund af manglende lovgivning ikke nogen praktiske midler til at få refunderet den tilsvarende værdi af billetterne eller få strandede passagerer i udlandet fløjet hjem. De europæiske flyselskabers støtte til at få bragt passagerer, der er ofre for et konkursramt selskab, som fremhævet i tilfældet med SkyEurope, hjem til en beskeden pris er i sig selv prisværdig, men det er kun en midlertidig løsning, indtil krisen er ovre. På den anden side kan vi ikke altid bruge den økonomiske krise selv som undskyldning for denne knibe, eftersom flyselskaber også gik konkurs, før den nuværende krise gik løs.
<P>
Strengere kontroller af luftfartsselskabers, især lavprisselskabers, finansielle situation, en nøjere kontrol af fusioner og overtagelser og oprettelsen af en betydelig garantifond er nogle af de løsninger, som på lang sigt vil kunne yde passagererne beskyttelse i det tilfælde, hvor et flyselskab går konkurs.
<SPEAKER ID="252" NAME="Saïd El Khadraoui" LANGUAGE="NL">
Fru formand, hr. kommissær, mine damer og herrer! Vores gruppe har presset på for at få en forhandling om problemet med konkurser i lufttransportsektoren, da der ganske rigtigt ikke længere er tale om enkeltstående tilfælde. Som min kollega hr. Simpson, formanden for vores udvalg, allerede har nævnt, er 77 flyselskaber - ganske rigtigt primært mindre selskaber - gået konkurs siden 2000, og tusindvis af mennesker har således tabt de penge, de har betalt for flybilletten, eller er blot blevet overladt til sig selv et eller andet sted. Det må frygtes, at der meget vel vil komme flere konkurser i disse vanskelige økonomiske tider for lufttransportsektoren. Vi bliver således nødt til at gøre noget.
<P>
Det er naturligvis rigtigt, at medlemsstaterne også skal spille en vigtig rolle i overvågningen af flyselskabernes kreditværdighed og finansielle situation - dette er ret og rimeligt - men det er vores opgave at indføre en beskyttelsesforanstaltning på europæisk plan for at sikre, at strandede passagerer ikke lades i stikken. Vi opfordrer derfor Kommissionen til at fremskynde forelæggelsen af et konkret forslag, navnlig da der - som kommissæren selv påpegede - allerede er blevet indført foranstaltninger gennem anden lovgivning - herunder for personer, der bestiller pakkerejser - bl.a. i form af en garantifond. Personer, der bestiller en flyrejse via en rejsearrangør, og personer, der bestiller deres billet online, behandles således ikke ens, og vi bør efter min opfattelse også løse dette problem.
<P>
Hr. kommissær! Jeg kan forstå, at De har indledt en høring af de berørte aktører, og at De agter at forelægge et forslag i løbet af 2010. Vi bør efter min opfattelse virkelig forsøge at fremskynde vores foranstaltninger, og i stedet for at vente til ultimo 2010 bør vi således forsøge at finde en løsning noget tidligere. Vi bør derfor hurtigst muligt få et konkret forslag til retsakt på bordet, således at vi kan indlede en drøftelse af de nærmere vilkår for konkursforsikringen.
<P>
Endelig vil jeg gerne sige, at jeg glæder mig over at høre kommissæren sige, at vi kan forvente en generel erklæring om passagerrettigheder i lufttransportsektoren. Vi ved, at den nuværende lovgivning ikke anvendes fuldt ud, ensartet og korrekt i alle medlemsstaterne, hvilket vi er nødt til at se på, og jeg er sikker på, at vi kommer tilbage til dette problem.
<SPEAKER ID="253" NAME="Gesine Meissner">
for ALDE-Gruppen. - (DE) Fru formand! Jeg vil gerne takke kommissæren for hans svar. Jeg er også medlem af Transport- og Turismeudvalget, og det er efter min opfattelse meget vigtigt, at dette emne er på dagsordenen nu. Hr. Simpson har allerede redegjort for problemet.
<P>
Der er et hul i den nuværende lovgivning om beskyttelse af passagerer i tilfælde af flyselskabers insolvens, hvilket allerede er blevet drøftet. Jeg mener, at det er meget vigtigt at beskytte forbrugernes rettigheder, og det er det, vi gør her. Vi forsøger at beskytte forbrugerne i videst muligt omfang.
<P>
Jeg vil gerne nævne et andet aspekt set fra vores gruppes synspunkt, som endnu ikke er blevet nævnt, men som efter min mening også er et vigtigt hensyn. Vi ønsker naturligvis, at forbrugernes rettigheder beskyttes, men vi ønsker også, at forbrugerne har et valg. I forbindelse med overvejelserne om, hvorledes vi kan lukke dette hul, kan et forslag fra Kommissionen meget vel føre til overregulering, der efterfølgende kan være til hinder for skabelsen af nye valgmuligheder på dette område.
<P>
Forbrugerlovgivningen skal naturligvis også sikre, at der f.eks. er et valg mellem en række forskellige tilbud fra flyselskaberne. Således går udviklingen i øjeblikket f.eks. i retning af, at der tilbydes en række meget billige flyrejser i stedet for pakkerejser, hvilket forbrugerne også i høj grad hilser velkommen.
<P>
Misforstå mig ikke. Jeg ønsker ikke på nogen måde at begrænse forbrugernes rettigheder. Det ligger mig også meget på sinde at beskytte disse rettigheder, og vi har i denne forbindelse brug for et egnet instrument. Vi bør imidlertid overveje de aspekter, som vi skal tage hensyn til for at sikre, at der rent faktisk fortsat er en høj grad af valgfrihed for personer, der rejser med fly, og at der kan skabes nye valgmuligheder på markedet, men vi skal samtidig sikre, at forbrugerne beskyttes og ikke står tilbage med økonomiske problemer, hvis et flyselskab rent faktisk går konkurs eller tvinges til at indgive konkursbegæring.
<P>
Jeg glæder mig i denne forbindelse over at høre, at kommissæren arbejder på en løsning, der eventuelt vil omfatte en støttefond, hvilket fremgik klart. Jeg glæder mig til drøftelsen i udvalget, der måske allerede vil finde sted i år.
<SPEAKER ID="254" NAME="Eva Lichtenberger" LANGUAGE="DE">
Fru formand, hr. kommissær, mine damer og herrer! De finansielle betingelser for flyselskabernes adgang til markedet er naturligvis allerede blevet drøftet i Transport- og Turismeudvalget. I denne forbindelse blev spørgsmålet om garantifonde rejst, men på daværende tidspunkt mente et flertal af medlemmerne helt klart ikke, at spørgsmålet var tilstrækkelig vigtigt eller væsentligt.
<P>
Nu ser vi en række sager, der virkelig giver anledning til overvejelser og regulering, idet vi har brug for regulering på dette område. Vi skal for det første til stadighed sikre, at de passagerrettigheder, som vi vedtager her med henblik på at beskytte forbrugerne, overholdes.
<P>
Spørgsmålet om boardingafvisning og de boardingafvisninger, som vi desværre har været vidne til, viser, at alle eksisterende smuthuller udnyttes med det samme. Vi er nødt til at se på dette problem og indføre lovgivning. Vi bliver sandsynligvis nødt til at oprette en garantifond eller indføre en form for forsikring for at beskytte passagererne behørigt mod en sådan forretningspraksis. Vi behøver blot at se nærmere på den sidste sag, hvor det selv den sidste dag fortsat blev erklæret, at alt var i orden, og mange mennesker troede på det.
<P>
I forbindelse med en sådan løsningsmodel skal det imidlertid sikres, at alle berørte parter betaler en rimelig andel af omkostningerne, og at den ikke betyder, at nogle få flyselskaber, herunder lavprisselskaber, læner sig komfortabelt tilbage og lader andre bære risikoen. Et fair marked beskytter ikke udelukkende passagerer mod urimelig forretningspraksis, men også konkurrenterne.
<SPEAKER ID="255" NAME="Ryszard Czarnecki" LANGUAGE="PL">
Fru formand! I løbet af de sidste ni år er næsten 80 flyselskaber gået konkurs i EU. I dag har vi hørt, hvordan lavprisselskabet SkyEurope gik konkurs i sommerferien, hvilket medførte, at tusindvis af selskabets kunder tabte deres penge. Denne situation gentager sig. Det er naturligvis ikke ejerne af private luftfartøjer, der lider tab, men ofte mindre velstillede mennesker, der sparer op i mange måneder for at kunne købe en flybillet til en udlandsrejse. Europa-Parlamentet bør i denne situation efter min opfattelse, og jeg taler som medlem af Transport- og Turismeudvalget, insistere meget kraftigt på, at Kommissionen vedtager principper for den retlige beskyttelse af passagerer og kunder, og dette indebærer ligeledes finansiel beskyttelse. Oprettelsen af en særlig kompensationsfond for konkursramte flyselskabers passagerer og kunder kan forebygge situationer som dem, vi har været vidne til gennem de sidste 10 år, hvor tusindvis af mennesker - hvis ikke flere - har tabt deres penge én gang for alle. Borgerne i EU-medlemsstaterne forventer sådanne konkrete tiltag.
<SPEAKER ID="256" NAME="Jaromír Kohlíček" LANGUAGE="CS">
Fru formand! Jeg vil gerne takke ordføreren Brian Simpson for hans fremragende præsentation af dette emne. I den seneste tid er en række flyselskaber gået konkurs i hurtig rækkefølge. Problemet har ikke været begrænset til lavprisselskaberne, selv om de har været hårdest ramt af konkurser. Hvis vi ikke drøfter situationen for de hundredvis af passagerer, der er strandet på rejsemål, hvor det er vanskeligt at skaffe en flybillet hjem, vil der ikke ske noget grundlæggende. Forskellige sektorer i industrien har problemer fra tid til anden, og normalt finder man i sidste ende en løsning. I dette tilfælde berøres tusindvis af mennesker, ofte med små børn og uden tilstrækkelige midler. Det er derfor nødvendigt at sende et klart signal om, at vi kender løsningen. Det handler om kapitalkrav og hjemrejseforsikring. Kommissionen og EU-medlemsstaterne kan efter min opfattelse finde en hurtig løsning på passagerernes problemer. Flyselskabernes problemer vil naturligvis kræve en anden løsning. Der skal tilvejebringes egnede instrumenter til imødegåelse af krisen i sektoren, og jeg tror, at disse vil blive anvendt.
<SPEAKER ID="257" NAME="Juozas Imbrasas">
for EFD-Gruppen. - (LT) Fru formand! Som følge af den økonomiske afmatning går en række selskaber konkurs, og flyselskaber er ingen undtagelse. I Litauen indgav det litauiske flyselskab FlyLAL også konkursbegæring i år. Det er et af de snesevis af europæiske flyselskaber, der gik konkurs i år. Selv om den lovgivning, som Europa-Parlamentet har vedtaget, giver passagererne tilstrækkelig garanti for erstatning, hvis de på grund af fejl fra flyselskabets side ikke har mulighed for at flyve på det planlagte tidspunkt på den planlagte rute eller har problemer med bagagen, er det en forudsætning, at flyselskabet ikke har økonomiske problemer. Når et selskab har indgivet konkursbegæring, taber passagerer, der har købt billetter, normalt alle deres penge. De nationale statslige institutioner overvåger og godkender flyselskabernes aktiviteter og flyvninger, og Kommissionen har derfor henstillet, at regeringerne, når et flyselskab går konkurs, straks refunderer billetter købt af flyselskabets passagerer og efterfølgende inddriver beløbet ved at indtræde som kreditor i det konkursramte selskab. Vi bør også drøfte hr. Simpsons forslag om en kompensationsfond. Dette påtrængende problem kan drøftes, og den bedste løsning vil være at supplere de generelle bestemmelser om luftfartstjenester, som Europa-Parlamentet og Rådet har vedtaget. Vi vil således bidrage til sikkerheden for passagerer, der benytter flyselskabernes tjenester.
<SPEAKER ID="258" NAME="Artur Zasada" AFFILIATION="PPE">
(PL) Fru formand, hr. kommissær! Det er indlysende, at flyselskaberne fortsat er forpligtet over for deres passagerer, også selv om flyselskabet går konkurs, og dette forhold bør være udgangspunktet for denne meget nødvendige diskussion, som hr. Simpson har indledt.
<P>
Det var derfor med forundring, at jeg lyttede til forklaringerne fra talsmanden for SkyEurope. Ronald Schranz beklagede de gener, som passagerne var blevet påført. Jeg understreger ordet "gener". Han understregede ligeledes, at det konkursramte selskabs kunder, der var strandet i udenlandske lufthavne, selv måtte finde alternative hjemrejsemuligheder. Ifølge talsmanden var der tale om flere tusinde mennesker, men han var ikke i stand til at oplyse det præcise antal. For SkyEuropes talsmand var det udelukkende et statistisk spørgsmål. Han glemte imidlertid, at dette tal dækkede over tusindvis af personlige dramaer, passagerer, der ikke kunne rejse hjem til deres familie eller til deres arbejde. Dette eksempel viser, at det er nødvendigt at regulere dette område hurtigst muligt. SkyEurope var et børsnoteret selskab, og vi havde således flere oplysninger om selskabet. Det er ikke altid tilfældet for andre lavprisselskaber. Der er risiko for, at det nylige mareridt i Bratislava vil gentage sig i en anden europæisk lufthavn.
<P>
Der pågår i øjeblikket en ophedet diskussion, hvor der foreslås forskellige løsninger på dette vigtige problem. Der tales om at oprette en særlig fond finansieret via et tillægsgebyr på flybilletter og om konkursforsikring. Disse initiativer er interessante, men de vil påvirke billetpriserne. I en krisetid har vi brug for en procedure, der på den ene side hjælper passagererne og på den anden side ikke forværrer den vanskelige finansielle situation, som flyselskaberne allerede befinder sig i.
<P>
Jeg vil derfor gerne stille et spørgsmål og komme med et forslag til kommissæren. Kunne en delløsning ikke være "solidaritet i luften" baseret på princippet om flyselskabernes fælles ansvar for passagererne? Ja, som polak er jeg særlig tilhænger af solidaritet. Det bør være en løsning og en udfordring, der kan gennemføres med det samme. Mit forslag er baseret på idéen om, at et konkursramt selskabs passagerer, der er strandet i en lufthavn, skal have mulighed for at rejse med et andet selskabs fly, der flyver i samme retning, naturligvis forudsat at der er ledige pladser på flyet. De berørte flyselskaber afregner efterfølgende indbyrdes de hermed forbundne omkostninger. Kommissæren bedes besvare dette spørgsmål.
<SPEAKER ID="259" NAME="Olga Sehnalová" AFFILIATION="S&amp;D">
(CS) Fru formand, hr. kommissær, mine damer og herrer! Efter flyselskabet SkyEuropes konkurs er der kommet fokus på det generelle problem med ringe forbrugerbeskyttelse af flyselskabernes passagerer. Der er ikke tale om et virtuelt problem - jeg har haft lejlighed til at møde en række kunder, der blev personligt ramt af det pågældende selskabs kollaps. De deltog tilfældigvis i et møde i byen Kroměříž i den østlige del af Den Tjekkiske Republik, som jeg repræsenterer, som repræsentanter for den franske venskabsby Chateau d'Ain. Deres hjemrejse var en meget frustrerende oplevelse og indebar en tvungen mellemlanding i lufthavnen i Prag en hel dag.
<P>
Jeg nævner dette eksempel for at understrege, at SkyEurope ikke var et almindeligt lavprisselskab. De tjenester, selskabet tilbød sine passagerer, svarede til de traditionelle flyselskabers tjenester, og selskabet fløj til større lufthavne. En lang række forskellige kunder gjorde brug af selskabets tjenester. For kunder, der lagde størst vægt på billetprisen snarere end på afrejsedatoen, var SkyEurope det foretrukne valg i Den Tjekkiske Republik. SkyEurope var også en af de vigtigste kunder for Prague-Ruzyně, Den Tjekkiske Republiks største lufthavn. SkyEuropes konkurs ramte imidlertid ikke kun passagerer i lufthavne, men også 280 000 andre kunder, som havde købt billetter. Ifølge det oplyste blev der solgt flybilletter helt frem til tidspunktet for konkurserklæringen.
<P>
De kunder, der ikke betalte for billetterne med kreditkort, har praktisk talt ingen chance for at få deres penge igen. Flyselskaber har ingen retlig forpligtelse til at forsikre sig mod konkurs, og en række selskaber tegner derfor ikke en sådan forsikring. Passagererne skal derfor gøre deres krav gældende under konkursbehandlingen. Chancerne for at få penge tilbage på denne måde er meget små. Det er derfor på tide at gøre noget ved dette problem. Jeg vil gerne takke Transport- og Turismeudvalget, der har rejst dette spørgsmål, og Kommissionen, der har lovet at se på sagen. Jeg er sikker på, at der vil blive fundet en løsning, som vil øge forbrugernes tillid til lufttransportsektoren, der er blevet meget hårdt ramt af den globale økonomiske krise.
<SPEAKER ID="260" NAME="Oldřich Vlasák" AFFILIATION="ECR">
(CS) Fru formand, mine damer og herrer! De store konkurser blandt flyselskaber i år tvinger os til at genoverveje, om det fælles indre marked for lufttransport fungerer korrekt. Selv om en række store flyselskaber er gået konkurs og situationen i sektoren fortsat forværres som følge af stigende brændstofpriser og lavere økonomiske vækst, er der efter min mening bestemt ingen grund til at gå i panik. Inden vi bevæger os ud på et skråplan med yderligere regulering bør vi huske på, at antallet af lavprisselskaber i lufttransportsektoren i EU er blevet kraftigt forøget, og at der er kommet øget konkurrence mellem alle EU's flyselskaber på grund af de indførte liberaliseringsforanstaltninger.
<P>
En tidligere stærkt reguleret industri med dyre flybilletter er blevet omdannet til en dynamisk sektor med tjenester, der takket være de overkommelige priser i EU benyttes af et stadig stigende antal passagerer, der tidligere ikke ville have haft råd til at benytte disse tjenester. Vi bør derfor nøje overveje, hvordan vi kan øge beskyttelsen af forbrugerne - i dette tilfælde af flyselskabernes kunder - uden at bringe det effektive marked for lufttransport i fare. Det er ikke længe siden der sidst blev stillet forslag om at indføre tvungen konkursforsikring for flyselskaber i Europa-Parlamentet. Vi bør derfor overveje, hvordan dette forslag kan gennemføres.
<SPEAKER ID="261" NAME="Christine De Veyrac" AFFILIATION="PPE">
(FR) Fru formand, hr. næstformand i Kommissionen, mine damer og herrer! Som påpeget fra mange sider viser den mundtlige forespørgsel, som vi drøfter her til aften, at der er et reelt juridisk tomrum, der betyder, at passagererne ikke har nogen garantier, hvis et flyselskab går konkurs.
<P>
Den europæiske lovgivning beskytter bestemt passagerer, der har købt en billet, som indgår i en pakkerejse, men den beskytter ikke passagerer, der køber deres billet på internettet. Som hr. El Khadraoui påpegede, har forbrugeradfærden ændret sig i takt med udviklingen af internettet, og lovgiveren er nødt til at følge denne udvikling for at beskytte vores europæiske medborgere. Et stort antal rejsende køber nu deres billet på internettet. Lavprisselskaberne sælger næsten udelukkende deres billetter online, og de unge og lavindkomstgrupperne berøres således i særlig grad af dette problem. Det er ikke acceptabelt, at disse passagerer ikke har nogen garanti, hvis det flyselskab, hvor de har købt deres billet, går konkurs, navnlig da lufttransportsektoren gennem de sidste par måneder er blevet ramt af en krise af hidtil ukendt omfang, der har medført et betydeligt fald i flytrafikken. Vi ved alle, at denne krise er værre end den krise, der ramte sektoren efter den 11. september, og at en lang række flyselskaber er gået konkurs.
<P>
Det er derfor af afgørende betydning, at Kommissionen - og jeg ved, at Kommissionens næstformand er opmærksom herpå - fremlægger reelle løsninger så hurtigt som muligt, således at vi kan beskytte passagerer, hvis det flyselskab, som de skulle flyve med, går konkurs, uanset hvordan de bestilte deres billet.
<SPEAKER ID="262" NAME="Magdalena Álvarez" AFFILIATION="S&amp;D">
(ES) Fru formand, hr. kommissær! Jeg glæder mig over den forespørgsel, som vi drøfter i dag, men den vedrører efter min opfattelse kun en af de mulige årsager til virksomhedsophør, nemlig finansielt kollaps eller insolvens.
<P>
Flyselskaber kan imidlertid lukke eller indstille deres aktiviteter af andre årsager. Jeg tænker på de situationer, hvor deres licens suspenderes af sikkerhedsmæssige grunde eller som følge af frivillig lukning eller lukning af ikkefinansielle årsager. I disse situationer er problemerne de samme som dem, vi drøfter i dag, hvor passagerer lades i stikken, da flybilletten ikke refunderes, eller da tilbagebetalingen, hvis billetten refunderes, i nogle tilfælde er forbundet med betydelige omkostninger.
<P>
Forordningen om kompensation til luftfartspassagerer ved forsinkelser og aflysning er efter min opfattelse et af de instrumenter, som vi kan bruge, men jeg mener ikke, at det er tilstrækkeligt.
<P>
Jeg vil i denne forbindelse gerne opfordre Kommissionen til at se på mulighederne for at forelægge lovgivningsforanstaltninger, der dækker andre situationer - de situationer, jeg nævnte - hvor der ikke er tale om et flyselskabs kollaps, og som ikke er omfattet af gældende fællesskabslovgivning. I modsat fald risikerer vi, at vi på trods af alle vores gode hensigter ikke når vores mål og kun omfatter en bestemt situation af lovgivningen, samtidig med at vi undlader at beskytte et stort antal passagerer, der også kan være ramt af lukningen af et flyselskab, selv om selskabet ikke lukker af økonomiske eller finansielle årsager.
<SPEAKER ID="263" NAME="Silvia-Adriana Ţicău" AFFILIATION="S&amp;D">
(RO) Fru formand! Hvis vi ønsker et effektivt indre marked, skal vi have en forbrugerbeskyttelsespolitik på fællesskabsplan. EU har i årenes løb truffet en række relevante tiltag på dette område, og de vedtagne foranstaltninger har sikret et øget forbrugerbeskyttelsesniveau på områder som f.eks. pakkerejser og passagerernes rettigheder.
<P>
Langt de fleste af de klager, der er blevet modtaget fra europæiske borgere, vedrører imidlertid krænkelsen af flypassagerers rettigheder. Mange af disse klager kommer fra passagerer, hvis fly er blevet aflyst, fordi flyselskaberne eller rejsearrangørerne er gået konkurs. I disse tilfælde får forbrugerne først kendskab til problemet, når flyvningen ikke gennemføres som planlagt.
<P>
Selv om Rådets direktiv 90/314/EØF om pakkerejser beskytter passagererne i tilfælde af rejseoperatørens likvidation, beskyttes de ikke, hvis flybilletterne er solgt på individuel basis. I tilfælde af boardingafvisning ydes der desuden ikke erstatning i tilfælde af usædvanlige omstændigheder, der også omfatter flyselskabets konkurs. Ifølge en nylig undersøgelse er hele 79 flyselskaber i EU gået konkurs i perioden 2000-2008. 41 % af de flyselskaber, der gik konkurs i perioden 2005-2008, udførte regionale flyvninger, og 17 % var lavprisselskaber.
<P>
Hvilke foranstaltninger kan vi træffe med henblik på at sikre en bedre beskyttelse af passagerer under sådanne omstændigheder? Blandt mulige løsninger kan nævnes en forsikringsordning for passagerer, der dækker under sådanne omstændigheder, et strengere tilsynssystem samt udarbejdelse af lovgivningsbestemmelser, der sikrer passagererne kompensation i disse situationer.
<SPEAKER ID="264" NAME="Zita Gurmai" AFFILIATION="S&amp;D">
(EN) Fru formand! Kompensation til passagerer i tilfælde af flyselskabets konkurs er ikke kun et spørgsmål om penge. Det handler også om langt mere alvorlige spørgsmål såsom sikkerhed, adgang til tjenester og konkurrenceevne. I krisetider er alle erhvervssektorer i en vanskelig situation, og lufttransport er ingen undtagelse. Det er af afgørende betydning, at borgerne ikke mister tilliden til flyselskaberne, da dette vil føre til en betydelig nedgang i efterspørgslen og således yderligere svække flyselskabernes økonomiske situation. Dette kan påvirke Europas økonomiske situation og konkurrenceevne generelt.
<P>
Kompensation til flypassagerer hænger også sammen med adgang til tjenester. Enhver borger i Europa bør efter min mening have mulighed for at rejse med fly, hvis han eller hun ønsker det. I denne forbindelse er det nødvendigt at erkende, at vi har brug for pålidelige lavprisflyselskaber med billetpriser, som alle kan betale. Disse flyselskaber bør hvile på et stabilt finansielt grundlag, da sikkerhed ikke kun indebærer sikkerhed i tilfælde af en ulykke, men også forudsætter, at jeg, hvis jeg køber en flybillet, kan være sikker på, at der på afrejsetidspunktet rent faktisk vil være et fly, der bringer mig frem til mit rejsemål.
<P>
Derfor er vores mundtlige forespørgsel vigtig, og det forhold, at næsten 80 flyselskaber er gået konkurs i Europa siden 2000, gør spørgsmålet presserende. Der er et åbenlyst behov for en klar lovgivning på dette område. Jeg anmoder derfor kommissæren om at overveje dette spørgsmål nøje og forelægge en holdbar løsning hurtigst muligt.
<SPEAKER ID="265" NAME="Joanna Katarzyna Skrzydlewska" AFFILIATION="PPE">
(PL) Fru formand, hr. kommissær! For omkring en måned siden blev et lavprisselskab insolvent, og flyselskabet - SkyEurope - indgav konkursbegæring. Selv om analytikere inden for luftfartsindustrien havde forudset denne konkurs gennem lang tid, solgte SkyEurope imidlertid fortsat billetter til selskabets flyvninger dagen før indgivelsen af konkursbegæringen. Hundredvis af flyselskabets passagerer blev således ikke blot frataget muligheden for at foretage de rejser, som de havde planlagt, men de led frem for alt betydelige økonomiske tab på grund af flyselskabets kollaps. Selskabet meddelte blot i en officiel erklæring sine kunder, at de var nødsaget til at afskrive de penge, de havde investeret i deres billetter.
<P>
Eksemplet med SkyEurope viser klart, at det i vores fælles Europa endnu ikke er lykkedes os at udarbejde lovgivning, der beskytter flyselskabernes kunder mod de negative følger af et flyselskabs konkurs. Det er et meget stort problem, hvilket det forhold, at 77 flyselskaber er gået konkurs verden over siden 2000, vidner om. I 2004 gik det polske flyselskab Air Polonia f.eks. konkurs. Jeg opfordrer derfor Kommissionen til at forelægge en række principper, der beskytter flyselskabernes kunder mod de negative følger af et flyselskabs eventuelle konkurs.
<SPEAKER ID="266" NAME="Antonio Tajani">
næstformand i Kommissionen. - (IT) Fru formand! Fru De Veyrac, hr. Vlasák og fru Gurmai fokuserede på årsagen til konkurs, med andre ord på den økonomiske krise og de vanskeligheder, som lufttransportsektoren - både lavprisselskaber og større flyselskaber - står over for i øjeblikket.
<P>
Europa-Parlamentet og Kommissionen har i fællesskab iværksat en række initiativer til imødegåelse af krisen. Jeg tænker her på fastfrysningen af ankomst- og afgangstidspunkter, der blev støttet af et stort flertal i Parlamentet, og initiativet vedrørende det fælles europæiske luftrum, der er en omfattende reform af lufttransportsystemet, som giver flyselskaberne mulighed for at nedbringe brændstofomkostningerne, da vi har reduceret flyvningerne mellem lufthavnene.
<P>
Det er netop med henblik på at yde praktisk støtte til alle europæiske flyselskaber - både lavprisflyselskaber og traditionelle flyselskaber - at jeg har opfordret de 27 transportministre i EU til at indføre reformen vedrørende det fælles europæiske luftrum forud for tidsplanen, fordi vi således på en hensigtsmæssig måde giver flyselskaberne mulighed for at spare brændstof og således forhindrer, at deres regnskaber påvirkes negativt. Forebyggelse af flyselskabers konkurs vil ikke blot beskytte passagererne mod tab, men vil frem for alt være yderst vigtigt for beskyttelsen af arbejdspladser. Vi må ikke glemme, at denne finansielle og økonomiske krise ikke bør udvikle sig til en egentlig social krise.
<P>
Vi ved, at lufttransportsektoren står over for en række problemer globalt. Vi behøver blot at tænke på, hvad der skete med Japan Airlines for et par uger siden, hvor der blev bebudet personalenedskæringer. Det bør ikke blot være vores pligt at beskytte borgerne, men også at gribe ind for at sikre, at gode flyselskaber kan forblive i drift, således at vi kan bevare arbejdspladser.
<P>
Kommissionen - undskyld, hvis jeg kommer bort fra emnet - og Parlamentet har arbejdet for at gøre dette muligt. Jeg kan sige, at vi gennem vores indsats har skabt grundlaget for udviklingen af en ny flyselskabsmodel på helt private hænder, f.eks. Olympic Airways, Alitalia samt - og jeg håber, at der vil komme en løsning her - Austrian Airlines. Der er således ikke flere statskontrollerede flyselskaber, der skal reddes af staten, når de kommer i vanskeligheder. De selskaber, der begår fejl, skal nu selv betale prisen.
<P>
Jeg vil også gerne besvare det spørgsmål, som blev rejst af fru Alvarez, der kom ind på et emne, der bestemt er interessant. Jeg tror, at jeg kan støtte hendes forslag om, at vi i vores arbejde også skal beskytte passagerer fra flyselskaber, der ikke lukker, fordi de er gået konkurs, men fordi de ikke opfylder sikkerhedskravene. I denne særlige situation lider passageren samme tab som en passager, der har købt en billet hos et flyselskab, der efterfølgende gik konkurs. Princippet må fortsat være at sikre de rejsende, når de lider et tab, med andre ord når de ikke kan gå om bord på deres fly. Denne filosofi ligger desuden til grund for - og vil fortsat ligge til grund for - mine bestræbelser, så længe jeg er kommissær, således at passagererne har adgang til samme beskyttelse i alle transportsektorer.
<P>
På mødet i Rådet (transport) i Luxembourg i morgen og i overmorgen vil vi således tage fat på spørgsmålet om passagerers rettigheder inden for sø- og flodtransport. Kommissionen har med støtte fra Parlamentet truffet dette valg med henblik på at beskytte europæiske borgere. Hvis vi virkelig ønsker at vinde borgernes tillid og skabe positive resultater som i Irland, skal vi lovgive for at vise borgerne, at EU-institutionerne er på deres side, at de ikke blot er arbejdspladser for folk, der tjener for mange penge, men steder, hvor der gøres en indsats for at sikre og beskytte de europæiske borgeres rettigheder.
<SPEAKER ID="267" NAME="Formanden">
Forhandlingen er afsluttet. Afstemningen om eventuelle beslutningsforslag finder sted under næste mødeperiode.
<P>
Skriftlige erklæringer (artikel 149)
<SPEAKER ID="268" NAME="Edit Herczog  " LANGUAGE="HU">
Som følge af ændrede rejsevaner tilrettelægger stadig flere mennesker selv deres rejse uden om rejsebureauerne. Lavprisflyselskaber har været vinderne i denne udvikling gennem de sidste 10 år, både med hensyn til omsætning og markedsandele. De jævnlige konkurser blandt rejsebureauer gav også tidligere anledning til bekymring i Ungarn. Vi så jævnligt billeder på tv af familier, der var strandet i udlandet. Vi må ikke lade den næste konkursbølge udrydde lavprisflyselskaberne, hvilket vil påføre både økonomien og passagerer et tab på flere millioner euro, for ikke at nævne sikkerhedsrisikoen, hvis et selskab ikke har et sikkert finansielt grundlag for sine aktiviteter.
<P>
Det er netop derfor, at vi skal fokusere på følgende mål. Vi skal overveje en stramning af reglerne om virksomhedsetablering. Der skal stilles yderligere kapital- og strukturkrav til flyselskaber. Vi skal overveje en stramning af kravene til finansielle regnskaber og driftsregnskaber og hyppigheden af stikprøvekontroller. I betragtning af sektorens størrelse bør selskabernes flypolitik, klagebehandlingsmekanisme og tilbagebetalingsprocedure analyseres jævnligt i europæiske undersøgelser. Vi skal gøre det endnu nemmere at behandle grænseoverskridende klager på dette område fremover. Hvis vi virkelig ønsker at skabe et fælles marked i Europa med fokus på forbrugernes velfærd, skal vi behandle grænseoverskridende klager og erstatningskrav mere effektivt.
