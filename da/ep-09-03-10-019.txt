<CHAPTER ID="019">
Risiko for lukning af koncernen QIMONDA i Tyskland og Portugal og dermed følgende tab af tusinder af arbejdspladser i Europa (forhandling) 
<SPEAKER ID="539" NAME="Formanden">
Næste punkt på dagsordenen er Kommissionens redegørelse om risikoen for lukning af koncernen QIMONDA i Tyskland og Portugal og dermed følgende tab af tusinder af arbejdspladser i Europa.
<SPEAKER ID="540" NAME="Vladimír Špidla" LANGUAGE="CS">
Fru formand, mine damer og herrer! Både virksomheder og arbejdstagere begynder at føle virkningerne af den finansielle og økonomiske krise. Skønt omstændighederne varierer mellem de enkelte medlemsstater, forværres beskæftigelsessituationen i Europa generelt set. I 2009 falder den samlede beskæftigelse muligvis med 1,6 %, hvilket svarer til, at 3,5 mio. job går tabt. Arbejdsløshedsprocenten i EU kan komme til at ligge på omkring 10 % i 2010. Virksomheder bekendtgør dagligt omlægninger eller omstruktureringsforanstaltninger, der ofte er ensbetydende med store jobtab. Situationen for virksomheden Qimonda, der agter at lukke fabrikker i Tyskland og Portugal, er desværre ikke enestående.
<P>
Kommissionen er opmærksom på omstruktureringens potentielle negative virkninger for arbejdstagerne og deres familier samt den økonomiske og sociale struktur i en given region. Jeg vil imidlertid gerne understrege, at Kommissionen ikke har beføjelser til at tilsidesætte eller udskyde de enkelte virksomheders beslutninger, og at virksomhederne ikke er forpligtet til at informere Kommissionen om deres beslutninger. Jeg må sige, at hverken Qimondas ledelse eller medarbejderrepræsentanter har henvendt sig til Kommissionen.
<P>
Kommissionen vil gerne tage adskillige punkter op vedrørende den aktuelle situation. Først og fremmest er det helt afgørende med en bedre imødegåelse og forvaltning af omstruktureringen gennem en intensiv dialog med arbejdstagerrepræsentanter og de øvrige involverede parter. Efter min mening er det nyligt vedtagne direktiv eller ændrede direktiv om virksomhedsråd et af EU's væsentligste bidrag i denne sag. I denne forbindelse er det derfor så meget vigtigere, at de berørte virksomheder omhyggeligt lever op til deres forpligtelser i henhold til EU's direktiver om underretning og høring af medarbejderne. Kommissionen opfordrer også virksomhederne til at indføre foranstaltninger med henblik på at fastholde flest mulige arbejdstagere i beskæftigelse gennem fleksible arbejdsordninger og brugen af midlertidige afskedigelser af økonomiske årsager.
<P>
De fleste medlemsstater har indført målrettede foranstaltninger i bestræbelserne på at støtte beskæftigelsen og begrænse krisens betydning for de almindelige borgere. Disse foranstaltninger gælder for fire hovedområder: fastholdelse af arbejdstagere i beskæftigelse, hurtig reintegrering af arbejdstagere i beskæftigelse, hjælp til de mest sårbare grupper gennem indkomststøtte, forlængelse af perioden for udbetaling af arbejdsløshedsunderstøttelse eller forhøjelse af familiebidragene samt øget social beskyttelse og øgede investeringer i social- og sundhedsinfrastrukturen.
<P>
Kommissionen har styrket de finansielle instrumenter på europæisk plan med henblik på at hjælpe medlemsstaterne gennem krisen og dens sociale konsekvenser. Den Europæiske Socialfond, der hvert år yder bistand til 9 mio. arbejdstagere, er blevet forenklet, så der kan gives forskud til projekter på 1,8 mia. EUR. Forhåbentlig når Europa-Parlamentet og Rådet hurtigt frem til en aftale om denne sag. Kommissionen støtter også de medlemsstater, der gerne vil omprogrammere Den Europæiske Socialfond. Medlemsstaterne kan også bede om hjælp til fyrede arbejdstagere fra Den Europæiske Fond for Tilpasning til Globaliseringen. I den europæiske økonomiske genopretningsplan har Kommissionen foreslået, at man udvider støttekriterierne for bedre at reagere på den aktuelle økonomiske krise. Jeg håber, at Parlamentet også her hurtigt vil indgå et kompromis med Rådet. Kommissionen er villig til at samarbejde med de tyske eller portugisiske myndigheder om at vurdere alle anmodninger om europæisk støttefinansiering. Kommissionen støtter også en social dialog på europæisk plan, da arbejdsmarkedets parter spiller en afgørende rolle for håndteringen af krisen. Arbejdsmarkedets parter på europæisk plan skal også præsentere et fælles bidrag om bekæmpelse af krisen på trepartsmødet den 19. marts.
<P>
Det er vigtigt for Kommissionen, at der ydes en samlet indsats, fordi det vil gøre det muligt at bekæmpe de kortsigtede virkninger af krisen og arbejde hen imod en kommende økonomisk fornyelse. Kommissionen havde dette mål for øje, da den introducerede et europæisk initiativ til at støtte beskæftigelsen inden for rammerne af den europæiske økonomiske genopretningsplan. Den 4. marts modtog Kommissionen også et bidrag, der er udpeget til det europæiske råds møde den 19. og 20. marts, hvor der bl.a. vil blive fokuseret på krav og metoder vedrørende støtte til kriseramte arbejdstagere og sårbare personer på arbejdsmarkedet.
<P>
Kommissionen er også meget glad for det tjekkiske formandskabs initiativ om at organisere et topmøde, der er helliget beskæftigelse og sociale anliggender i maj 2009. Målet med dette møde bliver at vurdere situationen og iværksætte konkrete foranstaltninger. Det skal føre til vedtagelsen af en fælles strategi for at reducere de sociale følger af krisen, skabe ny enighed med arbejdsmarkedets parter og andre deltagere i spørgsmålet om at modernisere socialpolitikkerne og indføre konkrete foranstaltninger for at fremme den økonomiske genopretning og overvinde krisen ved at løse arbejdsmarkedets strukturelle mangler.
<SPEAKER ID="541" NAME="José Albino Silva Peneda" LANGUAGE="PT">
Fru formand! Den mulige lukning af Qimonda truer næsten 2 000 stillinger i det nordlige Portugal, der på nogle få år er gået fra at være en af de mest industrialiserede regioner i Europa til at være en af kontinentets fattigste regioner.
<P>
Man må forstå, at den industrielle struktur i det nordlige Portugal byggede på traditionelle sektorer, hvor tekstilvarer havde stor betydning. Denne sag er opstået netop på et tidspunkt, hvor denne industrielle struktur befandt sig i en afgørende omstillingsfasefase med omstruktureringsprocesser, der altid er vanskelige og bekostelige. Hvis denne lukning bliver en realitet, får den en enorm indvirkning ikke blot på regionen, men på hele landet.
<P>
Jeg ved, at det primært er markedskræfterne og aktionærernes vilje, der afgør, om driften af Qimonda fortsætter. Det bliver imidlertid heller ikke vanskeligt at erkende, at Qimonda betragtes som en af Portugals vigtigste eksportører, og da virksomheden også er en vigtig del af omstillingen af regionens økonomiske struktur, kan vi ikke acceptere, at dens fremtid alene afgøres af markedskræfterne. Denne omstændighed forklarer, hvorfor myndighederne i Portugal og Tyskland har taget spørgsmålet op på allerhøjeste plan - specielt og for ganske nylig gennem præsidenten for Den Portugisiske Republik og den tyske forbundskansler Merkel. Det er også derfor, hr. kommissær Špidla, at hvis den portugisiske regering endnu ikke har inviteret Dem til at besøge regionen, der står i en virkelig social krisesituation, så inviterer jeg Dem selv, fordi jeg synes, at De selv skal se situationens alvor, støtte den igangværende indsats og mobilisere alle de for Kommissionen til rådighed stående midler for at forhindre en yderligere spredning af den manglende tillid, der gennemsyrer regionen.
<SPEAKER ID="542" NAME="Edite Estrela" LANGUAGE="PT">
Fru formand! Qimonda er et mønstereksempel på den globale finansielle og økonomiske krise. Virksomheden benytter sig af den nyeste teknologi, ansætter højtkvalificerede medarbejdere og fremmer forskning. Qimonda lever op til Lissabonstrategiens målsætninger. Den portugisiske regering har gjort sit yderste for at finde en løsning, der gør virksomheden levedygtig, men løsningen kræver også deltagelse af den tyske forbundsregering samt delstaterne Bayern og Sachsen. Den portugisiske regering har allerede besluttet at stille 100 mio. EUR til rådighed til dette formål. Som sagt har den gjort og vil fortsat gøre sit yderste, hvilket Qimondas tyske ansatte erkendte under den portugisiske præsidents officielle besøg for nylig.
<P>
Kommissionen og medlemsstaterne har med rette truffet foranstaltninger for at redde mange banker og støtte visse industrier som f.eks. bilindustrien. Hvorfor ikke også støtte Qimonda? Det vil have meget alvorlige konsekvenser at overlade Qimonda til sin egen skæbne. Ikke blot vil tusindvis af ansatte i Tyskland og Portugal miste deres job, men uvurderlig europæisk intellektuel ejendom og en masse EU-midler, der blev investeret i Qimondo, vil også gå tabt. Det har så stor strategisk betydning for Europa, at Qimonda holdes i gang i Tyskland og Portugal, at en EU-støtte er velbegrundet.
<P>
Hr. kommissær! Vi skal være konsekvente, og vi skal derfor gøre vores yderste for at redde Qimonda. Qimonda er ikke blot en hvilken som helst virksomhed!
<SPEAKER ID="544" NAME="Ewa Tomaszewska" LANGUAGE="PL">
Hr. formand! Den tyske virksomhed Qimonda, der er en af verdens største lagerchipproducenter, har erklæret sig konkurs. Virksomheden har i løbet af det seneste år modtaget 325 mio. EUR i støtte, hvilket har vist sig utilstrækkeligt.
<P>
I 2007 havde Qimonda 13 500 ansatte. I december 2008 accepterede de en lønnedgang på 10-15 % efter forsikringer om, at underbetalingen ville blive godtgjort inden april måned i år. I stedet mistede 500 ansatte deres job fra den ene dag til den anden. De har ikke modtaget de lønninger, kompensationer for opsparet afspadsering eller fratrædelsesgodtgørelser, som virksomheden skyldte dem. Yderligere 500 ansatte mister deres job i den kommende måned, mens endnu 1 500 arbejdstagere er i fare på længere sigt.
<P>
Der findes mange andre sådanne virksomheder i vores lande - herunder også i Krośno og Stalowa Wola i Polen. Vi forventer, at Kommissionen leverer et sammenhængende program til beskyttelse af job under krisen.
<SPEAKER ID="545" NAME="Elisabeth Schroedter" LANGUAGE="DE">
Hr. formand, hr. kommissær, mine damer og herrer! Qimondas konkurs skyldes et massivt prisfald på de forældede DRAM-chips. Qimonda er faktisk måneder foran konkurrenterne med hensyn til forskning i energibesparende chips, og det er særligt på dette område og i dette innovationspotentiale, at der bør investeres. Vi håber, at Kommissionen vil fokusere på det.
<P>
Det kan ikke desto mindre betyde, at ikke alle job bevares. Kommissæren havde ret. Det er her, Den Europæiske Fond for Tilpasning til Globaliseringen kommer ind i billedet. På Qimonda har vi imidlertid højt kvalificerede ansatte, der med den rette velvalgte og skræddersyede omskoling kunne finde nye job inden for de nye industrier. Det kan vi se med de arbejdstagere, der har omstillet sig til solkraftindustrien. Qimonda-sagen viser, at det også er op til Kommissionen at sørge for, at der omskoles målrettet til job med en fremtid i stedet for at skyde med spredehagl. Kun målrettede investeringer, en miljømæssig omstrukturering af økonomien og en efterfølgende tilsvarende omskoling af arbejdsstyrken giver folk håb og reelle fremtidsudsigter.
<SPEAKER ID="546" NAME="Gabriele Zimmer" LANGUAGE="DE">
Hr. formand, hr. kommissær! Det kommer sikkert ikke som nogen overraskelse, at jeg ikke er tilfreds med Deres svar - i særdeleshed i betragtning af, at vi for adskillige uger siden gjorde os store anstrengelser for at kontakte en lang række repræsentanter for Kommissionen - i særdeleshed hr. kommissær Verheugen - for at få klare svar. Der var god mulighed for at give et langt mere præcist svar i dag og sige, hvordan Kommissionen selv agter at påtage sig sit ansvar.
<P>
Jeg vil gerne introducere to aspekter i denne forhandling. For det første er Qimonda i stand til at sikre EU en afgørende teknologisk fordel inden for halvleder- og nanoteknologi. For det andet har Qimonda ingen konkurrenter i Europa, hvorimod den har konkurrenter i Asien, hvor de får 70 % i støtte, hvilket gør en afgørende forskel. For det tredje vil en produktionslukning på Qimonda betyde tab af den kooperative kerne af et netværk på omkring 40 000 job blot i en region som Sachsen.
<P>
Hvad forventer arbejdstagerne, deres familier og befolkningen i de berørte regioner sig af EU? De forventer først og fremmest et klart og øjeblikkeligt løfte om, at Kommissionen ønsker at bevare de aktuelle arbejdspladser for den europæiske halvleder- og nanoteknologiindustri, så dette forspring for fremtiden ikke smides bort, samt en bekræftelse af erklæringerne om de fremtidige udgifter til forskning - specielt vedrørende det ottende forskningsrammeprogram.
<P>
Vi forventer også, at Kommissionen, den tyske forbundsregering og regionsregeringen i Sachsen støtter den nødvendige løsning for at forhindre en produktionslukning. Der er ikke lang tid tilbage - kun nogle få dage. Toplederne glider allerede bort. Alternativerne til en løsning er, at meget avanceret forskningsteknologi flytter til Asien eller sælges for en slik. Det kan ikke være i EU's interesse.
<SPEAKER ID="547" NAME="Joel Hasse Ferreira" AFFILIATION="PSE">
(PT) Hr. formand, hr. kommissær, mine damer og herrer! Qimondas vanskelige situation er blevet forværret af den finansielle og økonomiske krise. Den portugisiske regering har gjort, hvad den finder hensigtsmæssigt og nyttigt for at afhjælpe situationen. Vi ville ønske, at den bayriske regering også vidste, hvordan man håndterer situationen på en yderst ansvarlig måde. En redning af fabrikkerne i München vil have afgørende betydning for fabrikkerne i Vila do Conde og Dresden.
<P>
Den portugisiske økonomi- og innovationsminister, Manuel Pinho, har selv bekræftet, hvor utrolig vigtigt det er at sikre denne virksomheds levedygtighed. Qimonda er utrolig vigtig for Portugal, og da virksomheden kan være konkurrencedygtig på globalt plan, er den lige så vigtig for Europa.
<P>
Hr. formand, Portugal vil fortsat arbejde hen imod en løsning, der sikrer virksomhedens levedygtighed. Vi håber, at den tyske regering - både på føderalt og på statsligt plan - virkelig vil tilstræbe at finde en løsning på dette problem.
<P>
Personligt vil jeg gerne atter understrege den strategiske betydning af at bevare denne form for industri på europæisk territorium. Forhåbentlig vil ingen national eller statslig regering begå den fejl at lade denne virksomhed lukke fabrikker og skade beskæftigelsen på EU's område.
<P>
Mine damer og herrer! Vi forstår behovet for at hjælpe de store koncerner inden for bilindustrien med deres omstrukturering, men EU's midler og Kommissionens kræfter kan ikke opbruges på denne støtte.
<P>
Hr. kommissær! For at undgå mulige kommunikationsproblemer opfordrer vi hr. Špidla - som vi er forbundet til med hensyn til arbejde og politisk solidaritet - samt formanden for Kommissionen, der aldrig glemmer, at han er vores og en stor del af de Qimonda-ansattes landsmand, til at få Kommissionen til at yde tilsagn om at støtte Qimonda.
<P>
Afslutningsvis må vi understrege, at Portugals præsident, Cavaco Silva, for nylig i Tyskland slog fast, at der var fornyet håb med hensyn til Qimonda. I lighed med flere kolleger vil jeg også henvise til betydningen af den specifikke økonomiske sektor, som Qimonda opererer i. Lad os derfor huske på, at den portugisiske regering viser sin vilje til at støtte Qimonda med de nødvendige midler under hensyntagen til landets økonomiske størrelse.
<P>
Mine damer og herrer! Lad os hjælpe med at redde Qimonda. Tiden er knap!
<SPEAKER ID="548" NAME="Ilda Figueiredo" AFFILIATION="GUE/NGL">
(PT) Hr. formand, hr. kommissær, mine damer og herrer! I denne vigtige forhandling er det afgørende at forstå, hvad der står på spil, nemlig den strategiske nanoteknologiindustris fremtid sammen med forskning og udvikling i en sektor, der har afgørende betydning for informationssamfundets fremtid. Denne sektors kerne og forskningscentrum befinder sig i Qimondas kompleks i Tyskland med dets halvlederfabrik i Portugal. EU kan ikke fortsat tillade, at dets industrier ødelægges - specielt ikke på et strategisk område - og at vi bliver afhængige af USA og de asiatiske lande, der støtter deres egne industrier. Det er beklageligt, at hr. Špidla her i Europa-Parlamentet har vist stor ufølsomhed over for spørgsmålet om Qimonda som en produktionsvirksomhed.
<P>
Der er mange job involveret i denne proces: næsten 2 000 ved Vila do Conde, 5 000 i Tyskland, mere end 5 000 på verdensplan samt tusindvis af job, der rammes indirekte i leverandørvirksomheder samt i forsknings- og udviklingscentrene hos Qimondas øvrige partnere. En enorm mængde forskning trues af risikoen for lukning af Qimonda i Tyskland og afledte følgevirkninger i Portugal. Det er helt udelukket, at EU ikke skal forpligte sig i dette spørgsmål som et minimum på samme plan, som det gjorde med banksektoren. Man skal huske på, at Vila do Conde ligger i det nordlige Portugal, hvor arbejdsløsheden er vokset mest - enten fordi virksomheder i tekstil- og beklædningsindustrien er lukket, eller fordi multinationale selskaber, der bl.a. producerede fodtøj og kabler, er flyttet. Området er nu i høj social risiko, hvis ikke der træffes foranstaltninger til at dæmpe væksten i arbejdsløsheden og garantere produktionen.
<P>
Det er derfor tvingende nødvendigt, at der gøres alt, hvad der er muligt. På kort sigt omfatter det statsstøtte, økonomisk støtte fra EU og kreditgarantier for at bevare en industri, der har strategisk betydning for EU's økonomi. På mellemlang sigt omfatter det udvikling af dette industriområde og oprettelse af flere job med rettigheder. Det ville være godt, hvis Kommissionen og regeringerne i vores lande forstod dette. Vi agter at fortsætte denne kamp.
<SPEAKER ID="549" NAME="Colm Burke" AFFILIATION="PPE-DE">
(EN) Hr. formand! Jeg sætter stor pris på prioriteringen af denne forhandling. Tab af virksomheder som Qimonda skal grundet deres størrelse og deres betydning som et økonomisk anker for regionale og tilmed nationale økonomier behandles seriøst af de politiske beslutningstagere.
<P>
Overdragelsen eller udflytningen af disse virksomheder skyldes ofte globaliseringskræfter. Globaliseringen, der normalt er en positiv kraft, der øger den globale velfærd, kan desværre forvolde store ødelæggelser på de regionale økonomier, når store virksomheder skifter beliggenhed. Det er sket i mit eget område i det sydlige Irland, hvor Dell har annonceret fyringer af 1 900 ansatte på fabrikken i Limerick. Det samme gør sig gældende i Waterford, hvor Waterford Wedgwood risikerer at lukke i en ikke alt for fjern fremtid, og mellem denne virksomhed og de næste trin i produktions- og distributionskæden kan endnu 1 000 job gå tabt.
<P>
De politiske beslutningstagere skal tage dette meget alvorligt. Jeg glæder mig derfor over hr. kommissær Špidlas beslutning om at gøre sit yderste for at anvende tilgængelige midler fra Den Europæiske Fond for Tilpasning til Globaliseringen og Den Europæiske Socialfond. De 500 mio. EUR fra Den Europæiske Fond for Tilpasning til Globaliseringen kan give enorme fordele ved at give afskedigede arbejdstagere en ekstra chance for at opkvalificere og omskole sig og blive de iværksættere, der kan få os ud af denne recession.
<P>
Bolden befinder sig nu på de nationale regeringers banehalvdel, idet de skal ansøge om denne finansiering. Det kan være umagen værd i denne sammenhæng at stræbe efter 75 % samfinansiering for at lette ansøgningsprocedurerne og dermed hurtigt og effektivt skabe bedring for de berørte arbejdstagere.
<SPEAKER ID="550" NAME="José Ribeiro e Castro" AFFILIATION="PPE-DE">
(PT) Hr. formand, hr. kommissær! Vi har talt om Lissabonstrategien i årevis, og det er måske ikke det allerbedste tidspunkt at diskutere den på. Vi har ikke desto mindre stærkt brug for en strategi, der tager hensyn til vanskelighederne og udfordringerne ved den aktuelle krise. Det forventer vi os også af Kommissionen. Det er helt afgørende, at Kommissionen ikke viger tilbage fra emnet, men i stedet finder kapaciteten til at udvikle fælles aktioner sammen med den portugisiske regering samt regeringerne i Tyskland og de tyske delstater. Det er vigtigt at huske på, at denne industri som tidligere nævnt er vigtig for Europa på grund af dens kvalitet og værdi, dens forskning og den miljømæssige kvalitet, der er forbundet med den. Det er tvingende nødvendigt, at Kommissionen ikke flygter. Jeg støtter invitationen fra min kollega hr. Peneda til hr. Špidla og Kommissionen om at besøge Portugal.
<P>
Det er vigtigt, at Kommissionen husker på, at europæerne i øjeblikket vender sig mod Europa og forventer svar fra de europæiske myndigheder. De har brug for at føle, at de europæiske myndigheder er tæt på dem. Den europæiske offentlighed forstår ikke et Europa, der glider af på problemerne. I stedet ønsker folk et Europa, der tør rulle ærmerne op og få beskidte hænder i bestræbelserne på at hjælpe dem med deres problemer.
<SPEAKER ID="551" NAME="Vladimír Špidla" LANGUAGE="CS">
Hr. formand, mine damer og herrer! Den aktuelle forhandling drejer sig om en betydningsfuld sag, der er en del af den overordnede økonomiske situation. De ved udmærket, at den strategi, som Kommissionen er i færd med at udarbejde, er en særlig politik for industrien, fordi Kommissionen er fast overbevist om, at industrien altid skal udgøre en væsentlig del af vores økonomi, og at den er højteknologiens fakkelbærer. Det er klart, at den aktuelle krise har strukturelle elementer, og derfor formulerer Kommissionen i sine strategier og basisdokumenter på den ene side den fremtidige grønne økonomi eller "grønne job", samtidig med at den presser meget hårdt på for innovation og modernisering. Det er også klart, sådan som jeg sagde i starten, at det er op til virksomhederne at træffe forretningsmæssige beslutninger, og at Kommissionen ikke vil blande sig i sådanne anliggender.
<P>
Det handler desuden om, at hvis der finder en vis grad af omstrukturering sted, og der træffes visse beslutninger med sociale og EU-dækkende konsekvenser, så er der instrumenter og EU-politikker, som vi naturligvis altid har pligt til at mobilisere, og dem mobiliserer vi. Med hensyn til de to opfordringer til mig om at sætte mig ind i situationen i marken, så er jeg naturligvis villig til at gøre det, for når alt kommer til alt, er det en af vores normale og grundlæggende pligter at træffe beslutninger på baggrund af det, der er muligt. Man har talt om mulighederne for at anvende EU-midler og om den portugisiske og den tyske regerings drøftelser om løsningsforslag. Under alle omstændigheder kan jeg slå helt fast, at Kommissionen altid gør aktivt brug af alle tilgængelige muligheder, at den gør det i denne sag, og at den utvivlsomt vil gøre det i fremtidige sager.
<SPEAKER ID="552" NAME="Formanden">
Forhandlingen er afsluttet.
