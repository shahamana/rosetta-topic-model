<CHAPTER ID="011">
Arbejdsplan
<SPEAKER ID="015" NAME="Formanden">
Fru Oomen-Ruijten har bedt om ordet.
<SPEAKER ID="016" NAME="Ria Oomen-Ruijten">
for PPE-Gruppen. - (NL) Hr. formand! I sidste mødeperiode drøftede vi Rusland. Dengang sendte vi budskaber til Kommissionens formand og Rådets formand, hvori vi anmodede dem om at drøfte det russiske valg. Vi har nu modtaget oplysninger om, at et parti i Rusland er blevet nægtet registrering. På den anden side har OSCE meddelt os, at de har fået lov til at sende observatører, der skal overvåge valget. Vi ønsker en snarlig redegørelse om situationen i Rusland. Vi ønsker også forhandlinger herom. Det, mener jeg, vil være passende.
<SPEAKER ID="017" NAME="Hannes Swoboda">
for S&D-Gruppen. - (DE) Hr. formand! Jeg vil gerne støtte dette forslag. Det er imidlertid op til Formandskonferencen, som et tegn på politisk vilje, at lade os få en kort redegørelse og en forhandling om denne sag i mødeperioden i juli, hvor den højtstående repræsentant også vil være til stede.
<SPEAKER ID="018" NAME="Formanden">
Forhandlingerne er ikke i gang nu. Vi tager denne anmodning til efterretning og vil give den videre til de relevante organer.
<P>
Vi går nu videre til arbejdsplanen.
<P>
Det endelige forslag til dagsorden for dette møde, som blev vedtaget på Formandskonferencens møde den 9. juni 2011 i henhold til forretningsordenens artikel 137 og 138, er blevet omdelt.
<P>
Efter samråd med de politiske grupper ønsker jeg at fremsætte følgende foreslåede ændringsforslag for Parlamentet til det endelige forslag til dagsorden.
<P>
Torsdag, den 23. juni 2011
<P>
1. Afstemningen om betænkningen af hr. Kastler om Det Europæiske År for Aktiv Aldring (2012) udsættes til mødeperioden i juli.
<P>
2. Hr. Tatarellas betænkning om traktorer, der markedsføres under fleksibilitetsordningen, vil blive medtaget direkte i afstemningen.
<P>
Fristen for ændringsforslag er i dag kl. 16.00.
<P>
Er der nogen kommentarer?
<P>
Der er ingen kommentarer, så disse ændringsforslag godkendes.
<P>
Derudover er der blevet anmodet om følgende ændringer:
<P>
Gruppen De Grønne/Den Europæiske Fri Alliance har anmodet om, at forhandlingen i dag, onsdag den 22. juni 2011, om økonomisk styring finder sted umiddelbart efter forhandlingen om forberedelsen af Det Europæiske Råds møde og inden Dess-betænkningen om den fælles landbrugspolitik.
<P>
(Ændringsforslaget blev forkastet)
<P>
Vi går nu videre til arbejdsplanen for torsdag. Den Europæiske Venstrefløjs Fællesgruppe/Nordisk Grønne Venstre har anmodet om udsættelse af afstemningen om de betænkninger, der er omfattet af forhandlingen under ét om økonomisk styring (Ferreira, Feio, Ford, Goulard, Wortmann-Kool og Haglund, til en senere mødeperiode.
<P>
Hr. Klute får ordet for at fremsætte anmodningen.
<SPEAKER ID="019" NAME="Jürgen Klute" LANGUAGE="DE">
Hr. formand! Jeg foreslår, at vi udsætter forhandlingen og afstemningen om økonomisk styring til mødeperioden i juli. Årsagen hertil er ret enkel. Rådet (Økofin) holdt møde mandag og stillede igen ændringsforslag til de kompromiser, der var forhandlet på plads. Vi parlamentsmedlemmer har ikke haft tilstrækkelig tid til at foretage en ordentlig gennemgang af disse. De nødvendige oversættelser forelå heller ikke. Vi anser dette for at være et uacceptabelt pres fra Rådets side og anmoder vores kolleger om at modstå dette pres og stemme for beslutningen om at udsætte forhandlingen og afstemningen.
<SPEAKER ID="020" NAME="Corien Wortmann-Kool">
for PPE-Gruppen. - (EN) Hr. formand! Europa har akut brug for et stærkt fundament for euroen. Vi har igennem flere måneder drøftet denne pakke, og der er nu 98 % enighed med Rådet. Vi ønsker, at afstemningen skal finde sted i morgen, således at Parlamentet kan give udtryk for sine synspunkter under afstemningen i plenarforsamlingen. Det er nødvendigt med yderligere forhandlinger med Rådet, således at vi kan indgå en endelig aftale inden sommeren og dermed få et solidt fundament for euroen.
<SPEAKER ID="021" NAME="Ilda Figueiredo" LANGUAGE="PT">
Hr. formand! Vi har at gøre med en pakke, hvortil Rådet for Økonomi og Finans har lavet ændringsforslag i sidste øjeblik, som endnu ikke er blevet oversat til de forskellige sprog. For det første findes der kun en enkelt version - i hvert fald har jeg kun haft adgang til en engelsksproget udgave - som ikke giver os et nøjagtigt billede af, hvad der er sket. Det andet problem er, at de faktiske oplysninger, som pakken indeholder, er helt afgørende, og at konsekvenserne er meget alvorlige for vores lande og vores borgere, ikke mindst i lyset af den situation, der nu gør sig gældende her i EU, som f.eks. i Grækenland og Irland og, som det oplyses, i Portugal. Vi mener derfor, at det er nødvendigt med en mere forsigtig tilgang til disse problemer. Derfor fastholder vi vores anmodning om at udsætte afstemningen om dem indtil juli.
<SPEAKER ID="022" NAME="Formanden">
Anmodningen afvises.
<P>

<P>
Arbejdsplanen fastsattes således.
