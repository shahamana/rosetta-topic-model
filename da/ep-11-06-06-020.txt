<CHAPTER ID="020">
Indlæg af et minuts varighed (forretningsordenens 150) 
<SPEAKER ID="166" NAME="Formanden">
Næste punkt på dagsordenen er indlæg af et minuts varighed om politisk vigtige sager.
<SPEAKER ID="167" NAME="Georgios Koumoutsakos" AFFILIATION="PPE">
(EL) Fru formand! I de sidste 14 dage har tusindvis af borgere spontant samlet sig på Athens og andre byers gader og pladser. De fortvivlede grækere har overtaget stafetten fra spanierne. Midt i en dyb krise, recession og arbejdsløshed beder de fredeligt, men kraftfuldt om nogle udsigter til et anstændigt liv for dem selv og deres familier og deres børn. Folkemængdens størrelse og dens klager er uden fortilfælde selv for et land med Grækenlands stærke politiske levevis og tradition. Dette er en meget alvorlig politisk udvikling af uforudseelige dimensioner og med uforudseelige virkninger.
<P>
I en tid hvor der ikke findes vandtætte skodder mellem landene, må vi lytte meget nøje til opråbet. Vi må lytte til hr. Reynders, den belgiske finansminister, når han siger, at vi ikke bør gå længere end til de foranstaltninger, som samfundet kan bære i Grækenland, for det vil ødelægge væksten, og landet vil ikke komme på fode igen. Ingen politik er levedygtig, hvis den ikke bakkes op eller i det mindste tolereres af samfundet, navnlig en politik, der grundlæggende kan sammenfattes som et dilemma mellem udmattende stramhed eller bankerot. Denne politik må hurtigt ændres kraftigt og korrigeres ikke blot for at gøre den mere retfærdig, men også for at gøre den mere effektiv til gavn for alle.
<SPEAKER ID="168" NAME="Jarosław Leszek Wałęsa" AFFILIATION="PPE">
(PL) Fru formand! Den Europæiske Kulturhovedstad er et af EU's mest genkendelige kulturelle initiativer. Ifølge undersøgelser foretaget af Kommissionen giver den anledning til national stolthed og fælles ansvar hos indbyggerne i de udpegede byer. I 2016 vil værtslandene være Polen og Spanien. To byer vil blive udvalgt i begge disse lande til at blive Europæisk Kulturhovedstad 2016.
<P>
Min hjemby Gdańsk er med i en lille gruppe, der fører den polske konkurrence, som vil blive afgjort i denne måned. Jeg støtter på det kraftigste dette kandidatur, hvis motto er "Kulturel frihed - frihedskultur". Gdańsk er historisk set en hansestadshavn og oprindelsesstedet for Solidaritetsbevægelsen, som er synonym med frihed. Nu vil vi gerne skabe et moderne program baseret på disse rødder. Vi står for fri adgang til vores kulturarv og daglig solidaritet mellem generationer og naboer. Jeg mener, at min by har meget at tilbyde det europæiske samfund, og en sejr i denne prestigefyldte konkurrence vil bidrage til en endnu større velstand.
<SPEAKER ID="169" NAME="Vasilica Viorica Dăncilă" AFFILIATION="S&amp;D">
(RO) Fru formand! Den tørke, vi i øjeblikket oplever i hele Europa, og vejrudsigterne for den kommende periode giver anledning til bekymring ikke blot omkring en ny stigning i fødevarepriserne, men også omkring fødevaresikkerhed. Under disse omstændigheder mener jeg, at Kommissionen må udbetale EU-tilskud på forhånd for at støtte de landmænd, som er nødt til at bruge eksisterende vandingssystemer, så vi undgår, at hele årets høst går tabt. Sammen med denne foranstaltning må der også tages hensyn til løsninger med henblik på indførelse af overrislingssystemer, hvor brugen heraf er nødvendig. 30 % af Rumæniens areal er overrislet land, men vandmanglen og den omfattende tørke skaber problemer svarende til problemerne i andre medlemsstater, men uden at der er mulighed for at yde støtte til landmændene med denne livreddende foranstaltning i situationer som denne.
<SPEAKER ID="170" NAME="Derek Vaughan" AFFILIATION="S&amp;D">
(EN) Fru formand! Jeg ville gerne tale om den rolle, som sport kan spille med hensyn til at øge den økonomiske velstand i vores regioner. I Wales oplever jeg, at rugbykampe og andre store sportsbegivenheder sætter skub i Cardiffs økonomi. Et nyt skub vil komme efter Swansea City Football Clubs pragtfulde resultat - og jeg siger dette til glæde for min kollega Richard Howitt - som netop fortjent har nået Premier Football League efter en fantastisk sæson. Jeg vil gerne hylde manageren, spillerne, direktørerne, de ansatte og de fans, der har gjort dette muligt. De vil gøre Premier League og Wales ære og vil give et yderst tiltrængt skub til den lokale økonomi, når fans, turister og forhåbentlig virksomheder kommer til regionen.
<P>
Endelig håber jeg, at EU anerkender betydningen af sport både i økonomisk og social henseende og vil yde støtte til fremme af sport på alle niveauer, navnlig da det ifølge Lissabontraktaten, nu for første gang er EU, der har kompetence på sportsområdet.
<SPEAKER ID="171" NAME="Theodoros Skylakakis" AFFILIATION="ALDE">
(EL) Fru formand! Jeg har konsekvent støttet programmet for omstrukturering af mit land. Derfor har jeg ret til at påpege dets svagheder. For det første er programmet alt for baseret på beskatning i stedet for nedskæring af de offentlige udgifter. Det kvæler derfor den private sektor i Grækenland, som er den eneste sektor, der kan tilbagebetale den massive gæld. For det andet findes der ikke i øjeblikket nogen fornuftig plan for udnyttelse af den græske stats ejendom. For det tredje skrider programmet meget langsomt fremad, og dette underminerer sammen med de specifikke budskaber til den græske offentlighed, der kommer fra Europa, den politiske støtte til reformer. Dette sker hver eneste dag. Vi har derfor brug for et mere modigt program, hvori der kræves en hurtigere tilpasning, og som vil yde seriøs udviklingsbistand i form af en europæisk Marshall-plan. Et sådant program ville have større chance for at blive en succes, og vi har alle brug for den succes.
<SPEAKER ID="172" NAME="Cristian Silviu Buşoi" AFFILIATION="ALDE">
(RO) Fru formand! Jeg vil gerne rejse spørgsmålet om de seneste begivenheder inden for fodboldverdenen og navnlig valget af Sepp Blatter som leder af FIFA. Jeg mener, at hans genvalg er beklageligt på et tidspunkt, hvor der er blevet rejst alvorlige korruptionsanklager mod FIFA, navnlig i forbindelse med afholdelsen af World Cup i Qatar i 2022. Jeg mener, at medlemsstaternes regeringer bør kræve en reform af FIFA og lovgivning om dets aktiviteter. Dette kan skabe større gennemsigtighed og bidrage til at undgå sådanne beklagelige hændelser og dermed genopbygge tilliden til FIFA.
<P>
Fodbold er i stigende grad blevet en forretning. Manglende gennemsigtighed og anklager om korruption berører også rumænsk fodbold. For nylig er Politehnica Timişoara, der endte på andenpladsen i den rumænske champions league og skulle spille i Champions League, blevet sendt ned i Rumæniens tredje division på grundlag af en fuldstændig tilfældig afgørelse. Denne uretfærdige afgørelse vil ramme hundredtusindvis af Timişoara-holdets fans.
<P>
Jeg appellerer også her fra Parlamentet til fodboldmyndighederne i Rumænien om at omstøde denne afgørelse og tillade Politehnica Timişoara at blive i toppen af rumænsk og europæisk fodbold.
<SPEAKER ID="173" NAME="Kristiina Ojuland" AFFILIATION="ALDE">
(EN) Fru formand! Den 2. juni 2011 markerede starten på det historiske Tallinn-Monte Carlo Electric Car Marathon, og i dag når bilerne til København.
<P>
Gesine Meissner og jeg sponsorerer i vores egenskab af liberale medlemmer af Europa-Parlamentet en elbil i løbet for at fremme en bæredygtig transport. Med et voksende forbrug, bliver udtømningen af de fossile brændstoffer uundgåelig, og vi bør derfor øge investeringerne i mere forskning og i udvikling af en bæredygtig transport. Desuden gør en voksende mobilitet indhug i forbindelse med folks kulstoffodaftryk, og det vil kunne fremskynde de globale klimaændringer.
<P>
EU og dets medlemsstater har mulighed for at blive pionerer inden for grøn transport ved at indføre incitamenter for brugere af bæredygtige transportmidler og fremme overgangen til en kulstoffri Union.
<SPEAKER ID="174" NAME="Oriol Junqueras Vies" AFFILIATION="Verts/ALE">
(ES) Fru formand! Oprindelsen til den infektion, der forårsagede 21 dødsfald i Tyskland i sidste uge, er stadig ukendt. Dette understreger yderligere den ubetimelige hastighed, hvormed de tyske myndigheder handlede.
<P>
Anklagerne er særlig alvorlige, da det tyske marked er en nøgleforbruger af landbrugsvarer, hvilket er årsagen til, at det har modtaget betydelige investeringer til fremme af disse produkter.
<P>
De europæiske myndigheder må derfor skride til handling på to fronter. På kort sigt må gennemførelse af en mekanisme, der kan yde kompensation til de europæiske landmænd, som er hårdest ramt, garanteres, mens det på mellemlang sigt vil være nødvendigt at reformere det tidlige varslingssystem for usikre fødevarer for at forhindre eventuelle ubegrundede alarmer i fremtiden. Disse foranstaltninger skal tage hensyn til den europæiske landbrugsindustris mangfoldighed.
<P>
Kommissionens forslag om at finansiere en tilbagekaldelsesmekanisme ved hjælp af grønsagsproducenternes organisationers budget er derfor uacceptabelt. I mange regioner i Europa som f.eks. Catalonien findes der ikke sådanne organisationer, og systemet kan derfor ikke bruges til at kompensere landmændene.
<SPEAKER ID="175" NAME="João Ferreira" AFFILIATION="GUE/NGL">
(PT) Fru formand! Lederne i EU, der er ligegyldige over for de økonomiske og sociale ødelæggelser forårsaget af de strukturelle ændringer godkendt af Den Internationale Valutafond (IMF) i lande som Grækenland, optrapper nu deres offensiv og kaster sig over Portugal med den samme strategi og utøjlede kolonialistiske arrogance. Til gengæld for et lån på 78 mia. EUR vil et land, hvor mindstelønnen end ikke ligger på 500 EUR, stå over for nedskæringer i lønninger og pensioner og lukning af offentlige tjenesteydelser, og det vil blive tvunget til at opgive nationale selskaber og ressourcer. Det står også over for en stigning i priserne på essentielle varer og tjenesteydelser, og 30 mia. EUR i renter, hvilket svarer til omkring 40 % af det samlede lån. Over to tredjedele af denne rente vil gå til EU selv. Det er det, den højt besungne europæiske solidaritet går ud på.
<P>
Hvis man fortsætter på denne måde, vil det uundgåeligt føre til en intensivering af den sociale kamp, der har raseret hele Europa, herunder Portugal. Vi er her og vil fortsat være her for at støtte og fremme dette, overbeviste om, at ændringer kun kan indledes gennem en sådan kamp, og en alternativ metode, som der er et stadig mere presserende behov for indføres i Europa.
<SPEAKER ID="176" NAME="Ilda Figueiredo" AFFILIATION="GUE/NGL">
(PT) Fru formand! Efter alle lydbidderne under det europæiske år for bekæmpelse af fattigdom og social udstødelse fortsætter Kommissionen med at udvise en fuldstændig ligegyldighed over for den voksende fattigdom, særlig fattigdom blandt børn, arbejdsløshed og massive stigninger i antallet af fattige arbejdstagere på grund af usikkert og dårligt betalt arbejde. Dette er imidlertid ikke længere begrænset til neoliberale tendenser, men har alvorlige konsekvenser for lande med svage økonomier, hvor det er vigtigt at styrke de offentlige politikker for at støtte offentlige tjenesteydelser, skabe beskæftigelse med rettigheder og udrydde fattigdom.
<P>
I memorandaene som det, trojkaen bestående af Den Internationale Valutafond (IMF), Den Europæiske Centralbank (ECB) og Kommissionen udarbejdede sammen med portugisiske embedsmænd, kræves der antisociale politikker, herunder ændringer i lovgivningen om masseafskedigelser og privatisering, og angreb på offentlig og universel social sikring, der kun kan føre til sociale tilbageskridt, arbejdstagere, der dømmes til arbejdsløshed, fattigdom, underudvikling og ekstrem afhængighed. Det vil omdanne Portugal til et protektorat under stormagterne i EU. Alt dette til gengæld for et lån, som portugiserne skal tilbagebetale med høje renter for at øge den internationale finansielle kapitalismes profit, selv om vi ganske udmærket ved, at sådanne foranstaltninger ikke løser noget, hvilket tilfældet med Grækenland tydeligt viser.
<P>
Derfor protesterer jeg imod en sådan foranstaltning her, og denne protest vil fortsætte både i Portugal og i EU.
<SPEAKER ID="177" NAME="Willy Meyer" AFFILIATION="GUE/NGL">
(ES) Fru formand! Må jeg for det første kondolere med alle de dødsfald, der er forårsaget af E. Coli, men også give udtryk for min indignation over den yderst upassende måde, hvorpå den tyske administration har behandlet dette spørgsmål og således har forårsaget ubodelig skade for alle spanske landbrugsprodukter.
<P>
Jeg håber, at EU's landbrugsministre på det ekstraordinære møde i morgen først og fremmest vil rette op på den skade, der er påført spanske landmænd, uden undtagelse, og at man for det andet har lært lektien, nemlig, hvad der ikke skal gøres i en situation, der rent faktisk har resulteret i dødsfald, men også vedrørende skaderne på produkter fra mange lande, herunder mit eget, Spanien. Vi må tage ved lære af denne krise.
<P>
Jeg håber naturligvis, at resultatet af det ekstraordinære møde i morgen vil være genopretning uden undtagelser og en tilbagevenden til normale tilstande, så produkter, der ikke er noget i vejen med, kan cirkulere i hele EU og i verden.
<SPEAKER ID="178" NAME="Jaroslav Paška" AFFILIATION="EFD">
(SK) Fru formand! EU's repræsentanters meddelelse fredag om, at Den Internationale Valutafond ville frigive endnu en rate på 12 mia. EUR i kredit til Grækenland, blev opmuntrende modtaget af markederne.
<P>
I dag skriver den spanske avis El País, at den selvstyrende region Castilla-La Mancha er løbet tør for penge. Ikke alene er den regionale regering ude af stand til at betale lønninger til 76 000 ansatte, den skylder også stadig omkring 2 mia. EUR til forskellige leverandører. Vi står således over for flere dårlige nyheder, denne gang fra Spanien, et land, der længe har kæmpet for at bevare investorernes tillid.
<P>
Alligevel har politikken med at bistå regeringerne ved at lade Den Europæiske Centralbank opkøbe deres gæld ikke blive ved ret meget længere, da den er ved at nå sine grænser. Den Europæiske Centralbank har allerede 360 mia. EUR i finansielle instrumenter i sine regnskaber, der ikke er frit omsættelige, og har yderligere 480 mia. EUR i dårligt sikrede værdipapirer. Den er således en pacemaker for indehavere af dårlige finansielle aktiver. Hvis dette fortsætter, skal euroområdet snart til at redde Den Europæiske Centralbank, eller det vil ganske enkelt falde fra hinanden.
<SPEAKER ID="179" NAME="Andreas Mölzer" AFFILIATION="NI">
(DE) Fru formand! Jeg vil gerne fremkomme med nogle få bemærkninger med hensyn til europæisk integration af Serbien, hvis jeg må. Alt for længe er de tidligere jugoslaviske lande efter min mening blevet behandlet ulige. Slovenien kunne f.eks. tiltræde EU uden problemer i 2004, selv om der stadig fremsættes kritik vedrørende de tilbageværende kommunistiske magtstrukturer inden for politik, medier og industri. Desuden ville Bulgarien og Rumænien ikke være i EU, hvis vi havde anvendt de samme strenge kriterier på dem, som vi nu anvender på Kroatien.
<P>
Der anvendes også dobbeltstandarder, når det gælder krigsforbrydelser og tilbagelevering. Bruxelles er fuldstændig ligeglad med Tyrkiets folkemord på armenierne. I modsætning hertil skal Kroatien og Serbien først trække deres krigsforbrydere for Det Internationale Krigsforbrydertribunal vedrørende det Tidligere Jugoslavien i Haag, inden Københavnskriterierne overhovedet kan komme i spil. Mens de ulovlige forordninger fra Det Anti-Fascistiske Råd til National Befrielse af Jugoslavien (AVNOJ) og Beneš ikke er noget grundlag for at blokere optagelse i EU, skal den serbiske tilbageleveringspolitik helt klart leve op til EU's krav.
<P>
Serbien, der er kendetegnet ved en kristen tradition, har bevist sine gode hensigter igen og igen. En hindring er blevet fjernet med udleveringen af Ratko Mladič, men Kosovo må ikke blive den næste. Så snart de tilbageværende reformer er fuldført, bør der efter min mening ikke være mere til hinder for Serbiens tiltræden af EU.
<SPEAKER ID="180" NAME="Juan Fernando López Aguilar" AFFILIATION="S&amp;D">
(ES) Fru formand! Jeg vil gerne tilslutte mig mine kolleger og give udtryk for min kondolence med de 21 ofre for E. Coli, men også min indignation, der går videre end blot til bekymring, over episoderne med ukoordinerede reaktioner, der har forårsaget stor finansiel skade på producenter og arbejdstagere inden for sektorer, der er afgørende for EU's medlemsstaters landbrug, særlig de spanske agurkeproducenter. Disse episoder har også skadet selve begrebet Europa og samhørigheden blandt europæere i en sådan grad, at forudfattede meninger eller utilstrækkeligt verificerede rygter i alvorlig grad har ødelagt den samhørighed, der er nødvendig for at træffe afgørelse om en tilfredsstillende, rettidig og passende reaktion.
<P>
Jeg håber derfor, at man vil tage ved lære af den lektie, der uundgåeligt vil være resultatet. Jeg håber, at landbrugsministrene i Rådet ikke blot vil kunne yde kompensation til de skadede parter, men også vil udarbejde en reaktionsprotokol, der omfatter den lære, der kan udledes af denne uheldige erfaring.
<SPEAKER ID="181" NAME="Seán Kelly" AFFILIATION="PPE">
(EN) Fru formand! For at vende tilbage til sportsverdenen er FIFA blevet omtalt, og jeg vil også gerne tale om det, navnlig om den manglende ledelse og den manglende gennemsigtighed højere oppe i organisationen.
<P>
Det er usædvanligt, at en 75-årig mand, Sepp Blatter, genvælges til posten som formand for en af verdens førende sportsorganisationer, idet han har siddet på posten siden 1998, navnlig når man tager i betragtning, at størstedelen af spillerne - sandsynligvis 99 % af dem - er under 30 år. Der må ikke være en generationskløft, men flere generationskløfter mellem ham og spillerne.
<P>
For det andet var det ikke overraskende, at England sidste år fik så lidt støtte til at afholde World Cup til trods for dets fantastiske infrastruktur. Qatar fik World Cup, og bagefter så vi folk blive suspenderet, fordi de havde forsøgt at sælge deres stemmer. Jeg tænker på, om dette er toppen af isbjerget. Der er også spørgsmålet om FIFA's manglende indførelse af mållinjeteknologi, når andre sportsgrene har gjort det. Det står klart, at der er behov for en virkelig reform i selve sportens og i FIFA's interesse.
<SPEAKER ID="182" NAME="Krišjānis Kariņš" AFFILIATION="PPE">
(LV) Fru formand, mine damer og herrer! Vi ved alle, at det er forbudt at indtage stoffer inden for sportsverdenen. Indtagelse af stoffer er forbudt, fordi det giver nogle sportsudøvere uretfærdige fordele i forhold til andre. Alligevel har vi i EU et stof, der ikke er beregnet til sportsfolk, men til landmænd - i form af den ulige støtte til dem. Lettiske landmænd modtager f.eks. tre gange mindre støtte end tyske landmænd og helt op til seks gange mindre end græske landmænd. Denne uretfærdige støtte skaber uretfærdig konkurrence. Jeg opfordrer mine kolleger til, når de overvejer og planlægger det kommende europæiske finansielle overslag og den kommende finansielle periode, at fjerne disse stoffer, til at fjerne denne uretfærdige støtte til landmænd, så alle europæiske landmænd kan blive lige konkurrencedygtige.
<SPEAKER ID="183" NAME="Georgios Papanikolaou" AFFILIATION="PPE">
(EL) Fru formand! Hundredtusindvis af græske borgere i alle aldre og fra alle sociale lag har protesteret fredeligt - og jeg gentager fredeligt - i de seneste to uger på pladser i byer i hele landet.
<P>
Jeg vil gerne nævne to punkter. For det første må vi lytte til dem og tage hensyn til deres bekymringer. Det må vi gøre ikke blot på nationalt plan, men også på europæisk plan. Vores medborgere i byer i hele Grækenland råber på at blive hørt i Bruxelles, i Strasbourg, over alt.
<P>
For det andet må vi før nogen debat om den græske regerings fejltagelser og misforståede indsats huske på følgende. Vores medborgere siger i deres vurdering af de politikker, der foreslås og anvendes af Europa til at håndtere krisen følgende. "Vi har vores grænser. Skub os ikke ud over vores grænser". Disse budskaber skal besvares klart og specifikt. Kun da vil Europas hjælp til håndtering af krisen skabe en vision og et håb blandt vores medborgere.
<SPEAKER ID="184" NAME="Csaba Sógor" AFFILIATION="PPE">
(HU) Fru formand! Multikulturalisme forudsætter, at lande, der lever side om side, gensidigt har kendskab til hinandens fortid, kultur og nogle gange også deres sprog. Uroen i Rumænien for nogle få dage siden kan dog kun forklares ved en manglende gensidighed. To rumænske amter åbnede en repræsentation i Bruxelles, men ifølge en journalist, som arbejder i hovedstaden, er problemet med dette, at størstedelen af befolkningen i de pågældende amter ikke tilhører den samme etniske gruppe som størstedelen af den rumænske befolkning. Er dette et problem i Europa i dag? Den tankegang, der forbyder en nabo at højtideligholde den dag, han mistede sin formue, sit land eller måske endog sine slægtninge, er lige så morbid. Vi har fået et eksempel herpå i de seneste dage, hvor vi højtideligholdt Trianonfredstraktaten, der sluttede Første Verdenskrig, den 4. juni. Der findes en kur for en tankegang, der udelukker og fængsler folk, benægter fortiden og ønsker at forhindre en regions udvikling eller eksistens, nemlig et stærkt Europa, der er åbent og inddragende, som sætter pris på kulturelle værdier og respekterer mindretallenes rettigheder.
<SPEAKER ID="185" NAME="Ivailo Kalfin" AFFILIATION="S&amp;D">
(BG) Fru formand! Den økonomiske krise og de problemer, som alle medlemsstater oplever skønt i varierende grad, har givet medvind til nationalistiske og populistiske grupper, der ikke blot søger større offentlig støtte, men også konstant tester de europæiske borgeres tolerancetærskler ved at handle åbent imod den øgede integration i Europa.
<P>
Et nyere eksempel på dette fra Bulgarien er de begivenheder, der fandt sted den 20. maj, da repræsentanter for det nationalistiske parti Attack blev involveret i sammenstød med muslimske bedende uden for den eneste moske i Sofia. Disse sammenstød blev ledsaget af brugen af magt og ildspåsættelse og endte med, at adskillige mennesker blev såret, herunder politifolk. Da der findes videooptagelser af sammenstødene, vil prøven for efterforskerne og retssystemet i Bulgarien være, i hvilket omfang dem, der foranledigede sammenstødene, og deltagerne i disse begivenheder vil blive straffet.
<P>
Jeg vil gerne meget klart fastslå her i Parlamentet, at spredningen af etnisk og religiøs intolerance er en handling, der er i åbenlys strid med europæiske værdier og grundlæggende menneskerettigheder og med det bulgarske samfunds traditioner.
<P>
Vi må alle kraftigt modstå ethvert forsøg på at få dette til at ske i Europa og klart lægge afstand til de politiske kræfter i Europa, der står bag sådanne handlinger.
<SPEAKER ID="186" NAME="George Sabin Cutaş" AFFILIATION="S&amp;D">
(RO) Fru formand! Som en del af udgivelsen af det globale pressefrihedsindeks for 2010 henledte Journalister uden Grænser opmærksomheden på indskrænkningen af ytringsfriheden i EU. Rumænien indtager 52. pladsen i indekset, hvilket er et fald på 10 pladser sammenlignet med 2007. Dette er en foruroligende situation, og den sætter spørgsmålstegn ved den faktiske respekt for ytrings- og informationsfriheden, der garanteres med Den Europæiske Unions charter om grundlæggende rettigheder.
<P>
I Rumænien har pressen nævnt landets præsident blandt truslerne mod den nationale sikkerhed. Derudover fremsætter de politiske beslutningstagere hele tiden nedsættende bemærkninger om medierne. Sådanne skridt væk fra demokratiske principper pletter EU's image generelt. På grund af interne mangler risikerer vi at miste vores troværdighed som forsvarere for respekten for menneskerettigheder uden for EU. Derfor opfordrer jeg indtrængende til en ægte beskyttelse på EU-plan af ytringsfriheden og til pluralisme inden for pressen.
<SPEAKER ID="187" NAME="Claudiu Ciprian Tănăsescu" AFFILIATION="S&amp;D">
(RO) Fru formand! Dette er anden gang, at jeg over for Parlamentet redegør for den katastrofale situation inden for Rumæniens sygeforsikringssystem. Desværre befinder forhandlingerne mellem de praktiserende lægers faglige sammenslutninger, sundhedsministeriet og det nationale sygeforsikringskontor sig lige nu i et dødvande. Som et resultat blokeres sundhedssystemet, og patienterne nægtes deres juridiske rettigheder og kan, selv om de fortsat betaler deres sygesikringsbidrag, ikke længere benytte de relevante faciliteter. Denne situation skyldes det nationale sygeforsikringskontors vedholdende modstand mod at gennemføre realistiske forhandlinger med de praktiserende læger for at nå frem til et udkast til en rammeaftale, der er fordelagtig for alle de berørte aktører. Hvis denne situation varer ved meget længere, risikerer sundhedsvæsenet i Rumænien, der er blevet svækket så meget, at gå i opløsning.
<P>
Jeg vil gerne have, at de relevante europæiske organer noterer sig denne situation, overvåger den og træffer foranstaltninger til at løse den snarest muligt.
<SPEAKER ID="188" NAME="Cătălin Sorin Ivan" AFFILIATION="S&amp;D">
(RO) Fru formand! Vi taler hver dag i Parlamentet fra morgen til aften om europæisk integration, solidaritet, en fælles kultur og om alt det, der forener os og fortsat bør motivere os til at opbygge en fælles fremtid for alle 27 EU-medlemsstater.
<P>
Mens vi drøfter europæiske projekter, drøfter en næstformand for Europa-Parlamentet ligeledes spørgsmål hver dag fra morgen til aften. Disse spørgsmål handler dog om adskillelse baseret på etniske kriterier, nedsat indflydelse og underminering af statens myndighed inden for dens grænser til fordel for en anden nabostat, om opbrydning af områder tilhørende en EU-medlemsstat og overdragelse af dem til en anden medlemsstat i det samme EU. Ikke blot personligt, men på vegne af de rumænske socialdemokratiske medlemmer af Europa-Parlamentet opfordrer jeg til, at László Tőkés fjernes fra sin stilling som næstformand.
<SPEAKER ID="189" NAME="Marian Harkin" AFFILIATION="ALDE">
(EN) Fru formand! Jeg vil gerne give udtryk for min dybeste bekymring for det sundhedsfaglige personale, der er blevet arresteret i Bahrain. En stor del af dette sundhedsfaglige personale er blevet anklaget for at forsøge at omstyrte monarkiet og står over for retssager med militære anklagere og mulige dødsdomme. Men disse læger og sygeplejersker havde blot behandlet skadede protesterende, som blev bragt ind på deres hospitaler. Amnesty International og Médecins sans Frontières har også givet udtryk for den dybeste bekymring over sikkerheden for de berørte personer og begrundelsen for deres arrestation. Jeg støtter fuldt ud Irish Nurses and Midwives Organisation og Det Internationale Sygeplejerskeråd og en række irske læger, som slutter sig til fordømmelsen af disse forfærdelige begivenheder.
<P>
I de seneste få dage har jeg modtaget information fra en række kilder, der tyder på tortur og inhuman behandling. Noget af det sundhedsfaglige personale er blevet slået meget og er blevet nægtet adgang til at se deres familier og juridiske rådgivere. Denne form for behandling er helt uacceptabel.
<P>
Jeg henvender mig offentligt til vores højtstående repræsentant, Catherine Ashton. Jeg har allerede skrevet til hende for at bede hende træffe alle tænkelige foranstaltninger for at gribe ind på vegne af det sundhedsfaglige personale, som ganske enkelt gjorde, hvad sundhedsfagligt personale gør - forsøgte at redde liv.
<SPEAKER ID="190" NAME="Paul Murphy" AFFILIATION="GUE/NGL">
(EN) Fru formand! Den nye krisepakke for Grækenland, der omfatter nedskæringer og skatter til 28 mia. EUR og privatisering af statslige aktiver til den utrolige værdi af 50 mia. EUR, bekræfter endnu en gang EU's og IMF's rolle som håndhævere af krisepolitikker, der går imod arbejdstagerne.
<P>
De unge har stået i forreste række under deres ondskabsfulde angreb. De svarer nu igen, idet hundredetusinde af dem indtager torve og pladser i hele Europa og modigt ser brutal undertrykkelse i øjnene. De har med rette opfordret til et ægte demokrati. Efter min mening kan det kun nås ved at bryde markedernes diktatur og opbygge et demokratisk, socialistisk samfund, hvor folks behov kommer før profit.
<P>
Den 15. juni tegner til at blive en vigtig kampdag i hele Europa. Der vil blive gennemført en generalstrejke i Grækenland, og der er planlagt en stor demonstration i Barcelona. Der skulle blive arrangeret store protester over hele Europa imod kriseprogrammer. Den organiserede arbejderklasses magt må mobiliseres for at bekæmpe anslaget mod arbejdstagere og unge i Europa. En endags generalstrejke over hele Europa ville sende et meget magtfuldt budskab om modstand til det europæiske establishment.
<SPEAKER ID="191" NAME="Kyriacos Triantaphyllides" AFFILIATION="GUE/NGL">
(EL) Fru formand! For en uge siden mødtes formændene Buzek, Barroso og Van Rompuy med religiøse repræsentanter for at drøfte demokratiske rettigheder og civile frihedsrettigheder. Jeg vil gerne lykønske formand Barroso med, at han i 2005 tog initiativet til at indlede denne dialog med religiøse ledere. Jeg vil også gerne lykønske formændene for Parlamentet og Rådet for at have opretholdt denne dialog på årsbasis.
<P>
Samtidig vil jeg tilslutte mig de religiøse repræsentanter, der opfordrede EU til at udøve sin indflydelse til at sætte en stopper for forfølgelsen af kristne i lande som Egypten og Irak og i Europa, i det europæiske Cypern, hvor besættelsesstyrkerne nægter de kristne adgang til deres besatte kirker og forhindrer præster og biskopper i at afholde messe. Vis dem, at kristne flygtninge i Cypern har ret til at holde messe i deres kirker.
<SPEAKER ID="192" NAME="Nikolaos Salavrakos" AFFILIATION="EFD">
(EL) Fru formand! Umiddelbart efter mødet i Luxembourg den 6. maj, som blev omtalt i en artikel i Der Spiegel, modtog Grækenland en ny bølge af henstillinger om, at det skulle forlade euroområdet og gå tilbage til den græske drachme. Kommissær Olli Rehn gav naturligvis udtryk for EU's officielle holdning og benægtede rygterne og henstillingerne.
<P>
Når man ser bort fra økonomernes holdning om det modsatte og kollegers holdning her i Parlamentet, må det gøres klart, at Grækenland ikke kan forlade euroen af juridiske årsager. For det første fordi traktaterne ikke indeholder nogen bestemmelser om frivillig eller ufrivillig udtræden af den fælles valuta. For det andet hvis vi vendte tilbage til drachmen uden at forlade euroområdet og euroen, ville der ikke være nogen juridisk facilitet for automatisk konvertering af indskud i euro i græske banker både i og uden for Grækenland til drachmer uden indskyderens samtykke. Da Grækenland tiltrådte euroområdet var det muligt at konvertere indskud i drachmer, for drachmen blev opgivet som en valuta og har ikke eksisteret siden. Nu fortsætter euroen imidlertid med at eksistere, og den er ikke blevet afskaffet. Alle rygter og henstillinger er derfor juridisk ukorrekte.
<SPEAKER ID="193" NAME="Martin Ehrenhauser" AFFILIATION="NI">
(DE) Fru formand! Whistleblowers er mennesker, som ikke længere ønsker at tie om ulovlige handlinger eller tingenes beklagelige tilstand, men ønsker at stille dem til skue, hovedsageligt i offentlighedens interesse. Whistleblowers skaber også for det meste merværdi. I 2005 skaffede de f.eks. 10 mia. USD tilbage til USA's statskasse via tilbagebetalinger.
<P>
Klare love vedrørende whistleblowingprocessen er vigtige i bekæmpelsen af korruption. I EU udgør artikel 22a og 22b i personalevedtægten retsgrundlaget for whistleblowing, men desværre på en meget fragmenteret måde, der efterlader mange huller. Der mangler grundlæggende elementer. F.eks. har vi brug for en klar definition af whistleblowing, det er nødvendigt, at whistleblowere har ret til at blive hørt, vi har brug for uafhængige kontaktpunkter, der kan oplyse om rettigheder, pligter og muligheder, og ikke mindst har vi brug for en præcis håndtering af tidsfrister for de kompetente EU-institutioner. De positive aspekter her er, at EU's personalevedtægt skal revideres inden længe. Kommissionen skal fremsende et første udkast til Parlamentet her i efteråret. Jeg mener, at dette udgør en enestående lejlighed til at foretage forbedringer her. Jeg vil gerne bede mine kolleger støtte dette og arbejde på at få gennemført en reform.
<SPEAKER ID="194" NAME="Corneliu Vadim Tudor" AFFILIATION="NI">
(RO) Fru formand! Fodbold er virkelig en religion, men det er en religion, hvor djævlen er kraftigt involveret. Hvorfor? Årsagen hertil er, at der står en hel del penge på spil, som er en afgift på milliarder af planetens indbyggeres kedsomhed og ensomhed. I de nuværende sommerdage er Rumænien opslugt af dramaet omkring et meget populært fodboldhold, Politehnica Timişoara. Dette hold vandt via sin egen ærlige indsats retten til at deltage i Europa Cup. Nu oplever vi imidlertid, at dets sejr på banen er blevet til et tab via en tilfældig beslutning. Helt specifikt har mafiaen inden for rumænsk fodbold givet mafiaen inden for international fodbold håndslag og har besluttet at pålægge holdet en dobbelt straf, nemlig at fjerne det pågældende hold fra Europa Cup og sende det ned i en lavere amatørdivision. Uanset hvilke finansielle og retlige undskyldninger der bruges, er dette en streng straf, og den rammer ikke blot et godt hold hårdt, men også en smuk by med over 300 000 indbyggere, som ikke har mange andre kilder til glæde.
<P>
Som medlem af Parlamentets Kultur- og Uddannelsesudvalg slår jeg alarm for at få sat en stopper for denne ulovlige uretfærdighed, som kan have betydelige sociale konsekvenser.
<SPEAKER ID="195" NAME="Formanden">
Forhandlingen er afsluttet.
