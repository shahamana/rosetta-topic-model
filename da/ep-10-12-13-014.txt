<CHAPTER ID="014">
Arbejdsplan
<SPEAKER ID="019" NAME="Formanden">
Den endelige version af udkastet til dagsorden som fastsat af Formandskonferencen på mødet fredag den 9. december 2010 i henhold til forretningsordenens artikel 137 og 138 er omdelt.
<P>
Der er foreslået følgende ændringer:
<P>
Onsdag
<P>
Jeg har modtaget en anmodning fra Det Europæiske Folkepartis Gruppe (Kristelige Demokrater) om at opføre hr. Szájers betænkning om forslag til Europa-Parlamentets og Rådets forordning om de generelle regler og principper for, hvordan medlemsstaterne skal kontrollere Kommissionens udøvelse af gennemførelsesbeføjelser, på arbejdsplanen.
<SPEAKER ID="020" NAME="József Szájer" AFFILIATION="PPE">
(EN) Hr. formand! Som De sagde, anmoder vores gruppe om, at forordningen om gennemførelsesretsakter bliver opført på dagsordenen. Det føles lidt akavet at gøre dette, for det er ikke kun en anmodning fra min gruppe. Flere andre grupper støtter denne idé. Denne betænkning og de forskellige fælles opfattelser og erklæringer i forbindelse med den blev vedtaget enstemmigt i Retsudvalget.
<P>
Jeg vil gerne minde mine kolleger om, at Lissabontraktaten trådte i kraft for et år siden. Denne forordning om gennemførelsesretsakter kommer efter et år med meget hårde forhandlinger på et område, hvor de nye delegerede retsakter og gennemførelsesretsakter er et meget vigtigt emne for Parlamentet. Jeg mener, at vi efter et år kan udøve denne ret fuldt ud. Derfor ville det være godt at drøfte og vedtage denne nye forordning.
<P>
Jeg vil også gerne underrette Dem om - og det ved vores kolleger - at situationen i Rådet var meget vanskelig med to blokerende mindretal. Det er således en meget vanskelig retsakt, og derfor mener jeg, at det vil være den rette ting at gøre at få den igennem så hurtigt som muligt. Alle Parlamentets rettigheder bliver overholdt i denne betænkning. Jeg beder om alle de andre gruppers støtte.
<SPEAKER ID="021" NAME="Formanden">
Tak, hr. Szájer. Er der nogen, som støtter dette forslag?
<SPEAKER ID="022" NAME="Hannes Swoboda" AFFILIATION="S&amp;D">
(DE) Hr. formand! Vi har ingen indvendinger imod, at dette emne bliver opført på dagsordenen. Jeg vil dog gerne henlede Deres opmærksomhed på, at visse udvalgsmedlemmer - og ikke blot fra vores gruppe, tror jeg - stadig er bekymrede over de specifikke bestemmelser. Vi har ganske vist brug for en frist for indgivelse af ændringsforslag, så vi kan stemme senest på torsdag. Jeg vil dog blot sige, at nogle drøftelser stadig pågår, og jeg kan ikke sige på forhånd, hvorvidt vores gruppe stemmer for. Vi er ikke nået til forhandlingerne endnu. Vi har imidlertid ingen indvendinger imod, at dette emne bliver opført på dagsordenen.
<SPEAKER ID="023" NAME="Formanden">
Jeg foreslår, at vi gør følgende: Vi afholder forhandlingen på onsdag, og mødet vil blive afsluttet kl. 21.00. Fristen for indgivelse af ændringsforslag er kl. 10.00 på onsdag. Afstemningen finder sted torsdag.
<P>
(Parlamentet godkendte forslaget)
<SPEAKER ID="024" NAME="Catherine Trautmann" AFFILIATION="S&amp;D">
(FR) Hr. formand! Min gruppe ønsker faktisk at få opført de to mundtlige forespørgsler om rapporten fra hr. Van Rompuys taskforce og Kommissionens seks pakker vedrørende økonomisk styring på dagsordenen.
<P>
For det første af institutionelle årsager, eftersom Lissabontraktatens artikel 9 giver os denne beføjelse og denne myndighed til at anvende den horisontale sociale klausul og især undersøgelsen om de sociale konsekvenser af de omfattende foranstaltninger, de omfattende direktiver og beslutninger, der har konsekvenser for vores borgere.
<P>
Hr. John Monks, generalsekretæren for Den Europæiske Faglige Samarbejdsorganisation, har lige skrevet, at han er bekymret over at se, at spareplaner har en direkte indvirkning på lønmodtagernes indtægter, deres lønninger og også deres pensioner. Den politiske årsag til at fremsætte denne anmodning på vegne af min gruppe er, at vi skal vise, at vi på et tidspunkt, hvor vi drøfter markedsregulering, ikke blot afsiger dom over markederne, men også stemmer og lovgiver for vores medborgere.
<P>
Jeg ser gerne, at Parlamentet støtter opførelsen af disse to spørgsmål.
<SPEAKER ID="025" NAME="Formanden">
Hvem vil tale for? Hvem vil stå frem og tale for?
<SPEAKER ID="026" NAME="Francesco Enrico Speroni" AFFILIATION="EFD">
(IT) Hr. formand, mine damer og herrer! Det er netop på grund af det forhold, der skal være mellem de tre institutioner - Rådet, Kommissionen og Parlamentet - at jeg anser det for passende at støtte min kollegas forslag.
<SPEAKER ID="027" NAME="Formanden">
Er der nogen, som ønsker at udtale sig imod forslaget? Jeg kan ikke se nogen, som ønsker at udtale sig imod det. Vi går derfor over til afstemning.
<P>
(Parlamentet vedtog forslaget)
<P>
Formanden. - Disse to mundtlige forespørgsler vil blive tilføjet til dagsordenen onsdag eftermiddag. Mødet vil vare indtil kl. ca. 21.00.
<P>
(Parlamentet fastsatte arbejdsplanen)
