<CHAPTER ID="005">
Økonomiske og kommercielle forbindelser med Korea (forhandling) 
<SPEAKER ID="038" NAME="Formanden">
Næste punkt på dagsordenen er betænkning af David Martin for Udvalget om International Handel om om handelsmæssige og økonomiske forbindelser med Korea.
<SPEAKER ID="039" NAME="David Martin  " AFFILIATION="PSE">
ordfører. - (EN) Hr. formand! Denne betænkning er blevet sat sammen ret hurtigt, da vi regnede med - ja vi håbede endda - at frihandelsaftalen mellem EU og Korea ville blive indgået inden årets udgang. Det står nu klart, at dette ikke kommer til at ske, men ikke desto mindre glæder vi os over, at Parlamentet i dag er i stand til at fremlægge denne betænkning, og vi håber, at vi gennem vores betænkning i dag vil kunne påvirke Kommissionens holdning.
<P>
For at komme dertil, hvor vi står i dag, har nogle af mine kolleger måttet arbejde ekstremt hårdt, og jeg vil gerne takke Christopher Ford fra Udvalget om International Handel og Emmanuelle Le Texier fra PSE-Gruppen, som har arbejdet langt ud over normal arbejdstid for at få denne betænkning færdig til tiden. Jeg vil endvidere gerne takke kommissær Mandelson og hans tjenestegrene for den samarbejdsvilje, Kommissionen har udvist i forbindelse med udarbejdelsen af denne betænkning, og også den koreanske ambassadør, hvis bistand har givet mig indsigt i Koreas holdning til disse forhandlinger.
<P>
Historisk set har frihandelsaftalerne mellem EU og de asiatiske lande været handelslette på trods af deres navn. Jeg tror, denne aftale kunne være undtagelsen, der bekræfter reglen. Korea har udvist vilje og evne til at forhandle en vidtspændende og omfattende bilateral handelsaftale på plads.
<P>
Korea er en vigtig spiller i dette område i Asien. Landet er nu rigt og er verdens 11. største økonomi. Dets BNP pr. indbygger svarer til Spaniens. Det er en hastigt voksende økonomi, og handelen mellem vores to regioner - mellem Korea og EU - nåede sidste år op på 60 milliarder euro. Så det er en aftale, der godt kan betale sig, og hvis vi gør det rigtigt, tror jeg, det er en vind-vind-situation. Koreas fremstillingsindustri kan f.eks. vinde ved at få adgang til europæiske tjenesteydelser, som giver den koreanske fremstillingsindustri mulighed for at vokse og konkurrere på bedre vilkår. Vi kan vinde ved at få adgang til det koreanske marked for nogle af vores centrale varer og tjenesteydelser.
<P>
Som jeg nævnte, skulle aftalen efter planen have været indgået inden årets udgang. Det ser nu realistisk ud til, at det tidligst bliver til maj næste år, at forhandlingerne kan afsluttes, men det glæder mig, at drøftelserne efter fem forhandlingsrunder nu synes at tage fat på de hårde kendsgerninger og bliver seriøse. Der er klart fortsat store huller mellem EU's holdning til spørgsmål som oprindelseslandsmærkning, tekniske standarder for bilindustrien og toldindrømmelser for varer, men det vigtigste er, at forhandlingerne nu føres seriøst og går i detaljer.
<P>
Mine største bekymringer vedrører i første omgang de sociale og miljømæssige standarder. Selv med denne forsinkelse ser den koreanske aftale ud til at blive den første af den nye generation af frihandelsaftaler, vi indgår. Den kan som sådan blive en skabelon for kommende frihandelsaftaler, og jeg så gerne, at vores ambitioner med hensyn til miljømæssige og sociale standarder blev hævet. Jeg vil gerne sikre, at der indarbejdes en tvistbilæggelsesmekanisme i aftalen. Jeg mener ikke, vi skal stille os tilfreds med mindre end det, USA stillede sig tilfreds med, og de fik en tvistbilæggelsesmekanisme med i deres rapport. Jeg mener ikke, at spørgsmål såsom ratificeringen af centrale ILO-konventioner og post 2012-gennemførelsen af alle nye klimaændringsaftaler kan overlades til simple gentlemanaftaler eller blot til, at man opmuntrer folk til at gøre noget. Vi skal have en eller anden mekanisme til bilæggelse af tvister. Jeg håber, Kommissionen vil se nærmere på det en gang til.
<P>
Jeg vil også gerne påpege, at der bør ses velvilligt på Kaesong Industrial Complex i forbindelse med en sådan aftale. Jeg accepterer Kommissionens synspunkt, at vi først skal have frihandelsaftalen, men hvis vi kan få frihandelsaftalen, bør vi, før den underskrives, se på, hvordan vi kan hjælpe Sydkorea med at opmuntre Nordkorea til at komme ind i den virkelige verden. Kaesong Industrial Complex, som ligger i Nordkorea, men ledes af sydkoreanske virksomheder, er en måde at give Nordkorea føling med resten af verden på, og det er en proces, vi bør se velvilligt på. Jeg mener, at vi gennem denne handelsaftale kan gøre meget for at hjælpe Sydkorea i denne proces. Det er ikke blot af interesse for Sydkorea, men for hele verden. Det vil gøre jorden til et mere sikkert sted, hvis Nord- og Sydkorea kan samarbejde.
<P>
Jeg mener, at dette er en vigtig frihandelsaftale. Jeg mener, den er til fordel for både EU og Korea, hvis vi får den lavet rigtigt. Jeg støtter Kommissionens synspunkt, at vi ikke skal forhaste os med at få aftalen igennem, og at det er bedre at få en god aftale sent end at få en dårlig aftale tidligt. Jeg håber, at den nye præsident, som Korea får i starten af det nye år, vil beordre sin administration til at arbejde utrætteligt for at få denne aftale igennem inden sommeren.
<SPEAKER ID="040" NAME="Peter Mandelson">
medlem af Kommissionen. - (EN) Hr. formand! Jeg vil gerne takke ordføreren, hr. Martin, og hans kolleger og personale for det fremragende og hurtige stykke arbejde, de har udført. Sammen har de udarbejdet en omfattende og afbalanceret betænkning, som jeg gerne vil rose dem for.
<P>
Parlamentets godkendelse af dette forslag til beslutning vil udsende et klart signal om støtte til Kommissionens politik med hensyn til at søge indgåelse af en ambitiøs og omfattende frihandelsaftale med Sydkorea som led i den strategi, der blev fastlagt i meddelelsen om det globale Europa fra oktober 2006. Valget af Sydkorea som partner til denne generation af frihandelsaftaler afspejler landets store økonomiske og politiske potentiale, men det er også en erkendelse af, at der findes store barrierer, som bliver ved med at sætte en stopper for stærkere økonomiske og handelsmæssige forbindelser mellem os.
<P>
Beslutningen overholder tidsplanen. Frihandelsforhandlingerne med Sydkorea blev indledt i maj 2007 og er hidtil skredet hurtigt fremad. Vi er klar til at arbejde for en tidlig indgåelse af aftalen, så længe indholdet og kvaliteten af resultatet er rigtigt. Det er det resultat, vi vil frem til, og sådan bliver det ved med at være.
<P>
Vores frihandelsaftale med Sydkorea bør være fuldt ud forenelig med WTO. Det siger sig selv. Vi efterstræber vidtrækkende liberalisering af handelen med varer og tjenesteydelser samt af investeringer. Vi lægger særlig vægt på ikketoldbarrierer og på regler og forskrifter inden for nøgleområder, såsom intellektuelle ejendomsrettigheder, konkurrence og offentlige indkøb. Jeg er helt enig i den betydning, der i betænkningen tillægges ikketoldbarrierer og en effektiv tvistbilæggelsesmekanisme inden for dette og andre aspekter af den kommende aftale.
<P>
Undersøgelser har vist, at ikketoldbarriererne inden for nogle sektorer i Korea nu er mere omfattende end selve toldbarriererne. Det er absolut afgørende for denne frihandelsaftales indgåelse, at der gøres store fremskridt med hensyn til disse bag grænsen-handelsbarrierer, som sikrer EU's eksportvarer reel adgang til det sydkoreanske marked.
<P>
Med hensyn til et par af de specifikke bekymringer, der er blevet nævnt, rejser Kaesongspørgsmålet komplekse tekniske og politiske spørgsmål. Vi glæder os over de ændringsforslag, der er blevet stillet i denne henseende, da de understreger spørgsmålets kompleksitet, som vil kræve meget omhyggelig behandling. Anerkendelse og fremme af de sociale og miljømæssige handelsaspekter - bæredygtig udvikling - vil være en integreret del af frihandelsaftalen med Sydkorea.
<P>
Jeg er enig i, at effektiv håndhævelse af standarderne er afgørende for at sikre et ambitiøst og effektivt resultat med hensyn til bæredygtig udvikling i denne aftale. Med en samarbejdsvillig tone kan man imidlertid opnå meget mere på dette område end med tvangsforanstaltninger. Vi regner med at dække et større antal multilaterale miljøaftaler og at indlemme spørgsmål såsom anstændigt arbejde og et stærkere engagement over for ILO's centrale konventioner, og vi regner med at gå videre, end det har været tilfældet med andre nyere aftaler som f.eks. dem, der er omfattet af frihandelsaftalen mellem Korea og USA. Vi vil også forsøge at inddrage arbejdsmarkedets parter og civilsamfundet i dette samarbejde.
<P>
Bæredygtighedsvurderingen er gået i gang. De vigtigste resultater af de rapporter, der udarbejdes i de forskellige faser, vil blive drøftet med civilsamfundet. Vi har indført bæredygtighedsvurderingen for at sikre, at der løbende og hurtigt kommer feedback til forhandlingsprocessen. Den bygger på de oprindelige kontakter, vi havde med civilsamfundet, da forhandlingerne blev indledt.
<P>
Vi har også arbejdet tæt sammen med Parlamentet. Samarbejdet med ordføreren og Udvalget om International Handel har været fremragende. Både jeg selv og generaldirektøren har regelmæssigt holdt udvalget underrettet. Ratificeringsproceduren afhænger af indholdet i selve aftalen, men Kommissionen er for at inddrage Parlamentet så meget, som det er muligt i henhold til traktaten.
<P>
Endelig vil en eventuel fremtidig frihandelsaftale, som dækker de bilaterale handelsforbindelser med Sydkorea, blive en del af en overordnet og sammenhængende ramme for EU's forbindelser med Sydkorea. Den eksisterende bilaterale rammeaftale vil fortsat regulere det bilaterale samarbejde og den politiske dialog.
<P>
Afslutningsvis kan jeg sige, at målet med denne frihandelsaftale er at supplere et ambitiøst udfald af Doha ved at gå dybere og videre sammen med Sydkorea. Erfaringerne viser, at sådanne aftaler kan prøvekøre liberaliseringsløsninger og blive trædesten for WTO's kommende udvikling. En ambitiøs og omfattende frihandelsaftale med Sydkorea er ikke blot vigtig rent handelsmæssigt, men vil også være ensbetydende med en væsentlig opgradering af de bilaterale forbindelser mellem EU og Korea. Den er endvidere en anerkendelse af EU's engagement på Den Koreanske Halvø og i området. I et større perspektiv er den en del af vores bredere forpligtelse til at sikre, at EU's handelspolitik i Asien følger med den drastiske udvikling i området og garanterer fordelene med hensyn til beskæftigelse, vækst og øget handel på begge sider.
<SPEAKER ID="041" NAME="Werner Langen  " AFFILIATION="PPE-DE">
ordfører for udtalelsen fra Udvalget om Industri, Forskning og Energi. - (DE) Hr. formand! Udvalget om Industri, Forskning og Energi takker ordføreren for, at vores forslag er blevet godkendt. Vi mener, at en aftale er fornuftig, men vil dog påpege, at der allerede før i tiden har været betydelige sektorale problemer med Korea. Jeg tænker f.eks. på diskussionen om dumpingpriser i skibsfartsindustrien i de seneste år, hvor vi også havde en sag. Vi ville gerne kunne vide med sikkerhed, at disse sektorale problemer bliver løst på en sådan måde, at en gensidig åbning virkelig finder sted, og at Korea ikke ensidigt drager nytte af den, men at gensidigheden er sikret - også når man tænker på vores farmaceutiske industri, bilindustrien og mange industriområder.
<P>
Et bestemt tema var Kaesŏng. Kommissæren har netop berørt spørgsmålet om, hvordan denne nordkoreanske særlige zone skal inddrages. Efter hvad jeg har hørt, er yderligere otte særlige zoner planlagt. Efter Udvalget om Industris mening bør de internationale standarder være gældende. Vi kan ikke på den måde undergrave vores egen frihandelsaftale. Derfor beder vi om, at dette aspekt bliver særligt nøje undersøgt. Derudover mange tak - også til Kommissionen - for forhandlingerne!
<SPEAKER ID="042" NAME="Peter Šťastný">
for PPE-DE-Gruppen. - (EN) Hr. formand! Lad mig allerførst takke min kollega, ordføreren hr. Martin, for en vidtspændende betænkning af høj kvalitet. Vores forhandlere bør tage den til efterretning. Vi bør også tage ved lære af den nyligt indgåede frihandelsaftale mellem USA og Korea, som viser, at det er vigtigt, at det går hurtigt med at få underskrevet aftalen, men at det ikke bør være det vigtigste. Det afgørende bør klart være at opnå lige forhold i handelsstrømme af høj kvalitet. I dag hæmmes disse strømme fortsat alvorligt af ikkehandelsbarrierer.
<P>
Korea anvender ikke de internationale standarder og mærkningskrav vedrørende bilprodukter og andre vigtige produkter såsom lægemidler, kosmetik og elektronik. Der er endvidere behov for klarlæggelser inden for området intellektuelle ejendomsrettigheder og varemærkeforfalskning. Disse problemer skal løses, før vi underskriver frihandelsaftalen, for at sikre fri og fair handel. Medmindre alle disse problemer løses til vores fulde tilfredshed, vil jeg råde Kommissionen til ikke at underskrive aftalen.
<P>
Jeg beundrer det økonomiske mirakel i Sydkorea, som afspejles deri, at landet er EU's fjerdestørste handelspartner. Det stærke demokrati har åbenlyst hjulpet dem meget, og man kan ikke lade være med at have ondt af deres brødre og søstre i Nordkorea.
<P>
Vi bør være klar til at gøre alt, hvad vi kan, for at foranledige en følelsesmæssig genforening i lighed med den, vi oplevede i slutningen af 1980'erne mellem Øst- og Vesttyskland. En sådan genforening skal selvfølgelig baseres på de demokratiske principper, der har bibragt Sydkorea så megen succes.
<SPEAKER ID="043" NAME="Erika Mann" LANGUAGE="DE">
Hr. formand! Jeg vil gerne tage tre aspekter op. For det første vil jeg gerne takke ordføreren David Martin på vegne af min gruppe. Betænkningen er særdeles omhyggeligt udarbejdet, og den berører faktisk alle punkter, der er vigtige og som bør drøftes. Den råder også til passende agtpågivenhed inden for bestemte områder, f.eks. automobilområdet. For så vidt mener jeg, at det er en fremragende betænkning, der er et godt udgangspunkt, og som der burde tages passende hensyn til af Kommissionen og Rådet. Jeg er glad for at høre, at kommissæren har vist så indgående interesse for den.
<P>
For det andet vil jeg gerne spørge kommissæren: Hvordan vil forhandlingerne med Korea efter Deres vurdering generelt fortsætte? Forhandlingerne er jo i gang og er i en meget vanskelig fase. Det så i begyndelsen meget bedre ud, end vi i mellemtiden, har vurderet det til. Dertil kommer selvfølgelig også de forhandlinger, der kører parallelt med alle ASEAN-landene. Også disse forhandlinger er - så vidt jeg har forstået af protokollerne - i en meget vanskelig fase. Hvordan vurderer Kommissionen det? Hvilken indflydelse vil forhandlingerne, som vi for tiden fører med ASEAN-landene, have på forhandlingerne med Korea?
<P>
Mit sidste spørgsmål til kommissæren drejer sig om, at regeringscheferne netop i dag den 13. december skal underskrive Lissabontraktaten. Som en del af denne reformtraktat vil Parlamentet i fremtiden have meget mere indflydelse på handelsområdet, hvilket vi i Parlamentet har kæmpet for meget længe. Jeg vil takke Kommissionen og i særdeleshed kommissær Peter Mandelson for, at han altid har støttet dette.
<P>
Men mit spørgsmål er følgende: Kunne De forestille Dem, at Kommissionen vil støtte os, når vi beder Rådet om, at vi får den ret, der allerede blev fremført i forbindelse med den kommende frihandelsaftale, altså at der tilsvarende kræves obligatorisk samtykke fra Parlamentet? Kan vi gå ud fra, at vi her har Dem på vores side, kommissær Peter Mandelson?
<SPEAKER ID="044" NAME="Ignasi Guardans Cambó">
for ALDE-Gruppen. - (ES) Hr. formand! Jeg vil også gerne på min gruppes vegne og meget formelt takke ordføreren, David Martin, for den fremragende kvalitet af den betænkning, han har forelagt Parlamentet. I realiteten er alle betænkninger ikke lige. Det er vigtigt, at vi, selv om vi stemmer om alle mulige dokumenter her i Parlamentet, gør opmærksom på det, når nogle af dem har et indhold og en soliditet, der gør, at de kan behandles i detaljer, og dækker alle de emner, der skal drøftes. Jeg vil derfor gerne takke ordføreren og det team, der har arbejdet sammen med ham om at få stablet denne betænkning på benene.
<P>
Det er rigtigt, at vi ikke taler ret meget om Korea her i Parlamentet. Vi taler ikke nok om Korea, selv om landet uden tvivl er en af vores vigtigste handelsallierede og den fjerdestørste partner uden for Europa, som det nævnes i betænkningen. EU er den største investor i Korea, som uden tvivl er et af de stærkeste demokratier i hele området.
<P>
Hvis vi på den ene side tænker over det, jeg netop sagde, og på den anden hånd tænker over vanskelighederne i den multilaterale kontekst og den realitet, at der stilles hindringer i vejen for de europæiske produkter og tjenesteydelsers adgang til markedet, som primært er ikketoldhindringer, er det klart, at det gør landet til en meget klar kandidat til en bilateral aftale, som har Parlamentets fulde støtte. Denne aftale skal imidlertid skrues godt sammen, forhandles ordentligt på plads og være ambitiøs.
<P>
Der er problemer inden for meget specifikke områder. Jeg vil gerne understrege tjenesteydelserne, som allerede er blevet nævnt, og den intellektuelle piratkopiering, i et af de lande, der har den største internetpenetration i verden, og hvor der derfor er meget specifikke problemer som følge af det forhold, at ophavsretten og de rettigheder, der beskytter den audiovisuelle sfære, ikke tages alvorligt.
<P>
Endelig vil jeg gerne sige med hensyn til Kaesong, at min gruppe vil støtte teksten, som den fremgår af betænkningen. Med andre ord anerkender og forstår vi det politiske indhold i dette område mellem Sydkorea og Nordkorea, men vi forstår også, at hvis der blev indført fri handel med EU i denne kontekst, kunne det volde alvorlige problemer, og derfor støtter vi ikke indlemmelsen af Kaesongområdet i en mulig aftale med EU.
<SPEAKER ID="045" NAME="Zbigniew Krzysztof Kuźmiuk">
for UEN-Gruppen. - (PL) Hr. formand! På vegne af Gruppen Union for Nationernes Europa vil jeg gerne henlede opmærksomheden på følgende spørgsmål i drøftelserne om de økonomiske og handelsmæssige forbindelser mellem EU og Korea. I en situation, hvor Korea har underskrevet en frihandelsaftale med EFTA og ASEAN samt med USA, men ikke vil underskrive en sådan aftale med EU, vil konkurrenceevnen hos de europæiske virksomheder, som drager fordel af den toldfrie adgang til det koreanske marked, falde. Det vil påvirke den økonomiske vækstgrad og beskæftigelsesgraden i de europæiske lande i negativ retning.
<P>
For det andet ville to tredjedele af fordelene ved at indgå en frihandelsaftale med Korea gå til Korea, mens kun en tredjedel ville gå til EU, i henhold til analyser foretaget af uafhængige forskningscentre. Det er derfor nødvendigt, at Korea ud over denne aftale forpligter sig til over for EU at overholde de europæiske sociale standarder og især de grundlæggende elementer vedrørende anstændigt arbejde samt miljø- og forbrugerbeskyttelsesstandarderne.
<P>
For det tredje giver denne tilgang mulighed for at skabe loyal konkurrence mellem de koreanske og europæiske virksomheder. Først da vil de koreanske virksomheder inddrage de generelle udgifter til arbejdskraft samt miljø- og forbrugerbeskyttelse i deres fremstillingsomkostninger, hvorved priserne på deres produkter vil afspejle alle fremstillingsomkostningerne.
<SPEAKER ID="046" NAME="Caroline Lucas">
for Verts/ALE-Gruppen. - (EN) Hr. formand! Lad mig starte med at takke David Martin for hans betænkning og med at understrege denne sags afgørende betydning. Traktaten mellem EU og Korea bliver den første anvendelse af den nye EU-handelsdoktrin om det globale Europa, en doktrin, der er yderst kontroversiel, ikke mindst fordi den søger så dybe markedsadgangsforhold gennem fjernelse af alle former for barrierer for total importpenetration, netop på et tidspunkt, hvor flere og flere bliver klar over, at der er rigtig mange tabere og blot enkelte vindere i en fuldstændig liberaliseret global økonomi.
<P>
På den positive side fastsættes der i betænkningen nogle rigtig gode standarder inden for handel og de sociale og miljømæssige områder, som De Grønne absolut støtter, og jeg mener i denne forbindelse, at betænkningen sætter et meget vigtigt fortilfælde for kommende parlamentariske svar på andre frihandelsaftaler med f.eks. Indien og ASEAN. Så vi glæder os over, at der i betænkningen insisteres på, at der ikke må gøres undtagelser fra reglen om, at adgangen til det europæiske marked er betinget af, at miljøbeskyttelsesnormerne overholdes.
<P>
Vi glæder os over, at det kræves, at handelsaftalen med Korea omfatter strenge sociale og miljømæssige klausuler, og at dette efter vores mening i sig selv gør det vanskeligt at forestille sig, at det nordkoreanske Kaesong Industrial Complex omfattes af frihandelsaftalens regler. Allervigtigst er det, at betænkningen vil give disse strenge klausuler styrke ved at kræve, at de underlægges den almindelige tvistbilæggelsesordning.
<P>
Betænkningen vækker dog også nogle alvorlige bekymringer hos os. For det første er der kravet om, at alle ikketoldbarrierer mod handelen skrottes, uden at der gøres noget forsøg på at skelne mellem dem, der egentlig udgør legitime ikketoldbarrierer, og dem, der ikke gør. Vi bør ikke gå ud fra, at alt, der forhindrer uhæmmet frihandel, er en ulovlig hindring. Der er nogle meget gode grunde til at indskrænke handelen, især når det offentlige vil indføre kontroller af sociale, sundheds- og miljømæssige årsager.
<P>
Vi er også imod, at de såkaldte Singaporetemaer indlemmes i frihandelsaftalen. Igen er der gode grunde til at lade fuldstændig investeringsfrihed og offentlige indkøb blive uden for en handelsaftales anvendelsesområde. Korea gjorde sig bitre erfaringer med de frie kapitalstrømme i slutningen af 1990'erne, og de har lige siden anvendt beskyttelsespolitikker for offentlige indkøb til at komme på fode igen. Det er imidlertid ikke op til os at afgøre, om de skal tilbyde disse ting på deres side, men vi har lov til at træffe afgørelser på vores side, og min gruppe støtter ikke, at der gives ubegrænset frihed til udenlandske investorer i Europa, eller at muligheden for at øge det offentlige forbrug for at nå sociale mål gennem specifikke indenlandske indkøbspolitikker ødelægges.
<SPEAKER ID="047" NAME="Philip Claeys" AFFILIATION="NI">
- (NL) Hr. formand! Sydkorea er en af EU's vigtigste handelspartnere uden for Europa, hvilket klart understreges i denne afbalancerede betænkning. Det er et land, der vækker sympati i kraft af dets naboskab med det mest tilbagestående, det mest totalitære kommunistregime i verden.
<P>
Handelsforbindelserne er blevet udbygget meget i de senere år, hvilket i sig selv er en rigtig god ting, men det betyder ikke, at der ingen problemer er. Hvis vi indgår en frihandelsaftale med Sydkorea, skal den baseres på fuldstændig gensidighed. Sydkorea har fortsat alt for mange told- og ikketoldbarrierer til, at vi virkelig kan tale om gensidighed.
<P>
Europa skal kræve, at alle disse barrierer ophæves, og skal være i stand til at nå frem til aftaler, der er mindst lige så fordelagtige som dem, man finder i frihandelsaftalen mellem Sydkorea og USA.
<SPEAKER ID="048" NAME="Hubert Pirker" AFFILIATION="PPE-DE">
- (DE) Hr. formand! Som leder af Europa-Parlamentets Delegation for Forbindelserne med Den Koreanske Halvø vil jeg gerne udtrykkeligt lykønske ordføreren og sige, at jeg meget gerne støtter denne betænkning.
<P>
Jeg vil også gerne understrege, hvad mange stadig ikke ved, at Republikken Korea er en vigtig handelspartner. Netop af den grund er det vigtigt, at vi når til en frihandelsaftale. Målet med denne aftale må være rimelige og retfærdige handelsbetingelser, som er til gensidig fordel og nytte.
<P>
Jeg kan også sige, at det glæder mig, at forhandlingerne i femte runde er forløbet væsentlig bedre end bare i fjerde runde. Jeg ville gerne opmuntre Korea til at støtte EU-forslagene om en hurtigere og gensidig afskaffelse af importtold. EU's mål for det skal være 2015.
<P>
Som vi alle ved, er og bliver motorkøretøjssektoren udfordringen i forhandlingerne. Det, vi forventer fra EU's side, er at vores sikkerhedsstandarder bliver accepteret af Republikken Korea, ligesom vi også accepterer Koreas standarder for denne sektor.
<P>
Jeg er optimistisk og mener, at barriererne kan fjernes på området for farmaceutiske produkter og i servicesektoren, særligt i bankvæsenet eller på området for juridisk bistand. Hvad angår Kaesŏng, vil jeg gerne sige, at det ville være af stor betydning, at forhandlingspartnerne finder en vej, der støtter projektet Kaesŏng og andre projekter, og det af økonomiske og politiske grunde, særligt for at bringe Nordkorea tættere på det internationale samfund.
<P>
Alt i alt er vi på rette vej, og jeg håber, at der kommer en aftale i begyndelsen eller i første halvdel af 2008.
<SPEAKER ID="049" NAME="Kader Arif" AFFILIATION="PSE">
- (FR) Hr. formand! Allerførst vil jeg gerne takke hr. Martin for kvaliteten af hans betænkning. Under forhandlingerne om denne kommende handelsaftale med Korea bør vi huske på, at vores prioritet fortsat skal være multilateralismen, for vi ved, at en overdreven udbredelse af bilaterale aftaler er ødelæggende for den regulerede multilaterale struktur, vi tilhører. Hvis vi indleder en ny æra med bilaterale handelsaftaler, bør de derfor omfatte garantier og principper, hvoraf nogle nævnes i hr. Martins betænkning.
<P>
Den kommende frihandelsaftale med Korea skal være ajour og indeholde strenge miljømæssige og sociale krav som dem, der findes i de grundlæggende ILO-konventioner, der har til formål at fremme anstændige arbejdsforhold.
<P>
I kølvandet på Parlamentets forpligtelse til at sikre bedre adgang til generiske lægemidler glæder jeg mig desuden over, at der er blevet indlemmet bestemmelser om folkesundheden, og at der er blevet taget hensyn til vores ønske om, at alle krav, der begrænser vores partneres evne til at udnytte de fleksible bestemmelser i den atypiske Dohaerklæring, ikke medtages.
<P>
På den anden side er det på trods af tekstens positive punkter uacceptabelt, at den overhovedet ikke nævner arbejdernes skæbne i Kaesongfrihandelsområdet, som vores ordfører ønskede, og det beklager jeg.
<SPEAKER ID="050" NAME="Bogusław Rogalski" AFFILIATION="UEN">
- (PL) Hr. formand! Korea er en af verdens førende økonomier, men udviser på samme tid de største indkomstmæssige forskelle i OECD-staterne. Korea er EU's fjerdestørste handelspartner uden for Europa, mens EU i 2006 var den største udenlandske investor i Korea.
<P>
Det største problem i vores bilaterale handelsforbindelser er problemerne med at få adgang til markedet på grund af ikketoldbarriererne, herunder manglen på accepterede normer og internationale standarder. En frihandelsaftale med Korea bør omfatte beskyttelse af udenlandske investeringer, en konkurrencepolitik, gennemsigtighed med hensyn til den offentlige orden og handelslettelse.
<P>
Vi skal imidlertid også huske på, at denne aftale kan påvirke den europæiske bilindustri negativt, så Kommissionen skal give strategien med gradvis fjernelse af EU's importafgifter behørig overvejelse. Allerførst skal ikketoldbarriererne på koreansk side ophæves, så det ikke senere viser sig, at den eneste, der får noget ud af dette samarbejde, er Korea.
<SPEAKER ID="051" NAME="Glyn Ford" AFFILIATION="PSE">
- (EN) Hr. formand! Jeg vil gerne tilslutte mig de øvrige talere og takke hr. Martin for hans betænkning om en frihandelsaftale med Sydkorea, som er EU's fjerdestørste handelspartner uden for Europa og verdens 11. største økonomi.
<P>
Jeg vil gerne kort nævne to punkter. For det første fagforeningsgruppernes og landmandsgruppernes modstand mod frihandelsaftalen med Korea og for det andet det industrielle område. Med hensyn til det første punkt skal vi sætte modstanden i perspektiv. Tusindvis af mennesker demonstrerede mod USA's aftale med Korea, og flere mennesker brændte sig selv ihjel. I stedet for at have flere tusinde har vi kun nogle snese, der protesterer, sandsynligvis fordi vi forsøger at indlemme en tilknyttet politisk samarbejdsaftale - sociale, politiske og arbejdsrelaterede klausuler, der vil hjælpe med at beskytte arbejdsstandarderne i syd og meget vel vil forbedre dem. På samme tid har vi ikke den samme debat om ris, som Korea havde med USA.
<P>
Hvad angår Kaesong, argumenterer vi ikke for, at området indlemmes. Vi argumenterer for, at det ikke automatisk bør udelukkes. Det er en ganske anden holdning, og jeg håber, De Liberale på det grundlag vil være i stand til at stemme anderledes. Som den tidligere jamaicanske premierminister engang sagde, er det eneste, der er værre end at blive udnyttet, ikke at blive udnyttet. Nogle af os havde lejlighed til at besøge Kaesong sidste måned som et led i en EU-workshop om økonomiske reformer, der blev afholdt i Nordkorea. Jeg så tusindvis af glade nordkoreanere strømme fra området, smart klædt på, fordi deres levestandard er seks gange højere end i nord. Dette er en politisk og økonomisk anledning til rent faktisk at ændre dette regime og bevæge tingene i den rigtige retning. Kaesong kan ændre norden og bør i lyset af vanskelighederne tilgodeses, ikke dræbes.
<SPEAKER ID="052" NAME="Peter Mandelson">
medlem af Kommissionen. - (EN) Hr. formand! Lad mig komme med tre hurtige bemærkninger. For det første mener jeg med hensyn til Kaesong, at hr. Fords formulering - at vi ikke automatisk bør udelukke Kaesong - er den rigtige tilgang. Vi vil i Kommissionen være meget forsigtige på dette punkt, men jeg tror, at ændringsforslaget på det grundlag er umagen værd.
<P>
For det andet blev jeg spurgt om de overordnede fremtidsudsigter for forhandlingerne. Jeg har endnu aldrig i dette job oplevet handelsrelaterede forhandlinger, der ikke er stødt på vanskeligheder. Jeg vil dog sige, at disse forhandlinger er stødt på færre vanskeligheder end andre handelsmæssige forhandlinger, jeg kunne sætte fingeren på.
<P>
Endelig spurgte fru Mann, om Europa-Parlamentet kan opnå rettigheder, før traktaten er ratificeret, med hensyn til denne aftale. Da jeg blev spurgt om dette i en anden sammenhæng, overskred jeg i min entusiasme mit kollektive kommissionsansvar, så i dag skal jeg være lidt mere forsigtig og blot understrege, at vi vil forsøge at inddrage Parlamentet i videst muligt omfang.
<P>
(Bifald)
<SPEAKER ID="053" NAME="Formanden">
Forhandlingen er afsluttet.
<P>
Afstemningen finder sted i dag kl. 11.30.
