<CHAPTER ID="005-03">
3. Forslag til Den Europæiske Unions almindelige budget for regnskabsåret 2010, modificeret af Rådet (alle sektioner) (afstemning) 
<P>
Før afstemningen:
<SPEAKER ID="106" NAME="László Surján" LANGUAGE="EN">
Hr. formand! Vi vil om lidt afholde den sandsynligvis korteste afstemning om budgettet under Nicetraktaten, og dette bliver helt sikkert den sidste afstemning under Nicetraktaten.
<P>
Hvordan er det muligt, at stemmelisten er så kort? Det skyldes gruppernes fortræffelige samarbejde. Som ordfører vil jeg gerne takke alle de grupper, der deltog i forberedelsen af denne afstemning. Endvidere vil jeg gerne takke sekretariatet for dets arbejde. Uden det ville det også have været umuligt at have blot disse to sider her. Mange tak til Dem alle.
<P>
(Bifald)
<P>
Jeg synes, det er berettiget, at forslaget er så kort, for i en krisetid skal vi arbejde på at klare krisen og ikke bruge tid på langvarige afstemninger.
<SPEAKER ID="107" NAME="Vladimír Maňka" LANGUAGE="SK">
Hr. formand! Jeg foreslår, at vi stemmer om "øvrige institutioner" under ét, da jeg ikke forventer problemer.
<SPEAKER ID="108" NAME="Formanden">
Der er opstået en situation, hvor vi stemmer om forskellige institutioner, og i overensstemmelse med reglerne er vi forpligtet til at stemme særskilt om hver institution. Det er ikke muligt at kombinere det hele til en samlet blok. Det ville være i strid med proceduren.
<SPEAKER ID="109" NAME="Hans Lindblad" LANGUAGE="SV">
Hr. formand! Rådet har med tilfredshed noteret sig, at Parlamentet nu bekræfter den aftale, der blev indgået under forligsmødet den 18. november i år. Det er vores opfattelse, at Parlamentets andenbehandling sammen med resultatet af Rådets andenbehandling kan betragtes som udgørende en fælles tekst fra budgetmyndighedens to grene i overensstemmelse med den nye artikel 314 i Lissabontraktaten.
<P>
Rådet accepterer denne fælles tekst. Således er det nu op til Europa-Parlamentets formand at fastslå, at budgettet er endeligt vedtaget. Rådet mener imidlertid, at budgettet umiddelbart efter, at formanden har erklæret det for endeligt vedtaget, bør underskrives af de to parter i overensstemmelse med den nye traktat.
<P>
Rådet beklager, at der ikke er taget hensyn hertil. Når dette er sagt, så sætter Rådet på ingen måde spørgsmålstegn ved det resultat, vi er blevet enige om. Vi håber, at dette spørgsmål vil være afklaret inden næste års budgetprocedure.
<P>
Endelig vil jeg gerne takke formanden for budgetudvalget, Alain Lamassoure, og ordførerne László Surján, Vladimír Maňka og Jutta Haug for deres konstruktive indstilling under denne procedure, der er et udtryk for det særdeles gode samarbejde, vi har haft.
<P>
Jeg vil gerne slutte med en personlig bemærkning. At være formand for Rådet er formentlig det mest fremtrædende embede, jeg nogensinde vil beklæde. Det har været en stor ære for mig at tjene Europa på denne måde, og jeg vil gerne sige tak, fordi jeg fik denne mulighed. Mange tak.
<P>
(Bifald)
<SPEAKER ID="110" NAME="Formanden">
Mine damer og herrer! Da vi har afsluttet denne del af afstemningen, vil også jeg takke og lykønske ordførerne, hr. Surján og hr. Maňka - og tidligere havde vi hr. Böges betænkning - og ligeledes takke alle dem, der har arbejdet på budgettet. Det var et usædvanlig vanskeligt budget. Endvidere vil jeg lykønske vores medlemmer og hele Parlamentet, fordi vi har truffet denne beslutning sammen. Det er virkelig et flot resultat. Tillykke til alle!
<P>
(Bifald)
<P>
Nu er jeg nødt til at læse nogle meget vigtige punkter op, der er knyttet til den usædvanlige måde, hvorpå vi har vedtaget budgettet. Det er meget vigtigt, fordi vi fra Nicetraktaten er gået over til Lissabontraktaten. Det var et meget vanskeligt skridt. Vi begyndte under Nicetraktaten, og vi ender under Lissabontraktaten. Det er grunden til, at denne erklæring er nødvendig. De må lytte til denne erklæring.
<P>
"Budgetproceduren 2010 er helt usædvanlig. Den blev påbegyndt under EF-traktatens artikel 272 og fuldført, efter at Lissabontraktaten var trådt i kraft.
<P>
Den 18. november 2009 enedes Parlamentet, Rådet og Kommissionen ikke blot om at fortsætte budgetproceduren i overensstemmelse med EF-traktaten, men de indgik også en aftale om afslutningen på denne procedure, herunder afstemningen i Parlamentet, der forløb i fuldstændig overensstemmelse med den flerårige finansielle ramme.
<P>
Rådet har netop bekræftet sin godkendelse af budgettet, som vi lige har stemt om. Resultatet er, at Parlamentet og Rådet er nået til enighed om en fælles tekst, således som det er formålet med artikel 314 i traktaten om Den Europæiske Unions funktionsmåde.
<P>
Jeg fastslår således, at budgetproceduren, der blev indledt efter artikel 272 i EF-traktaten og fortsat efter artikel 314 i traktaten om Den Europæiske Unions funktionsmåde, er blevet afsluttet i overensstemmelse med artikel 314 i traktaten om Den Europæiske Unions funktionsmåde og den flerårige finansielle ramme.
<P>
Dermed kan budgetproceduren anses for afsluttet, og budgettet erklæres hermed for endeligt vedtaget."
<P>
Dette er en meget vigtig erklæring. Næste gang vil der ikke være sådanne komplikationer, fordi Lissabontraktaten vil være i kraft. Nu vil jeg officielt undertegne dokumentet.
<P>

<P>
Mine damer og herrer! Lad mig venligst tilføje, at formanden for Budgetudvalget er hr. Lamassoure, der har gjort en stor indsats i denne sag. Jeg vil også gerne nævne hans navn, da han har været meget aktiv i denne sag.
