<CHAPTER ID="002">
Erklæring fra formanden
<SPEAKER ID="006" NAME="Formanden">
Mine damer og herrer! Efter mange anmodninger vil jeg gerne fremsætte en kort erklæring om løsladelsen af Ingrid Betancourt og andre gidsler.
<P>
Ingrid Betancourt, Keith Stansell, Thomas Howes, Marc Gonsalves, Juan Carlos Bermeo, Raimundo Malagón, José Ricardo Marulanda, William Pérez, Erasmo Romero, José Miguel Arteaga, Armando Florez, Julio Buitrago, Armando Castellanos, Vianey Rodríguez og John Jairo Duran blev bortført og holdt som gidsler i mange år af den colombianske terrororganisation FARC. De blev endelig befriet onsdag den 2. juli 2008 efter en vellykket militæroperation udført af den colombianske hær.
<P>
Europa-Parlamentet glæder sig på fru Betancourts og alle de andre befriedes vegne og på deres familiers vegne. Befrielsen betyder, at en meget belastende tid er forbi, og er en påmindelse om, at vi aldrig må opgive håbet.
<P>
Jeg talte med præsident Uribe sidste torsdag og lykønskede hans regering og hæren samt det colombianske folk med denne vellykkede operation. Igen vil jeg gerne understrege, at demokratiet aldrig må give efter over for terrorismen, og at det er en politisk og moralsk pligt at håndhæve lovgivningen.
<P>
Vi skal først og fremmest gøre alt, hvad vi kan, for at sikre frigivelsen af alle gidslerne. Fru Betancourt blev bortført den 23. februar 2002. Siden da har Europa-Parlamentet deltaget i gentagne initiativer med henblik på hendes løsladelse. I 2006 var hun sammen med País Libre-fonden en af de tre finalister til Sakharovprisen for tankefrihed.
<P>
Mine damer og herrer, Europa-Parlamentet tror på, at Ingrid Betancourts engagement har været og fortsat er af væsentlig betydning for en varig fred i Colombia. Nu har vi en løbende forpligtelse over for befolkningen med hensyn til den dramatiske situation for de gidsler, der stadig holdes fanget i Colombia, og til at arbejde for deres løsladelse.
<P>
I sidste uge inviterede jeg fru Betancourt til at besøge Europa-Parlamentet - på et tidspunkt, der passer hende, når hun er kommet til kræfter. Jeg vil gerne her kraftigt opfordre FARC og alle andre terrororganisationer til at lægge deres våben og opgive den irrationelle og meningsløse vold. Vi må aldrig give efter for terror! Jeg opfordrer til frigivelse af alle gidslerne og til, at de involverede tager imod den colombianske regerings tilbud om at arbejde sammen for at nå frem til en fredelig løsning.
<P>
(Bifald)
<P>
* * *
<P>
Mine damer og herrer, jeg vil gerne byde den franske minister for europæiske anliggender og repræsentant for det nye formandskab, Jean-Pierre Jouyet, hjertelig velkommen til Parlamentet. Det er første gang, at repræsentanten for en regering har været til stede helt fra begyndelsen af vores arbejde. Jeg håber, at vi kan fortsætte vores arbejde, som har fået en usædvanlig god start, på en lige så vellykket måde.
<P>
(Bifald)
