<CHAPTER ID="016">
Arbejdsplan
<SPEAKER ID="026" NAME="Formanden">
Det endelige forslag til dagsorden som opstillet af Formandskonferencen på mødet torsdag den 5. maj 2011 i overensstemmelse med forretningsordenens artikel 137 er omdelt. Der er følgende ændringsforslag:
<P>
[Onsdag]:
<P>
Der er et ændringsforslag, som hr. Speroni vil stille om lidt. Med hensyn til debatten om udenrigs-, sikkerheds- og forsvarspolitikken har Gruppen for Europæisk Frihed og Demokrati anmodet om, at erklæringen om situationen i Syrien og Camp Ashraf fra den højtstående repræsentant og Kommissionens næstformand skal omfatte det koptiske kristne samfund i Egypten. Det er et ændringsforslag til onsdagens morgenmøde kl. 09.00, hvor fru Ashton vil være til stede. Nu vil hr. Speroni stille ændringsforslaget. Mange tak.
<SPEAKER ID="027" NAME="Francesco Enrico Speroni" LANGUAGE="IT">
Hr. formand! Vi ønskede ikke en fundamental ændring - eller rettere at foreslå en fundamental ændring - af arbejdsplanen ved at tilføje eller udskifte et punkt. Vi ønsker blot at få udvidet det emne, som næstformanden skal berette om.
<P>
Vi beder blot om, at Syrien, Camp Ashraf og sagen om det kristne mindretal og først og fremmest det koptiske mindretal i Egypten kommer med på dagsordenen. Vi taler om et følsomt område og et emne, der vedrører beskyttelse af mindretal, og derfor beder jeg mine kolleger om at godkende forslaget.
<SPEAKER ID="028" NAME="Bruno Gollnisch" AFFILIATION="NI">
(FR) Hr. formand! Jeg støtter fuldt ud denne anmodning, men jeg bad om ordet for at tale om tirsdagens arbejdsplan. Jeg ved ikke, om De kan give mig ordet nu, eller om De ønsker at gøre det efter beslutningen om hr. Speronis forslag.
<SPEAKER ID="029" NAME="Formanden">
Nu skal vi afslutte vores første drøftelse om punktet vedrørende onsdag.
<SPEAKER ID="030" NAME="Mario Mauro" AFFILIATION="PPE">
(IT) Hr. formand! Jeg tager ordet for at støtte hr. Speronis anmodning, netop fordi situationen - der er domineret af sammenstød, som involverer det koptiske samfund - illustrerer de risici, der er forbundet med begivenhederne i Egypten.
<P>
Jeg vil derfor opfordre alle til at støtte denne anmodning, netop fordi der ikke er tale om at forsvare det koptiske samfunds identitet. Anmodningen er snarere et bevis på den komplicerede situation i Egypten. Jeg finder det derfor helt nødvendigt med en nøje overvågning fra Europa-Parlamentets side - specielt gennem kommissær Ashtons redegørelse.
<SPEAKER ID="031" NAME="Daniel Cohn-Bendit" AFFILIATION="Verts/ALE">
(FR) Hr. formand, mine damer og herrer! Alle er chokerede over begivenhederne i Egypten, men vi skal være fornuftige. Vi skal drøfte seks punkter med Baroness Ashton. Der er Syrien, Ashraf, Gualtieri-betænkningen, Albertini-betænkningen og problemet med Europa som global aktør i FN. Det giver virkelig ingen mening.
<P>
Efter min mening bør vi bede Udenrigsudvalget om at drøfte situationen i Egypten samt alt det, der er foregået mellem minoriteterne, om at udarbejde en initiativbetænkning samt om dernæst at have en forhandling med Baroness Ashton om Egypten en måned senere. Vi har brug for en ordentlig forhandling om begivenhederne i Egypten. Hvis man tilføjer et sjette punkt, vil en person drøfte det, og de øvrige vil drøfte noget andet. Man fokuserer ikke på debatten om Egypten ved at drøfte seks punkter med Baroness Ashton.
<P>
Jeg forstår således Deres følelser, men løsningen er ikke at tilføje noget, der alligevel ikke bliver drøftet onsdag morgen.
<SPEAKER ID="033" NAME="Bruno Gollnisch" AFFILIATION="NI">
(FR) Hr. formand! Jeg vil fatte mig i korthed: Formandskonferencen har planlagt en afstemning om en mulig ophævelse af min parlamentariske immunitet i morgen, tirsdag.
<P>
Jeg vil ikke gå i detaljer om emnet, men i det særlige spørgsmål om arbejdsplanen vil jeg gerne sige, at jeg mildt sagt er lidt rystet over, at jeg ikke i blot to eller tre minutter kan fremlægge mit synspunkt for Europa-Parlamentet, da der ikke er planlagt nogen forhandling. Efter min mening er der grund til at fremlægge det, da ordføreren efter min mening har genbrugt fru Wallis' argument om, at min parlamentariske immunitet skal ophæves, hvilket Domstolen på det kraftigste fordømte.
<P>
(Formanden fratog taleren ordet)
<SPEAKER ID="034" NAME="Formanden">
Det er ikke en bemærkning til forretningsordenen.
<SPEAKER ID="035" NAME="Bruno Gollnisch" AFFILIATION="NI">
(FR) Hr. formand! Jeg ønsker en debat. Jeg ønsker to eller tre minutters taletid. Så vidt jeg ved, er det et punkt på arbejdsplanen. To eller tre minutter til at forsvare et parlamentsmedlems ære. Andet beder jeg ikke om. Er det muligt, at Europa-Parlamentet en dag kan respektere retten til, at ikke blot personer i Guatemala eller Indonesien, men også medlemmer af Europa-Parlamentet forsvarer sig selv?
<SPEAKER ID="036" NAME="Formanden">
Hr. Gollnisch! Vi handler i henhold til forretningsordenens artikel 7, stk. 8, der er helt entydig med hensyn til procedurerne i sådanne sager. Alle bemærkninger, som De måtte have vedrørende arbejdsplanen, skal forelægges mindst en time inden den session, som vi netop har åbnet. Jeg gentager, at det sker i henhold til forretningsordenens artikel 7, stk. 8.
<SPEAKER ID="037" NAME="Daniel Cohn-Bendit" AFFILIATION="Verts/ALE">
(FR) Hr. formand! Formandskonferencen har planlagt en forhandling onsdag eftermiddag om den italienske og den franske regerings forslag om at tilsidesætte Schengenaftalerne. Undskyld mig, forhandlingen er faktisk planlagt til tirsdag eftermiddag kl. 15.00.
<P>
Formandskonferencen har besluttet, at hr. Barroso skal deltage, og jeg vil gerne høre, om han kommer. Hvorfor er det vigtigt for os? Det er vigtigt, fordi den første person, der fik vedtaget en holdning efter topmødet mellem hr. Sarkozy og hr. Berlusconi, var Kommissionens formand Barroso, hvorimod kommissærerne efterfølgende udtrykte et andet synspunkt.
<P>
Da det faktisk er kommissionsformandens opgave at repræsentere Kommissionen, er vi opsatte på, at hr. Barroso skal være til stede på tirsdag kl. 15.00. Jeg beklager sammenblandingen af tirsdag og onsdag.
<SPEAKER ID="038" NAME="Formanden">
Mange tak til hr. Cohn-Bendit for hans bemærkninger. Jeg vil undersøge det nærmere. I øjeblikket har jeg ikke flere oplysninger, men jeg vil gerne undersøge det for Dem. En særlig gestus!
<SPEAKER ID="040" NAME="Formanden">
Jeg erklærer ugens arbejdsplan for vedtaget.
