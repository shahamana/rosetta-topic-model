<CHAPTER ID="029">
Budgetretningslinjer for 2009 - øvrige sektioner (forhandling)
<SPEAKER ID="328" NAME="Formanden">
Næste punkt på dagsordenen er betænkning af Janusz Lewandowski for Budgetudvalget om retningslinjerne for 2009-budgetproceduren.
<SPEAKER ID="329" NAME="Janusz Lewandowski">
ordfører. - (PL) Fru formand! Med vedtagelsen og drøftelsen af retningslinjerne i dag og med afstemningen om retningslinjerne for 2009 i morgen tager vi det første skridt i en budgetprocedure, der på mindst to måder afviger fra mønstret de tidligere år.
<P>
For det første afprøver vi en ny samarbejdsformular mellem Parlamentets administration og Budgetudvalget. Vi anser dette for at være et pilotprojekt, men det skal være i overensstemmelse med de almindeligt gældende principper for budgetproceduren efter Lissabontraktatens ikrafttrædelse. For det andet kommer der nye udfordringer i 2009, hvilket alle er enige om. En af disse udfordringer er helt sikkert, at Lissabontraktaten sandsynligvis træder i kraft, hvilket indebærer en grundlæggende forbedring af Europa-Parlaments beføjelser inden for rammerne af den fælles beslutningstagning, der baner vej for Parlamentets aktiviteter som et reelt lovgivende organ. For det andet er det valgår, og der vil således være omkostninger forbundet med valgkampagnen og visse omkostninger - ud over de åbenlyse besparelser - i forbindelse med den indeværende valgperiodes afslutning. For det tredje træder statutten for Europa-Parlamentets medlemmer i kraft, hvilket vil øge udgifterne til de enkelte medlemmer, udgifterne i Europa-Parlamentets budget.
<P>
På mange af disse områder har vi allerede visse kvantificeringer, visse beregninger, idet vi ud over disse principper er ved at få kendskab til overslagene, de foreløbige budgetforslag for 2009. På det vigtigste område - dvs. på det område, der er forbundet med Europa-Parlamentets øgede beføjelser efter Lissabontraktatens ikrafttrædelse - har vi imidlertid kun fået nedsat en arbejdsgruppe, der skal fastlægge de ekstra udgifter, som dette kan medføre.
<P>
Henset til de særlige udfordringer, der venter os i 2009, kan vi ikke samtidig unddrage os forpligtelsen til at forvalte de europæiske skatteborgeres penge ordentligt. Vi skal således pålægge os selv begrænsninger, hvilket vi også forventer af de øvrige EU-institutioner. De europæiske vælgere, som vi beder om at forny Europa-Parlamentets mandat, ønsker helt sikkert ikke at høre et budskab om udbygning af administrationen i et valgår. Et yderligere centralt aspekt ved retningslinjerne er interne forpligtelser, at undersøge mulighederne for en såkaldt omrokering af eksisterende menneskelige ressourcer, ikke at øge antallet af ansatte og at fokusere på de funktioner, der vil være af afgørende betydning for Parlamentets fremtid, som vi definerer ved udtrykket "correctivity", og som er forbundet med lovgivning.
<P>
I dag skal og bør vi også drøfte et spørgsmål, som har en vis genlyd i medierne, og som helt klart også indebærer yderligere budgetudgifter. Vi har brug for tre nye parallelle regelsæt. Det første er indførelsen af en statut for medlemmer med en særligt budgetmæssig dimension, det anden er nye pensionsfondsprincipper og det tredje er ansættelsesregler for assistenter, der skal være tilstrækkelig gennemsigtige til ikke at skabe fristelser og vække mistro i forhold til Europa-Parlamentet.
<P>
Som ordfører foreslår jeg, at der henvises udtrykkeligt til Parlamentets beslutning af 25. oktober 2007 og til Europa-Parlamentets Præsidiums og Formandskonferencens enstemmige afgørelser i dette dokument. Jeg ved, at vi i øjeblikket går mere op i beregningerne end i retningslinjerne, og jeg regner derfor med, at dette dokument vedtages i morgen uden problemer.
<SPEAKER ID="330" NAME="Monica Maria Iacob-Ridzi">
for PPE-DE-Gruppen. - (RO) Fru formand! Europa-Parlamentets budget fastlægges i efteråret på grundlag af de budgetmæssige retningslinjer for vores institution for 2009.
<P>
Ud over beløbene og programmerne rejser de budgetmæssige retningslinjer i år et efter min opfattelse meget vigtigt spørgsmål, nemlig den juridiske situation for Europa-Parlamentets assistenter. Jeg vil gerne takke hr. Lewandowski, der også har været inde på dette spørgsmål.
<P>
Jeg mener, at tiden er inde til at gøre det gamle system klarere og mere gennemsigtigt og til at give disse unge mennesker de samme sociale og skattemæssige rettigheder som de øvrige ansatte ved institutionen, der er omfattet af De Europæiske Fællesskabers personalevedtægt, et meget omfattende dokument, der sikrer de ansatte i EU-institutionerne behørig social sikring.
<P>
De fleste af Parlamentets assistenter er også udenlandske statsborgere i det land, hvor de udfører deres aktiviteter, og de bør således være omfattet af den beskyttelse, som alle arbejdstagere i internationale organisationer nyder godt af. Jeg mener ikke, at det er normalt at have en situation, hvor den belgiske stat pålægger assistenter yderligere skatter, henset til at de betaler alle skatter og socialsikringsbidrag i deres hjemland.
<P>
Parlamentet har brug for klare regler for assistenter f.eks. i tilfælde af sygdom eller barselsorlov. Europa-Parlamentet har allerede i en række beslutninger anmodet generalsekretæren og arbejdsgruppen om statutten for Europa-Parlamentets medlemmer, assistenter og pensionsfonden om at udarbejde et nyt regelsæt, der vil løse de problemer, som assistenter har i dag.
<P>
Jeg mener, at vi skylder de europæiske borgere udelukkende at have klare og gennemsigtige regler i denne institution.
<SPEAKER ID="331" NAME="Thijs Berman">
for PSE-Gruppen. - (NL) Fru formand! Europa-Parlamentets budget for 2009 bliver meget specielt, da Parlamentet får fællesbeslutningstagning på næsten alle områder for første gang, hvis den nye traktat træder i kraft i 2009. Med Lissabontraktaten opfyldes de krav, som vores forgængere stillede for over 50 år siden uden at få dem opfyldt, idet Parlamentet ikke kun tildeles rådgivende beføjelser, ikke kun kan afgive samstemmende udtalelse, men sikres fælles beslutningstagning og demokratisk kontrol med inddragelse af Parlamentet på næste alle de politikområder, der behandles i Bruxelles.
<P>
Det er derfor meget oplagt at stille krav om mere personale. Fælles beslutningstagning vanskeliggør proceduren i de enkelte udvalg, men den fordobler ikke arbejdsbyrden. Dette budget er derfor fortsat mådeholdent, og det er godt. I det omfang der er brug for yderligere personale, vil man forsøge at omrokere personalet. Der vil ske få nyansættelser - andet kan rent faktisk vanskeligt begrundes med næsten 6.000 ansatte.
<P>
Parlamentets arbejde skal helt sikkert synliggøres. Der vil blive lanceret WebTV efter sommerferien, og på vegne af De Europæiske Socialdemokraters Gruppe håber jeg, at redaktionen vil være uafhængig og have fuld frihed til at transmittere Parlamentets forhandlinger. Vi skylder vores vælgere denne åbenhed. Vi skylder også vores vælgere, at vi har fuld kontrol med udgifterne og forvalter de menneskelige ressourcer korrekt.
<P>
Assistenter skal have en ordentlig kontrakt og være omfattet af den socialsikrings- og pensionsordning, der er gældende for de enkelte europæiske institutioner. Mindst én ud af 10 ansatte i Parlamentet er ikke omfattet af en socialsikringsordning. Det skal der laves om på. Der skal vedtages en statut for ansatte, gerne inden årets udgang, og det er utroligt, at medlemmer af Gruppen for Det Europæiske Folkeparti (Kristelige Demokrater) og De Europæiske Demokrater forsøger at gå imod, at gå imod EU's sociale og solidariske ånd.
<P>
Der skal arbejdes yderligere med udviklingen af langsigtede strategier, f.eks. vedrørende køb af bygninger og teknologisk innovation. Statutten for medlemmer har også indvirkning på budgettet. Støttemidler til Sakharovfonden i Moskva skal kun være en undtagelse, og det er heller ikke Parlamentets hovedopgave at finansiere museer for europæisk historie, idet disse udgifter skal afholdes over EU's budget. Dette spørgsmål skal drøftes mere indgående.
<SPEAKER ID="332" NAME="Anne E. Jensen">
for ALDE-Gruppen. - Fru formand! Jeg vil først takke ordføreren, hr. Lewandowski, for en god betænkning og også udtrykke min tilfredshed med den nye procedure og den mere åbne dialog og tidlige orientering af udvalget, vi har set. Som flere har bemærket, er 2009 et særligt år. Selvom Lissabontraktaten endnu ikke er ratificeret i alle lande, er vi nødt til at tage højde for, at den træder i kraft i 2009 i vores budgetlægning.
<P>
For Europa-Parlamentet betyder de nye beføjelser, hvor Parlamentet f.eks. får indflydelse på landbrugsbudgettet og på retspolitikken, at der skal ændres på nogen prioriteringer, så de nye opgaver kan løftes. Og så er der valget til Europa-Parlamentet og medlemsstatutten, som også påvirker budgettet.
<P>
I ALDE-Gruppen er vi tilfredse med, at forslaget til Parlamentets budget holder sig under 20 % af de administrative udgifter i EU. Det er ikke sikkert, at det kan lade sig gøre i de kommende år, men det er vigtigt, at vi holder de administrative udgifter i skak.
<P>
Jeg vil også på ALDE-Gruppens vegne udtrykke stor tilfredshed med, at der tegner sig en ny model for aflønningen af medlemmernes assistenter. Vi har længe ønsket en statut for assistenterne i ALDE-Gruppen, og det er den rigtige løsning, at Parlamentet overtager administrationen, og det afspejles i budgettet for 2009.
<P>
Der er blevet opnået store besparelser ved køb af bygninger de sidste 10 år, men jeg er enig i, at vi nu er nået et punkt, hvor denne politik skal revideres eller revurderes, og at bygningspolitikken i det hele taget bør få et serviceeftersyn. For de andre institutioner mangler vi endnu at se et udspil, men også her er der grund til at holde et vågent øje med de voksende udgifter til bygninger.
<P>
Endelig bliver det et vigtigt spørgsmål, hvordan EU's fremtidige udenrigsminister og Det Europæiske Råds formand skal finansieres, men det kommer vi tilbage til senere.
<SPEAKER ID="333" NAME="Wiesław Stefan Kuc">
for UEN-Gruppen. - (PL) Fru formand! Retningslinjerne for 2009-budgetproceduren fremlagt af ordføreren, hr. Lewandowski, vedrører primært Europa-Parlamentet og kan evt. komme til at omfatte andre sektioner.
<P>
I lyset af de finansielle restriktioner, der er blevet vedtaget, og de meget store nye opgaver som følge af Lissabontraktaten, valget til Europa-Parlamentet, medlemmernes nye statut og forslaget om indførelse af en statut for assistenter vil 2009 blive et meget vanskeligt år. Der er en lang række ubekendte faktorer, og det vigtigste spørgsmål bliver gennemførelsen af retningslinjerne. Detaljerede analyser af behov og de tilknyttede omkostningsanalyser vil gøre det muligt for os at holde os inden for den finansielle ramme og vil samtidig sikre, at Parlamentet fungerer gnidningsløst, og at de nye opgaver kan håndteres. Vores politiske gruppe vil stemme for betænkningen.
<SPEAKER ID="334" NAME="Gérard Onesta">
for Verts/ALE-Gruppen. - (FR) Fru formand! Der vil ske en række nye ting i 2009, hvilket indebærer usikkerhed og fare. Vores ordfører, den tidligere formand for Budgetudvalget, er nødt til at gøre brug af alle sine talenter for at imødegå denne udfordring.
<P>
Med den nye traktat bliver anvendelsesområdet for Parlamentets fælles beslutningstagning dobbelt så stort. Tænk på, hvilken indsats, dette vil kræve, navnlig i budgetmæssig henseende. En ny status for medlemmer. Vi har for indeværende overhovedet ikke noget kendskab til, hvilke lande, der vil give deres fremtidige valgte repræsentanter mulighed for at tilslutte sig dette nye system, og hvilke valgte repræsentanter, der ønsker dette. En valgkampagne, en ny adfærdskodeks, navnlig for assistenter.
<P>
Jeg har anmodet Præsidiet herom i næsten 10 år, og det glæder mig meget, at man endelig er parat til at sætte ind på dette område. Det hele er ganske enkelt, idet vi alle kender løsningen, der ikke vil koste skatteborgerne en krone, nemlig at give de assistenter, der arbejder i Bruxelles, fællesskabsstatus, og at underlægge de organer, der aflønner assistenterne i valgkredsene direkte, Parlamentets kontrol. Dette skulle være budgetneutralt, da ærlighed ikke koster en krone, kun en mindre politisk indsats.
<P>
Jeg er også en meget stor tilhænger af nye arbejdsmetoder, navnlig hvad angår bygningspolitikken, da jeg i lighed med mange af mine kolleger efter et udbud altid er forbløffet over de overraskende høje anlægsudgifter i forbindelse med de europæiske institutioners anlægsarbejder. Hvis vi virkelig ønsker at indføre besparelser, er det måske ikke nødvendigt at oversætte alle mine indlæg til maltesisk, lettisk og ungarsk, idet de ikke vil blive læst af nogen om otte måneder, og vi vil således have sparet 17 millioner euro pr. år.
<SPEAKER ID="335" NAME="Esko Seppänen">
for GUE/NGL-Gruppen. - (FI) Fru formand! I Lewandowski-betænkningen udvises der mådehold med hensyn til størrelsen af Parlamentets budget. Socialdemokraterne og De Grønne har helt unødvendigt stillet ændringsforslag, der vil indebære mindre kontrol med udgifterne.
<P>
Ordføreren er med den holdning, han giver udtryk for i betænkningen til projektet om et hus for europæisk historie, inde på det rigtige, når han påpeger, at det ikke er Parlamentets opgave at finansiere sådanne projekter, selv om det er den nuværende formands holdning.
<P>
Der tages ligeledes stilling til Kommissionens budget i betænkningen. Det påpeges, at de omkring 2.000, der er ansat i agenturerne gennem outsourcing, ikke er omfattet af Kommissionens administrative udgifter. Disse udgifter er ikke medtaget i det samlede beløb, hvoraf en andel på 20 % fradrages til Parlamentet. Parlamentet har ikke mulighed for at outsource sine operationer på samme måde, og det skal også finansiere støtte til de paneuropæiske politiske partier via sit eget budget.
<SPEAKER ID="336" NAME="Sergej Kozlík" AFFILIATION="NI">
- (SK) Fru formand! Jeg er enig med ordføreren og Budgetudvalget i, at der i forbindelse med fastlæggelsen af Europa-Parlamentets budget for 2009 først og fremmest skal tages hensyn til Parlamentets mere omfattende opgaver efter ratificeringen af Lissabontraktaten.
<P>
Jeg tænker her navnlig på Parlamentets nye rolle som lovgiver på lige fod med Rådet for Den Europæiske Union. Selv om overgangen fra høringsproceduren til den fælles beslutningsprocedure ikke nødvendigvis vil fordoble de parlamentariske udvalgs arbejdsbyrde, er vi nødt til at huske på, at de øgede medbestemmelsesbeføjelser er helt nye, og at Parlamentet vil få ansvar for retsakter. Europa-Parlamentets politiske prioriteter skal således finansieres behørigt. Vi er naturligvis nødt til at søge besparelser, når det er muligt, men kun på betingelse af, at budgettet fortsat er tilstrækkeligt.
<SPEAKER ID="337" NAME="Brigitte Douay" AFFILIATION="PSE">
- (FR) Fru formand! I hr. Lewandowskis meget omfattende betænkning var jeg navnlig interesseret i Parlamentets budget for dette valgår, der har konsekvenser for institutionens kommunikationspolitik.
<P>
Det var en af Parlamentets prioriteter for 2009 at forbedre kommunikationen med de europæiske borgere. Det er vigtigt, at parlamentsmedlemmerne inddrages tæt i en decentraliseret oplysningskampagne i medlemsstaterne, hvis de skal føle sig mere involveret i det kommende valg, og for at sikre den størst mulige valgdeltagelse.
<P>
Vi håber desuden, at de lokale medier vil blive fuldt ud inddraget i denne kampagne, da de spiller en central rolle som oplysningsformidlere. Det bør derfor sikres, at Parlamentets kommunikationsbudget og de planlagte tiltag i 2009 er af interesse for og direkte berører de europæiske borgere, der ofte føler sig fremmedgjorte i forhold til EU-institutionerne.
<P>
Det skal understreges, at disse tiltag generelt ligger i forlængelse af de tiltag, der blev iværksat og finansieret i 2008. Vi håber også, at det nye besøgscenter og WebTV'et snart vil være operationelt, således at vi kan informere bedre om Parlamentets aktiviteter og forbedre forholdet mellem borgerne og EU.
<SPEAKER ID="338" NAME="Valdis Dombrovskis" AFFILIATION="PPE-DE">
- (LV) Fru formand, mine damer og herrer! I forbindelse med fastlæggelsen af Europa-Parlamentets budget for 2009 er spørgsmålet om udgiftsloftet over det samlede budget og om en eventuel overskridelse af andelen på 20 % af EU's samlede administrative udgifter blevet rejst på ny. Jeg vil imidlertid gerne støtte ordførerens holdning, nemlig at Europa-Parlamentets udgiftsniveau bør baseres på behov fastlagt efter en nøje evaluering. Europa-Parlamentet vil helt sikkert få ændrede arbejdsopgaver i 2009. Efter ratificeringen af Lissabontraktaten vil mængden af lovgivningsarbejde blive øget betydeligt, og det ændrede aflønningssystem for parlamentsmedlemmer vil indebære yderligere udgifter i lighed med oplysningskampagnen forud for valget til Europa-Parlamentet.
<P>
Ved at fokusere på de vigtigste aktivitetsområder og analysere budgetanmodningerne nøje og evaluere mulighederne for intern omrokering af tjenestemænd inden oprettelse af nye faste stillinger er det muligt at holde udgifterne i Europa-Parlamentets budget under grænsen på 20 %. Alle muligheder for at reducere et uhensigtsmæssigt forbrug af papir og energi i Europa-Parlamentet er endnu ikke blevet udtømt. Jeg glæder mig over den støtte, der blev givet sidste år til forslaget om at begrænse omdelingen af individuelle dokumenter i papirformat og gøre papirversionerne af disse dokumenter tilgængelige efter anmodning i stedet for at omdele disse automatisk til alle medlemmer og tjenestemænd. Gennemførelsen af dette forslag gør det muligt at spare over 3 millioner ark papir om året. Dette princip kan finde anvendelse på en lang række andre dokumenttyper. Med hensyn til Europa-Parlamentets budget for næste år kan vi ikke se bort fra spørgsmålet om udgifterne til medlemmernes assistenter, og jeg anmoder derfor den arbejdsgruppe, der er blevet nedsat af Parlamentets Præsidium, til at forelægge forslag, der sikrer, at betalingen af disse udgifter bliver mere gennemsigtig og lettere at overvåge.
<SPEAKER ID="339" NAME="Zbigniew Krzysztof Kuźmiuk" AFFILIATION="UEN">
. - (PL) Fru formand! Jeg vil gerne henlede opmærksomheden på tre spørgsmål i denne forhandling.
<P>
For det første stiger inflationen i en række EU-lande kraftigt, og som følge heraf vil det gennemsnitlige inflationsniveau i EU ligge på omkring 4 % i 2008, og en indeksering af udgifterne på 2 % pr. år betyder således rent faktisk faldende udgifter.
<P>
For det andet vil en af følgerne af vedtagelsen af Lissabontraktaten være markant øgede beføjelser til Europa-Parlamentet gennem fælles beslutningstagning på alle områder samt til medlemsstaternes parlamenter, hvilket indebærer en kraftig stigning i Europa-Parlamentets driftsudgifter.
<P>
For det tredje skal der afholdes valg til Europa-Parlamentet i 2009. Valgdeltagelsen i forbindelse med disse valg har hidtil været ualmindelig lav, navnlig i de nye medlemsstater. Der er derfor brug for yderligere midler til en oplysningskampagne, der navnlig er rettet mod regionale og lokale medier, den mest effektive metode til at nå ud til vælgerne.
<SPEAKER ID="340" NAME="Ingeborg Gräßle" AFFILIATION="PPE-DE">
- (DE) Fru formand, mine damer og herrer! Jeg vil gerne benytte lejligheden til at opfordre medlemmerne til at støtte ændringsforslaget fra Gruppen for Det Europæiske Folkeparti (Kristelige Demokrater) og De Europæiske Demokrater om sekretariatstillæg. Jeg er klar over, at Gruppen De Grønne/Den Europæiske Fri Alliance og De Europæiske Socialdemokraters Gruppe har stillet et andet ændringsforslag. Vores ændringsforslag har samme ordlyd som Præsidiets og Formandskonferencens beslutninger, som alle gruppernes formænd vedtog enstemmigt. Jeg mener rent faktisk ikke, at det er rimeligt at sige, at Budgetudvalget lever op til sit ry ved endnu en gang at gøre, som det selv vil. Verts/ALE-Gruppens ændringsforslag vedrører en statut for medlemmernes assistenter. Det bliver resultatet, hvis Præsidiets ændring, dvs. resultatet af forhandlingerne med Rådet, bliver tilgængeligt.
<P>
Vi ønsker også denne statut for medlemmernes assistenter, men vi ved endnu ikke, om vi får den, endsige om vi kan nå til enighed med Rådet. Jeg vil derfor gerne opfordre medlemmerne til ikke at forkaste hele Præsidiets ordlyd på grund af denne sætning. Jeg mener, at det er meget vigtigt, at vi skaber så stor enighed i Parlamentet som muligt, og at vi ikke skændes unødigt om detaljer, som vi ikke har beføjelser til at fastlægge. Jeg opfordrer således på det kraftigste medlemmerne til at støtte vores ændringsforslag. Der er ikke blevet tilføjet eller udeladt et eneste ord.
<SPEAKER ID="341" NAME="Janusz Lewandowski">
ordfører. - (PL) Fru formand! Jeg vil gerne takke alle, der deltog i forhandlingen.
<P>
Det problem, der blev rejst flest gange under forhandlingen ud over de særlige udfordringer i 2009 og behovet for at forvalte de europæiske skatteborgeres penge bedre, var helt sikkert problemet med medlemmernes assistenter. Jeg ønsker at undgå, at dette problem løses gennem en kamp mellem rivaliserende politiske grupper, da alle grupper i Parlamentet er klar over, at dette problem skal løses på en måde, hvor vi undgår risikoen for korruption og den mistænkeliggørelse, der omgærder dette spørgsmål, under samtidig hensyntagen til de 27 EU-landes forskelligartethed.
<P>
Jeg vil gerne forsikre min kollega, hr. Kuźmiuk, om, at udgifterne forventes at stige med 4,8 % og således sandsynligvis mere end det europæiske inflationsniveau. I mellemtiden ønsker jeg fru Gräßle held og lykke med færdiggørelsen af betænkningerne inden midnat.
<SPEAKER ID="342" NAME="Formanden">
Forhandlingen er afsluttet.
<P>
Afstemningen finder sted torsdag den 10. april 2008.
<SPEAKER ID="998" NAME="Jean-Pierre Audy  " AFFILIATION="PPE-DE">
skriftlig. - (FR) Jeg vil gerne indledningsvis udtrykke min anerkendelse for det fremragende arbejde, som min polske kollega, hr. Lewandowski, har gjort i forbindelse med budgetretningslinjerne for 2009 for "øvrige sektioner". dvs. Europa-Parlamentet, men også Rådet, Domstolen, Revisionsretten, Det Europæiske Økonomiske og Sociale Udvalg og Regionsudvalget, Den Europæiske Ombudsmand og Den Europæiske Tilsynsførende for Databeskyttelse.
<P>
I dette dokument gennemgås de vigtigste udfordringer på Parlamentets dagsorden i 2009, navnlig Lissabontraktatens ikrafttrædelse. Vi skal gøre vores yderste for at sikre, at der tages højde for Parlamentets øgede ansvar efter ratificeringen af Lissabontraktaten i budgettet. Jeg spørger imidlertid mig selv, om der bør foretages en revision af de menneskelige ressourcer allokeret til Europa-Parlamentets aktiviteter inden budgetprocedurerne. Europa-Parlamentets politiske ledere spiller en stadig vigtigere rolle, og det er af afgørende betydning, at parlamentsmedlemmerne har midlerne til at arbejde helt uafhængigt.
<P>
De ressourcer, der i øjeblikket allokeres, er ikke længere tilstrækkelige til at sikre, at Europa-Parlamentet i dag og fremover kan opfylde sin forpligtelse til at repræsentere de europæiske borgere behørigt.
