<CHAPTER ID="007">
Menneskehandel (forhandling) 
<SPEAKER ID="073" NAME="Formanden">
Det næste punkt er betænkningen af fru Bauer og fru Hedh, for Udvalget om Borgernes Rettigheder og Retlige og Indre Anliggender om forslag til Europa-Parlamentets og Rådets direktiv om forebyggelse og bekæmpelse af menneskehandel og beskyttelse af ofrene herfor og om ophævelse af rammeafgørelse 2002/629/JHA - C7-0087/2010 -.
<SPEAKER ID="074" NAME="Edit Bauer">
ordfører. - (EN) Fru formand! Jeg ønsker først og fremmest at sige tak til min medordfører, fru Hedh, Rådet og Kommissionen samt alle dem, der har deltaget i dette krævende arbejde.
<P>
Den aktuelle menneskehandelssituation vækker bekymring. Det anslåede omfang er adskillige hundrede tusinder ofre i Europa, dvs. den næststørste forretning, der er forbundet med kriminalitet, med en fortjeneste, der skønnes at udgøre 32 mio. USD. Der er nye tendenser i menneskehandlen. Vi har flere ofre i tvangsarbejde. Vi har flere ofre fra medlemsstater, og vi har desuden flere børn blandt ofrene. Den anslåede andel af børneofre på verdensplan ligger på mellem 40 % og 50 %. I en nylig rapport fra OSCE blev landene opfordret til at ændre deres opfattelse af menneskehandel som værende et marginalt fænomen, og de blev i stedet tilskyndet til at anerkende menneskehandel som moderne slaveri i massivt omfang.
<P>
Det er nødvendigt med en helhedsorienteret tilgang for at bekæmpe menneskehandel, selv om vi kun har et begrænset antal værktøjer. Vi har til opgave at ændre lovgivningen. Med Lissabontraktaten fik vi et nyt retsgrundlag, nemlig artikel 83. Dette gør det muligt for at fastlægge en fælles strategi med henblik på i højere grad at afskrække menneskehandlerne og samtidig yde ofrene en bedre beskyttelse.
<P>
Forslaget, der er en konsolideret tekst, som er vedtaget i samarbejde med Rådet og Kommissionen, indeholder en bredere definition af menneskehandel på baggrund af, at typerne og tendenserne inden for dette område ændrer sig. Forslaget åbner mulighed for strengere straffe, indeholder en definition af minimumsstandarder for maksimumsstraffe og en tilskyndelse til beslaglæggelse og konfiskation af indtægterne og aktiverne fra menneskehandel. I forslaget tages der hul på spørgsmålet om viktimisering af ofre, hvorved domstolene får ret til at undlade at straffe ofre, der har begået kriminelle handlinger under tvang.
<P>
Der bør ydes bistand og støtte til ofre før, under og i en passende periode efter straffesagen, mens bistand og støtte til ofre ikke gøres betinget af ofrenes vilje til at samarbejde i kriminalefterforskningen, retsforfølgelsen og retssagerne. Forslaget indeholder en særlig bestemmelse, som har til formål at øge beskyttelsen af børn under efterforskningen og bistanden.
<P>
Forslaget til direktiv indeholder ligeledes en bestemmelse om EU-koordinatoren for bekæmpelse af menneskehandel, som i fremtiden kan bidrage til en mere omfattende, mere sammenhængende og mere koordineret politik til bekæmpelse af menneskehandel.
<SPEAKER ID="075" NAME="Anna Hedh">
ordfører. - (SV) Fru formand! I 2010 købes og sælges mennesker som slaver i Europa. Dette sker på trods af, at slaveri blev forbudt for over 250 år siden. De tvinges ind i prostitution, tvangsarbejde eller tiggeri. Pludselig er der en, der ejer dem, og hvor absurd det end lyder, er de ofte af den opfattelse, at de står i gæld til vedkommende. Menneskehandel er en af de mest alvorlige forbrydelser i verden, og desværre udvides omfanget heraf konstant. Det er en alvorlig krænkelse af de menneskerettigheder, som vi i EU forsvarer med næb og klør og hverdag kæmper for at bevare.
<P>
Indledningsvis vil jeg derfor takke fru Malmström for, at hun så hurtigt har udarbejdet et lovgivningsforslag om forebyggelse og bekæmpelse af menneskehandel. Jeg ønsker ligeledes at takke fru Bauer fra Udvalget om Kvinders Rettigheder og Ligestilling for det fremragende samarbejde og alle de skyggeordførere, der har arbejdet med direktivet. Endelig vil jeg rette jeg en stor tak til alt det øvrige personale, der har udført et fantastisk stykke arbejde.
<P>
Menneskehandel er for øjeblikket den hurtigst voksende grænseoverskridende forbrydelse. I henhold til FN's rapport "Trafficking in persons" ("handel med mennesker") fra 2009 er menneskehandel den aktivitet, der giver de kriminelle netværk den næststørste indtægt efter våbenhandel. Det står fuldstændig klart, at intet land kan løse problemet med menneskehandel selv. Handel med mennesker foregår i alle lande i Europa, og menneskehandlerne flytter deres ofre på tværs af de nationale grænser hver dag.
<P>
Vi bliver derfor nødt til at arbejde sammen, og vores lovgivning på dette område skal samordnes så meget som muligt. Forslaget om en EU-koordinator for bekæmpelse af menneskehandel, der vil vurderer og koordinere EU's indsats i samarbejde med de nationale koordinatorer, er derfor også en god idé.
<P>
For at håndtere problemet med menneskehandel, bliver vi nødt til at indføre sanktioner, der afspejler denne forbrydelses alvor, og som virkelig skader dem, der tjener penge på menneskehandel. Efter min mening har vi gjort et vist fremskridt med de forslag om sanktioner, der er indeholdt i lovgivningsforslaget. Det er også blevet foreslået, at medlemsstaterne på en retssikker måde bør beslaglægge de aktiver, som menneskehandlerne har tjent på deres forbrydelse.
<P>
Det er imidlertid ikke tilstrækkeligt at straffe gerningsmændene. Der skal ligeledes ske en forbedring af beskyttelsen af ofre. Uden en beskyttelse af ofrene vil vi aldrig kunne retsforfølge menneskehandlerne. Ofrene skal have den hjælp, de har behov for, og det er frem for alt vigtigt at skabe et sikkert miljø, der vil gøre det muligt for dem at vælge at samarbejde med politiet.
<P>
Der foreslås ligeledes en passage, som omhandler en øget beskyttelse af børn, som er ofre for menneskehandel, og det glæder mig meget. Da 79 % af ofrene for menneskehandel er kvinder, og da seksuel udnyttelse er langt den hyppigste form for menneskehandel, er det af afgørende betydning at anskue lovgivningen fra et kønsperspektiv og ligeledes at analysere alle de foreslåede foranstaltninger fra et kønsperspektiv.
<P>
Hvis det imidlertid nogensinde skal lykkes os at få styr på dette problem, skal vi gøre noget ved den ulige fordeling af magten mellem mænd og kvinder. Uligheden mellem mænd og kvinder er en medvirkende årsag til den sårbarhed, der fører til menneskehandel.
<P>
For virkelig at komme til bunds i problemerne med menneskehandel skal alle medlemsstaterne yde en stor indsats i det forebyggende arbejde. I princippet handler dette om at mindske efterspørgslen i vores medlemsstater efter de tjenesteydelser, der leveres af ofre for menneskehandel. Hvis vi kan mindske efterspørgslen, vil adgangen til tjenesteydelserne også blive mindsket. Dette betyder, at vi skal tage fat i dem, der gør menneskehandel profitabel. Vi foreslog derfor, at det burde være obligatorisk for alle medlemsstaterne at kriminalisere dem, der bevidst gør brug af de tjenesteydelser, der udbydes af ofre for menneskehandel. I henhold til EU's nuværende lovgivning er det strafbart for arbejdsgivere at udnytte ofre for menneskehandel. Det samme princip burde gælde enkeltpersoner, der udnytter ofre.
<P>
Desværre lykkedes det os ikke at få godkendt dette forslag. Medlemsstaterne vil således ikke blive tvunget til at kriminalisere disse mennesker, men de vil skulle indberette de foranstaltninger, de har truffet med henblik på at håndtere efterspørgslen efter de tjenesteydelser, der udbydes af ofre for menneskehandel.
<P>
Vi har imidlertid sat dette punkt på dagsordenen, og på EU-plan er vores forslag blevet støttet af Parlamentets relevante udvalg samt af eksperter, politiet og frivillige organisationer. Jeg synes, at vi med den enighed, der er forud for afstemningen i dag, er kommet et godt stykke ad vejen. Lad os nu stå sammen for at sætte en stopper for menneskehandel i Europa, som er en moderne form for slaveri.
<P>
Vi må ikke give op, fordi menneskets ret til at råde over sit eget liv og sin egen krop er en menneskeret, der ikke kan købes og sælges for penge som enhver almindelig handelsvare.
<SPEAKER ID="076" NAME="Cecilia Malmström">
medlem af Kommissionen. - (EN) Fru formand! Lad mig begynde med at minde om, at det virkelig er en historisk tekst, vi - forhåbentlig - vedtager i dag ved afstemningen om nogle få minutter.
<P>
Det er det første strafferetlige EU-instrument efter Lissabontraktatens ikrafttræden. Jeg synes, vi kan være tilfredse med den aftale, vi har i dag.
<P>
Det er et afbalanceret kompromis mellem institutionerne. Jeg er naturligvis klar over, at Parlamentet, repræsenteret ved ordførerne, og Kommissionen ville have foretrukket en anden formulering i nogle afsnit. Alt i alt er det imidlertid et godt resultat, som fuldt ud er i overensstemmelse med Parlamentets, Rådets og Kommissionens mål, nemlig at bekæmpe menneskehandel, dette forfærdelige moderne slaveri, denne forfærdelige forbrydelse, som ikke er Europa værdig i 2010, og som er en alvorlig krænkelse af så mange borgeres grundlæggende rettigheder.
<P>
Jeg har mødt nogle af disse ofre, børn, mænd og mange kvinder, der holdes som sexslaver. Deres historier er naturligvis forfærdelige. Når dette direktiv er vedtaget i dag, vil vi have et bedre værktøj til at hjælpe dem. Det er virkelig en god julegave.
<P>
Jeg vil rigtig gerne takke Parlamentet, især de to ordførere, fru Bauer og fru Hedh, skyggeordførerne og alle de andre, der har gjort det muligt at nå frem til en aftale.
<P>
Der er flere eksempler på, at Europa-Parlamentet har bidraget til at forbedre direktivet. Jeg vil gerne fremhæve den særlige bestemmelse i artikel 14 om status og rettigheder for uledsagede mindreårige, der er ofre for menneskehandel. Det blev indført på Deres anmodning, og vi er enige i, at det har gjort direktivet bedre. Der er også andre eksempler.
<P>
Jeg vil gerne nævne et punkt, hvor jeg beklager, at Kommissionens forslag ikke blev støttet af Rådet, selv om vi havde Parlamentets opbakning. Det var imidlertid ikke muligt at nå en aftale i Rådet om ekstraterritorial jurisdiktion for lovovertrædelser begået i udlandet af borgere med sædvanligt opholdssted i EU.
<P>
Jeg mener stadig, at det ville have øget værdien betydeligt at få en bestemmelse til sikring af, at alle, der bor hos os i Europa og begår menneskehandelsovertrædelser i andre lande, kunne retsforfølges i EU. Det var imidlertid ikke muligt. Spørgsmålet vil komme op igen, når vi behandler direktivet om udnyttelse af børn og børnepornografi. Ekstraterritorial jurisdiktion for personer med sædvanligt opholdssted vil blive endnu vigtigere, når vi drøfter mulighederne for at stille pædofile sexturister, der bor i Europa, for retten.
<P>
Jeg mener, at vi i forhandlinger med Rådet sammen fortsat bør insistere på, at en sådan bestemmelse bør medtages i direktivet. Som jeg sagde, har vi alle gjort et rigtig godt stykke arbejde sammen. I dag har vi et meget vigtigt værktøj til at bekæmpe menneskehandel, beskytte ofre og sikre, at vi sender det budskab, at det er en meget alvorlig forbrydelse. Den bør straffes i overensstemmelse hermed, og den er nu defineret på samme måde i alle medlemsstater. Endnu en gang tak for Deres bidrag.
<SPEAKER ID="077" NAME="Agustín Díaz de Mera García Consuegra" LANGUAGE="ES">
Fru formand, fru kommissær! Menneskehandel er en barsk realitet i EU.
<P>
Seksuel udnyttelse er hovedformålet for de mafiaer, der handler med mennesker, efterfulgt af tvangsarbejde, husligt arbejde, tvangsægteskaber, udnyttelse af børn til tiggeri, ulovlig adoption og fjernelse af organer, som er andre svøber og andre sider af problemet.
<P>
De nye beføjelser, artikel 63 i Lissabontraktaten giver Parlamentet, skal bruges til at styrke EU-lovgivningen på dette område. Det omfatter blandt meget andet en opfordring til at få klassificeret forbrydelser, der stadig ikke er dækket af visse europæiske straffelovgivninger.
<P>
Vi har brug for at styrke vores lovgivning for at beskytte ofre for menneskehandel ud fra to synsvinkler: forebyggelse og beskyttelse samt integration i samfundet og på arbejdsmarkedet. Vi har brug for at træffe specifikke foranstaltninger til at beskytte mindreårige, at kriminalisere menneskehandlere og mellemmænd, at iværksætte foranstaltninger til at modvirke efterspørgslen og konfiskere udbyttet fra de strafbare forhold, at fastslå, at enhver juridisk person, der deltager i en fase af menneskehandelen, har et strafferetligt ansvar, at skærpe arbejdstilsynet og straffene for udnyttelse af medarbejdere samt ulovlig ansættelse af illegale indvandrere, at styrke Det Europæiske Agentur for Forvaltning af det Operative Samarbejde ved EU-medlemsstaternes Ydre Grænser og indvandringsforbindelsesofficererne og deres rolle med hensyn til at opspore de kanaler, menneskehandlerne bruger, og deres måde at operere på, og endelig at styrke Den Fælles Politienheds (Europol) efterforskningsholds rolle med hensyn til at bekæmpelse af mafiaerne.
<P>
Jeg vil gerne slutte af med at tilføje, at EU's koordinator for bekæmpelse af menneskehandel kan yde et væsentligt bidrag til at nå de mål, jeg har nævnt, selv om hans beføjelser og kapacitet skal defineres klart for at forhindre overlapning eller forstyrrelser i forhold til de funktioner, der er pålagt Europol.
<SPEAKER ID="078" NAME="Monika Flašíková Beňová" LANGUAGE="SK">
Fru formand! Jeg vil gerne begynde med at rose fru Bauer og fru Hedh for deres grundige behandling af dette særdeles vigtige emne.
<P>
Menneskehandel er et forkasteligt fænomen i vore dages civiliserede samfund. Det er den tredje mest indbringende ulovlige form for handel i verden efter våben- og narkotikahandel. Denne såkaldt moderne form for slaveri er en alvorlig forbrydelse, der krænker grundlæggende menneskerettigheder. Lissabontraktaten har øget EU's aktivitet på forskellige strafferetlige områder, bl.a. bekæmpelse af menneskehandel. Europa-Parlamentet spiller en vigtig rolle her som fælles lovgiver. Erfaringerne viser dog, at de aktuelle juridiske rammer ikke er tilstrækkelig effektive, og vi må gøre endnu mere for at beskytte menneskerettighederne. Vi må indføre forebyggende foranstaltninger målrettet selve menneskehandelen. Den største opmærksomhed skal rettes mod børn og kvinder som de mest sårbare grupper. Vi skal gøre alt, hvad vi kan, for at bidrage til værdige levevilkår for potentielle ofre for denne forbrydelse, som normalt er mennesker, der lever i samfundets udkant.
<SPEAKER ID="079" NAME="Antonyia Parvanova">
for ALDE- Gruppen. - (EN) Fru formand! Til trods for øgede bestræbelser på at bekæmpe menneskehandel, fortsætter dette komplicerede problem med at blomstre og brede sig over hele Europa. Det er grunden til de intensiverede aktioner og passende foranstaltninger til at beskytte mennesker mod menneskehandel til forskellige formål, til at retsforfølge menneskehandlere og til at sørge for effektive retsmidler til ofre på nationalt plan og i EU.
<P>
De aktuelle juridiske rammer skal sikre en effektiv løsning af de komplekse tværnationale problemer og koordinering af de fælles bestræbelser både nationalt og på EU-plan, når denne grove krænkelse af menneskerettighederne og særlige form for vold mod kvinder skal bekæmpes. Ved hjælp af denne retsakt indgår vi en fælles forpligtelse til at sikre, at kvinders rettigheder i hele Europa bliver opprioriteret, idet der tages hensyn til, at dette bredere fænomen uomtvisteligt har en uforholdsmæssigt stor betydning for kvinder og piger.
<P>
Jeg vil gerne fremhæve et andet vigtigt punkt, som jeg vil foreslå, vi inkluderer i denne lovgivning. Det vedrører de socioøkonomiske aspekter af dette udbredte problem i europæiske lande eller regioner, hvor sociale og økonomiske uligheder er den vigtigste enkelte grund til menneskehandel. Takket være vores fælles bestræbelser har vi opnået et positivt resultat med bestemmelsen om spørgsmålet om forhold som ulovlig adoption.
<P>
Afslutningsvis vil jeg stærkt understrege, at det primære ansvar for bekæmpelse af menneskehandel ligger hos medlemsstaterne. De bør træffe konkrete foranstaltninger til at forebygge og bekæmpe menneskehandel og beskytte handlede personers menneskerettigheder og bør spille en større rolle med hensyn til at gøre noget ved dette væsentlige problem.
<SPEAKER ID="080" NAME="Judith Sargentini" LANGUAGE="NL">
Fru formand! Lad mig begynde med at takke fru Hedh og fru Bauer for deres store arbejde som ordførere.
<P>
Dette direktiv vedrører retsforfølgning, forebyggelse og beskyttelse på menneskehandelsområdet. Gruppen De Grønne/Den Europæiske Fri Alliance kunne godt have ønsket sig et lidt mere tilbundsgående arbejde, især med hensyn til beskyttelse af ofre for menneskehandel. Jeg tænker her især på opholdsret i et land, efter at et offer er blevet handlet og, måske, reddet. Hvordan sikrer vi, at ofrene virkelig kan opbygge et nyt liv?
<P>
Se det spørgsmål er ikke blevet reguleret i tilstrækkelig grad med dette direktiv. Her taler vi blot om en form for midlertidig opholdstilladelse, hvorefter man ikke ved, om man vil blive sendt tilbage til det sted, man blev handlet fra, eller ej. Vi håber derfor på, at direktivet bliver omarbejdet, således at vi kan finde en eller anden løsning. Vi håber, at det vil gøre det muligt for os at begynde at yde ofrene virkelig hjælp.
<P>
Et andet aspekt, der fører til ophedet debat i Parlamentet, er spørgsmålet om, hvorvidt de, der benytter et handlet menneskes ydelser, skal straffes. Imidlertid er flertallet af Gruppen De Grønne/Den Europæiske Fri Alliance fortsat af den opfattelse, at det kun vil skubbe det handlede menneske ned i dybere elendighed at straffe disse personer, fordi hans eller hendes aktivitet så bliver fuldstændig ulovlig.
<P>
Det glæder mig også, at medlemsstaterne vil bevare valgfrihed på det område i direktivet, men jeg vil gerne stille alle medlemsstater, der arbejder med disse problemer, følgende spørgsmål: Hvordan skal vi så sætte offeret i stand til at klare sig selv?
<SPEAKER ID="081" NAME="Andrea Češková" LANGUAGE="CS">
Fru formand! Jeg anser de forbedrede juridiske foranstaltninger for bekæmpelse af menneskehandel sammen med den europæiske beskyttelsesordre for at være særdeles vigtige, da de udgør endnu et skridt i retning af at beskytte kvinder og børn, især mod vold. En stor del af teksten omhandler beskyttelse af børneofre og hjælp til disse ofre, der udgør den mest sårbare del af befolkningen. Jeg er begejstret over, at der er indgået et kompromis med Rådet, og at denne tekst er tilstrækkelig bestemt og samtidig gør det muligt at fastholde de centrale bestemmelser i den materielle strafferet. Efter min mening kunne en EU-retsregel om, at det er strafbart for kunder at benytte handlede menneskers ydelser, være stærkt problematisk. Jeg vil derfor gerne udtrykke min tak for dette direktiv, der fortjener vores fulde støtte.
<SPEAKER ID="082" NAME="Cornelia Ernst" LANGUAGE="DE">
Fru formand! Først og fremmest vil jeg gerne takke de to ordførere. De har gjort et enormt stykke arbejde, og derfor er der absolut gjort fremskridt. Man kan sige, at direktivudkastet er ekstremt vigtigt for de hundredtusindvis af ofre for menneskehandel, og det burde sætte en stopper for deres status som lovløse. Det går så vidt som at sige, at ikke kun beskyttelse, men også forebyggelse og frem for alt erstatning bør spille en vigtig rolle.
<P>
Det har et bredt anvendelsesområde i forbindelse med menneskehandel. Vi mener, at det er rigtigt, selv om vi naturligvis har det svært med tiggeriproblemet - hvilket jeg åbent indrømmer - og også på mange måder med ulovlig migration.
<P>
Det er rigtigt, at der hele vejen igennem direktivet kan findes henvisninger til køn, og - hvad der for mig er det vigtigste - børns velfærd inddrages i forbindelse med uledsagede mindreårige. Jeg vil også gerne ud fra en tysk synsvinkel sige, at vi på dette område har meget at indhente, og jeg er meget glad for, at dette aspekt vedrørende børn spiller en meget vigtig rolle i direktivudkastet.
<P>
Et andet punkt, det er værd at anerkende i forbindelse med dette problem, er, at der skal tages særligt hensyn til gravide kvinder og personer, der lider af sygdom eller handicap. Forebyggende foranstaltninger såsom uddannelse af offentlige embedsmænd og indførelse af koordinatorer i medlemsstaterne er vigtige skridt i den rigtige retning. Hvis vi stemmer for det i dag, fortjener vi en lykønskning.
<P>
Jeg håber også, at dette emne vil blive taget mere alvorligt i medlemsstaterne, fordi de under alle omstændigheder nu skal fremlægge rapporter. Måske vil det også trække lidt i den retning.
<SPEAKER ID="083" NAME="Mara Bizzotto">
for EFD-Gruppen. - (IT) Fru formand, mine damer og herrer! Ifølge skøn fra internationale organisationer og politistyrker er menneskehandel nu globalt set den næststørste indtægtskilde for organiseret kriminalitet, efter narkotikahandel. Man mener, at omkring 30 mio. mennesker er ofre for organhandel, prostitution og tvangsarbejde.
<P>
Det betyder, at bekæmpelsen af dette enorme kriminelle fænomen frem for alt er en kamp for vores borgeres sikkerhed mod illegal indvandring og mod kriminalitet, der avler kriminalitet. Stillet over for et problem af disse dimensioner må Europa med rette træffe drastiske foranstaltninger mod dem, der udnytter mennesker på forskellige måder.
<P>
Kampen mod dette fænomen kræver samarbejde mellem medlemsstater og mellem politistyrker, men frem for alt sikkerhed med hensyn til straffen for menneskehandlere. Det skal også huskes, at mange mennesker bliver udnyttet, fordi de ikke har anstændige levevilkår i deres oprindelseslande. De lever i fattigdom og desperation og er parate til at gøre hvad som helst - endda forlade deres eget land mod løftet om et bedre liv, hvilket de desværre aldrig finder.
<P>
Ud over at forebygge kriminalitet og beskytte ofrene for menneskehandel skal Europa også gøre en større og mere bevidst indsats for at sikre, at disse mennesker kan finde acceptable levevilkår i deres egne lande. Det grundlæggende princip for EU's politiske indsats skal være at "hjælpe dem i deres egne hjem", således at vores bestræbelser ikke kun rettes mod bekæmpelse, men også mod forebyggelse.
<SPEAKER ID="084" NAME="Andrew Henry William Brons" AFFILIATION="NI">
(EN) Fru formand! Menneskehandel er med rette et nedsættende udtryk, fordi det beskriver en afskyelig praksis. Mennesker, i uforholdsmæssig grad kvinder, behandles, som om de var varer, endda dyr, der skal transporteres, bruges og ofte misbruges.
<P>
Udtrykket bruges dog for snævert. Meget lidt lovlig økonomisk migration er i virkelig frivillig. De fleste mennesker ville alt andet lige foretrække at blive sammen med deres egen befolkning i deres egne lande. De migrerer for at få økonomiske fordele, eller fordi økonomiske kræfter har fjernet deres muligheder for at opretholde deres eksistensgrundlag.
<P>
Migration er et biprodukt af den globale kapitalisme, der ikke ser mennesker som menneskelige væsener, men som produktionsfaktorer, der kan forbruges. Økonomisk migration er lige så meget en form for menneskehandel som ulovlig migration organiseret af kriminelle netværk. Menneskehandlerne er regeringer, som med fuldt overlæg slipper angiveligt blinde økonomiske kræfter løs i den globale kapitalismes tjeneste. Økonomier burde være til for at tjene folket. Mennesker er ikke til for at tjene økonomiske kræfter.
<SPEAKER ID="085" NAME="Barbara Matera" AFFILIATION="PPE">
(IT) Fru formand, fru kommissær, mine damer og herrer! Kønsdimensionen i dette direktivforslag forbedrer instrumentet til at forsvare de mest sårbare mennesker. De talrige henvisninger til menneskehandel i Lissabontraktaten bekræfter problemets aktualitet og alvor. Artikel 5, stk. 3, i EU's charter om grundlæggende rettigheder forbyder den praksis, idet det anerkendes som en form for slaveri og tvangsarbejde.
<P>
Ordførerne har udvidet beskyttelsesområdet med særlig fokus på børn og kvinder og på sårbare situationer, der gør det lettere at gennemføre denne form for slaveri. Det bemærkes også med rette i betænkningen, at menneskehandel også dækker over ulovlige former for adoption og tvangsægteskaber.
<P>
Jeg føler, at jeg må fremhæve de vanskeligheder, som EU-grænsemedlemsstater har med at bekæmpe illegal immigration. Frem for alt mit eget land, Italien, står dagligt over for tilfælde af menneskehandel, der breder sig ud til vores veje og vores rum. Vi er nødt til at kommunikere og øger derfor bevidstheden for at inddrage civilsamfundet. Den fremlagte betænkning sikrer omhyggelig beskyttelse af ofre med det formål at udrydde fænomenet. Jeg vil derfor gerne vise min støtte til det fremlagte forslag og også rose de to ordførere.
<SPEAKER ID="086" NAME="Silvia Costa" AFFILIATION="S&amp;D">
(IT) Fru formand, mine damer og herrer! Som skyggeordfører vil jeg gerne takke ordførerne og sige, at jeg synes, dette direktiv er usædvanlig vigtigt, fordi det er første gang, EU har taget juridisk bindende skridt i kampen mod menneskehandel.
<P>
50 år efter FN-konventionen er der stadig i hundredtusindvis af mennesker i vores civiliserede Europa - hovedsagelig kvinder og børn - der bliver holdt i slaveri. For første gang har EU et enhedsinstrument til at bekæmpe menneskehandel, hvad enten handelen sker med henblik på seksuel udnyttelse eller udnyttelse af arbejdskraft, herunder tvangstiggeri.
<P>
Vores gruppe havde tre prioriterede ønsker: at ramme menneskehandlere med ensartede, strengere sanktioner, bl.a. konfiskation af aktiver og anvendelse heraf til at støtte ofrene for menneskehandel, at sikre en høj grad af beskyttelse og social rehabilitering af ofre med gratis juridisk bistand og immunitet i forbindelse med retsforfølgelse for lovovertrædelser begået, mens de var ofre for menneskehandel, og endelig at fremme den afgørende rolle, der spilles af både verdslige og religiøse ngo'er, som arbejder for at støtte ofrene.
<P>
Jeg håber dog på en revision af direktivet fra 2004 om opholdstilladelse til ofre. Jeg vil også gerne understrege, at vi i forslaget sikrer beskyttelse af børn gennem styrkede foranstaltninger, og jeg støtter kommissær Malmströms opfordring til yderligere foranstaltninger mod sexturisme og børnepornografi.
<SPEAKER ID="087" NAME="Nadja Hirsch" AFFILIATION="ALDE">
(DE) Fru formand, fru kommissær! Som skyggeordfører for Gruppen Alliancen af Liberale og Demokrater for Europa vil også jeg gerne udtrykke min oprigtige tak til de to ordførere. Tak for Deres samarbejde. Jeg synes, vi har fået sammensat et godt dokument i dag. Vi kan tage en beslutning om noget i dag, der virkelig kan gøre en ende på menneskehandel. Udfordringen bliver dog at få medlemsstaterne til at omsætte direktivet i praksis. Det er afgørende, at de retshåndhævende myndigheder som politi og domstole bliver gjort opmærksomme på, hvordan denne forbrydelse faktisk genkendes og retsforfølges. Det er afgørende, og det er også meget vigtigt at øge offentlighedens bevidsthed - som fru Matera allerede har nævnt - så folk er klar over, at menneskehandel foregår her i EU. Det foregår ikke bare andre steder. Teoretisk set kunne det også foregå lige uden for min egen hoveddør.
<P>
Et andet vigtigt punkt, vi som liberale fra Tyskland især havde vanskeligheder med - skønt det nu er løst på en positiv måde ved at bemyndige medlemsstaterne - er kriminaliseringen af personer, der gør brug af denne form for ydelse, for hvis nogen er hjemfalden til retsforfølgelse, kan den pågældende nægte at udtale sig i en efterfølgende retssag. Hvis nogen benytter retten til at nægte at vidne - f.eks. en mand, der havde været sammen med en prostitueret, der var blevet bragt i fare gennem menneskehandel - vil en information gå tabt, der kunne være blevet brugt yderligere til endeligt at afdække dette netværk af menneskehandlere. Det er derfor en god ting, at det ligger hos medlemsstaterne, og jeg vil gerne sige mange tak for Deres samarbejde.
<SPEAKER ID="088" NAME="Peter van Dalen" AFFILIATION="ECR">
(NL) Fru formand! Grundlaget for en stor del af den nuværende udvikling blev lagt for hundredvis af år siden. Jeg tænker her på den industrielle revolution, indførelsen af repræsentativt demokrati og ophævelsen af slaveriet.
<P>
Den aktuelle kamp mod menneskehandel er en fortsættelse af den kamp, William Wilberforce engang indledte. Desværre er menneskehandel et af de værste skjulte problemer i EU. Det underminerer vores befolknings grundlæggende rettigheder og grundlaget for vores demokrati. Af den grund bakker jeg fuldt og helt op om denne betænkning.
<P>
Imidlertid vil den foreslåede straf for gengangere, så vidt jeg forstår, desværre forblive lav. I henhold til det aktuelle forslag skal menneskehandlere, der er blevet arresteret et antal gange, ikke idømmes specielt strenge straffe. Det forekommer mig at være en uheldig situation. Jeg går ind for en strategi, hvor en menneskehandler, der anholdes for en anden eller tredje overtrædelse, skal have obligatorisk livstidsstraf.
<SPEAKER ID="089" NAME="Ilda Figueiredo" AFFILIATION="GUE/NGL">
(PT) Fru formand! Det er vigtigt, at alle tilslutter sig bekæmpelsen af menneskehandel med henblik på at udrydde det. Denne form for moderne slaveri siges at være højst lukrativ for kriminelle organisationer, der gennemfører det på mange forskellige måder fra seksuel udnyttelse og tvangsarbejde til illegal handel med menneskeorganer eller endog husligt arbejde og andre former for sort arbejde.
<P>
Disse praksisser - som især involverer kvinder og, i stigende grad, børn - skal derfor bekæmpes effektivt ved at kriminalisere gerningsmændene til sådanne forbrydelser og sikre støtte til ofrene, så de kan slippe ud af deres afhængighed af de kriminelle organisationer. Det er derfor også afgørende at bekæmpe årsagerne til denne situation ved at skabe betingelserne for at løfte mennesker ud af fattigdom, fremme politikker for en retfærdig velfærdsfordeling, sikre adgang til væsentlige offentlige ydelser og fremme jobskabelse med rettigheder og lønniveauer, der kan sikre en anstændig tilværelse. Det er også en vej fremad, som det er væsentligt at fremme her i EU.
<SPEAKER ID="090" NAME="Niki Tzavela" AFFILIATION="EFD">
(EL) Fru formand, fru kommissær! Det er blevet bevist, at den mest effektive måde at bekæmpe menneskehandel på er at statuere et eksempel ved at pålægge menneskehandlere strenge straffe. Da vi her i Parlamentet normalt fastsætter mål og siger "20 %" eller "30 %", vil jeg på det kraftigste anbefale, at vi anbefaler en EU-standardlovgivning med en minimumsfængselsstraf til menneskehandlere på 10-15 år, der ikke kan nedsættes eller konverteres til en bøde. De vil se, hvor effektivt det bliver. EU-standardlovgivning og en minimumsfængselsstraf på 10-15 år. Jeg tror, det vil blive den mest effektive foranstaltning, vi nogensinde har truffet. Vi kan ikke vedtage foranstaltninger her om klimaforandring og miljøforurening uden at fastsætte kvantitative mål for bekæmpelse af denne forbrydelse.
<SPEAKER ID="091" NAME="Regina Bastos" AFFILIATION="PPE">
(PT) Fru formand, fru kommissær, mine damer og herrer! Først og fremmest må jeg rose fru Bauer og fru Hedh for det fortræffelige arbejde, de har gjort med denne betænkning. Menneskehandel er en skamplet på vores samfund og kræver en stærk samordnet reaktion fra alle.
<P>
Den organiserede kriminalitet bag seksuel udnyttelse, tvangsarbejde, handel med fjernelse af menneskeorganer og andre afskyelige praksisser skal bekæmpes effektivt, men primært skal det forebygges. Det, der er på spil, er forsvaret for menneskerettigheder og beskyttelse af de mest sårbare, især kvinder og børn. Erfaringerne har vist, at de gældende juridiske rammer ikke er effektive nok, og at EU er nødt til at arbejde hårdere.
<P>
Tættere grænseoverskridende samarbejde er væsentligt, herunder effektiv informationsdeling og udveksling af god praksis. I dette forslag understreges med rette en offercentreret strategi. Foranstaltninger på dette område bør omfatte aspekter i tilknytning til sociale anliggender og social integration såsom social rehabilitering af ofrene.
<SPEAKER ID="092" NAME="Claude Moraes" AFFILIATION="S&amp;D">
(EN) Fru formand! Det her er ikke nogen almindelig dag for Parlamentet. Vi bør være stolte af det historiske skridt, der er taget i dag, både vedrørende menneskehandel og sandelig også vedrørende den europæiske beskyttelsesordre. For første gang er strafferetten og alle de værktøjer, vi har til rådighed efter Lissabon, blevet bragt i spil mod et af de mest komplekse og hårrejsende problemer, vi kollektivt står over for.
<P>
Vi er i S&D-Gruppen stolte over det arbejde, Anna Hedh og hendes medordfører fru Bauer har udført, og vi er stolte over de nyskabelser, denne betænkning er udtryk for. Før første gang vil EU definere et højt sanktionsniveau mod menneskehandel i en bindende retsakt. For første gang er der stærke garantier for beskyttelse af ofre, særlig opmærksomhed om børneofre, ingen retsforfølgning af ofre, der bryder loven på grund af deres slaveri, og anerkendelse af ngo'ers rolle og opbakning i processen.
<P>
Endelig skulle denne komplekse sag i forbindelse med kvinder og børn - fordi vi bevægede os ind på det strafferetlige område - ikke være årsag til at standse en meget god betænkning. Vi er meget stolte i vores gruppe over, at dette er sket på tværs af Parlamentet. Det er en meget stolt dag for hele Parlamentet.
<SPEAKER ID="093" NAME="Axel Voss" AFFILIATION="PPE">
(DE) Fru formand, fru kommissær! Med dette direktiv tager vi et syvmileskridt i retning af en effektiv bekæmpelse af menneskehandel. Ordførerne har opnået et godt resultat i forbindelse med minimumstærskler for straf, jurisdiktionskompetence, ingen retsforfølgning og lovpligtig begrænsning - det hele er måske ikke præcis, som vi gerne ville have haft det, men det er ikke desto mindre en meget gennemførlig løsning. Alt andet ville også, til en vis grad, have bragt kaos i den nationale strafferet i medlemsstaternes retssystemer. Vi må være mere tilbageholdende i den retning. Jeg er også overbevist om, at vi ville have gjort os selv en bjørnetjeneste ved at gøre prostitueredes kunder hjemfaldne til retsforfølgning, for det er ikke noget vi ellers ville have retsforfulgt.
<P>
Jeg vil dog gerne vende tilbage til det generelle spørgsmål om strafferet og strafferetlig procedure i medlemsstaterne. Det er et meget følsomt område i den nationale lovgivning, der har udviklet sig igennem århundreder. Vi bør derfor træde meget varsomt på det område. Jeg nævner også dette på baggrund af den nært forestående europæiske efterforskningskendelse.
<P>
I dag har vi imidlertid etableret et godt grundlag for grænseoverskridende samarbejde i straffesager. Det glæder mig, at vi nu har taget dette skridt.
<SPEAKER ID="094" NAME="Britta Thomsen" AFFILIATION="S&amp;D">
(DA) Fru formand, fru kommissær, kære kolleger! Når vi ved, at flere hundrede tusinde mennesker hvert år sælges til Vesteuropa som slaver, så er det vores pligt at handle! Det er derfor en stor glæde, at det er lykkedes at opnå enighed mellem Rådet og Parlamentet om dette nye direktiv til forebyggelse og bekæmpelse af menneskehandel. Den nye lovgivning er betydelig stærkere end den nuværende og en stor sejr i kampen for at sikre ofrene bedre hjælp og beskyttelse, og samtidig bliver jagten på de skruppelløse bagmænd endnu mere målrettet og effektiv.
<P>
Jeg er glad for, at direktivet understreger, at ofrene skal holdes helt fri af enhver form for retsforfølgelse og straf. Når man er blevet tvunget til at udføre kriminelle handlinger, er det bagmændene, der skal straffes, ikke ofrene. Europa-Parlamentet har endvidere lagt vægt på, at hjælpen til ofrene altid skal være på et sprog og i et format, som de kan forstå. Og vi skal ikke glemme, at de frivillige og almennyttige organisationer spiller en afgørende rolle, både når det gælder forebyggelse og bekæmpelse af menneskehandel. Dagen i dag kan blive en stor dag for anstændigheden, når Europa-Parlamentet forhåbentlig stemmer for denne nye lovgivning, der vil betyde en tiltrængt håndsrækning til ofrene og en intensiveret jagt på bagmændene.
<SPEAKER ID="095" NAME="Miroslav Mikolášik" AFFILIATION="PPE">
(SK) Fru formand! Straffen til juridiske personer for forbrydelser i forbindelse med menneskehandel bidrager til at intensivere bekæmpelsen af denne form for moderne slaveri.
<P>
Naturligvis skal straffen til en juridisk enhed ikke udelukke, at bestemte fysiske personer, der har deltaget i denne aktivitet på den ene eller anden måde, kan straffes. Bortset fra idømmelsen af pengebøder omfatter effektive foranstaltninger efter min mening udelukkelse fra retten til offentlige tilskud eller offentlig bistand, suspendering af kommercielle aktiviteter og frem for alt retsafgørelser om lukning af den pågældende enhed. Medlemsstaterne skal sikre indførelse af retlige foranstaltninger, således at nationale organer kan beslutte ikke at retsforfølge ofre for menneskehandel eller idømme dem straffe, og således at de kan fortsætte deres efterforskninger, selv når ofre trækker deres erklæringer tilbage. Sidst, men ikke mindst, vil jeg gerne understrege, at ofrene for disse rystende forbrydelser ofte fortsætter med at være ofre og befinder sig i en meget usikker situation, hvilket er årsagen til den særlige beskyttelse og støtte. Man skal også være særlig opmærksom på mindreårige ofre, som det er nødvendigt at finde endnu mere omfattende og varige løsninger for.
<SPEAKER ID="096" NAME="Olga Sehnalová" AFFILIATION="S&amp;D">
(CS) Fru formand! Alle de betænkninger, der er blevet drøftet her i formiddag, har én ting til fælles - beskyttelse af grundlæggende menneskerettigheder i EU og en fælles europæisk proces på dette område. Det er næsten ikke til at tro, at der i EU i det 21. århundrede er flere hundredtusind mennesker om året, som bliver ofre for menneskehandel, hvoraf de fleste er kvinder og børn. Det er en trist kendsgerning i dag, dette problem er højst aktuelt, og statistikkerne tyder desværre ikke på, at det er i aftagende. Tværtimod. Gerningsmændene til denne alvorlige forbrydelse tjener astronomiske beløb på menneskehandel, anslået op til 32 mia. USD årligt. Beskyttelsen af menneskerettigheder og menneskelig værdighed skal klart prioriteres højt i vores arbejde, og en fælles strategi for medlemsstaterne er væsentlig. Jeg støtter derfor fuldt og helt direktivforslaget, som vil give yderligere instrumenter til bekæmpelse af denne type forbrydelse og mere effektiv beskyttelse til ofrene sammenlignet med de eksisterende juridiske foranstaltninger, så vi kan forsøge at opnå en mere samordnet strategi på EU-plan.
<SPEAKER ID="097" NAME="Sonia Alfano" AFFILIATION="ALDE">
(IT) Fru formand, mine damer og herrer! Jeg er meget glad for, at det i henhold til den endelige udgave af betænkningen er en skærpende omstændighed, at lovovertrædelser vedrørende menneskehandel er begået inden for rammerne af kriminelle organisationer, hvilket fordobler minimumsstraffene fra fem til ti års fængsel. Endvidere henvises der i artikel 6a eksplicit til beslaglæggelse og konfiskation af redskaber og udbytte fra den type lovovertrædelser.
<P>
Den strategi - som efter min mening er helt rigtig, og jeg håber, den også bliver overført til anden lovgivning - ser problemerne i øjnene og erkender, at handel med mennesker til forskellige former for udnyttelse som f.eks. prostitution, kriminelle aktiviteter og organhandel udføres af internationale kriminelle organisationer.
<P>
Jeg er også glad for bestemmelserne i artikel 7, som pålægger medlemsstaterne at undlade at retsforfølge mennesker i forbindelse med deres indblanding i kriminelle aktiviteter, som de er blevet tvunget til at begå som ofre for menneskehandel. Personer, der har været udsat for menneskehandelens vold, får nemlig ofte ikke kun fysiske skader, men må også lide den tort at blive sigtet for at gøre det, de blev tvunget til at gøre, her er prostitution et typisk eksempel. Derfor støtter jeg betænkningen.
<SPEAKER ID="098" NAME="Elie Hoarau" AFFILIATION="GUE/NGL">
(FR) Fru formand! Man kan ikke andet end bakke op om de to ordføreres direktivudkast, der bør udvides til alle medlemsstater for at sikre en stærkere og mere bestemt jurisdiktion med henblik på at retsforfølge og sikre strenge straffe til gerningsmænd til den forbrydelse, menneskehandel er, og også for at beskytte, hjælpe og rehabilitere ofrene, som i altovervejende grad er kvinder og børn.
<P>
For at blive mere effektiv og troværdig i denne kamp bør Europa imidlertid som arving til de europæiske staters historie anerkende slavehandelen og slaveriet som forbrydelser mod menneskeheden, således som nogle medlemsstater har gjort, og her ønsker jeg især at nævne Frankrig.
<SPEAKER ID="099" NAME="Oreste Rossi" AFFILIATION="EFD">
(IT) Fru formand! Menneskehandelens svøbe er et fænomen, der har antaget et særdeles bekymrende omfang. Mens det oprindelig i al væsentlighed omfattede kvinder og børn, der blev rekrutteret til prostitution, er ofrene nu mennesker i alle alder og af begge køn, der bliver sat ind i en udnyttelsescyklus, som ikke nødvendigvis er seksuel, men også økonomisk. Organiserede kriminelle netværk udnytter social sårbarhed, familiemæssige vanskeligheder, vold i hjemmet og handicap for at fremme indvandring, idet de udnytter de involverede mennesker ved hjælp af magt, misbrug og trusler.
<P>
Vi går ind for det foreslåede direktiv. Vi har brug for at øge straffene til menneskehandlere og konfiskere deres aktiver. Endvidere bør alle medlemsstater gøre en samordnet indsats for at styrke politikker til forebyggelse af menneskehandel og uddanne mennesker til at identificere ofre eller potentielle ofre.
<SPEAKER ID="100" NAME="Krisztina Morvai" AFFILIATION="NI">
(EN) Fru formand! Denne betænkning var afgjort et vigtigt skridt på vejen til bekæmpelse af menneskehandel i almindelighed og handel med kvinder i særdeleshed. Det næste store skridt bør være at udforske det krystalklare forhold og den klare forbindelse mellem kvindehandel og prostitution.
<P>
På den ene side taler vi med rette om kvindehandel som en brutal og forfærdelig forbrydelse, som vi bør bekæmpe. På den anden side taler vi om prostitution som "sexarbejde", som en tjenesteydelse. Vi taler om alfonser og bordelejere som iværksættere, og vi normaliserer prostitution.
<P>
Det, jeg ønsker at sige, er, at den kunde, som går på bordel, eller den kunde, der beder om en prostituerets tjenesteydelser, i bund og grund ikke kan vide, om hun er en "normal" prostitueret - hvis det overhovedet findes, eftersom det er en anden sag, om der nogensinde foreligger samtykke til prostitution - eller en handlet kvinde.
<P>
Der er derfor ingen måde, man virkelig kan angribe menneskehandel på, uden at angribe sexindustrien.
<SPEAKER ID="101" NAME="Cecilia Malmström" LANGUAGE="EN">
Fru formand! Tak for denne vigtige forhandling. Jeg vil gerne meddele, at Kommissionen i dag vil udpege en koordinator for bekæmpelse af menneskehandel, der tiltræder sit embede i næste måned. Den person skal forbedre samordningen og sammenhængen mellem EU's institutioner og agenturer og medlemsstaterne, hjælpe med at sikre, at god praksis deles i de forskellige medlemsstater, udvikle eksisterende og kommende politikker og være kontaktperson for tredjelande. Det er meget vigtigt. Ved at samle forebyggelse, retshåndhævelse og offerforebyggelse kan denne person sikre, at der benyttes relevante metoder til at bekæmpe menneskehandel, og at de mobiliseres i tilstrækkelig grad. Jeg vil bede koordinatoren for bekæmpelse af menneskehandel om at holde tæt kontakt til Europa-Parlamentet og holde Dem underrettet om denne udvikling.
<P>
Spørgsmålet om kriminalisering fortjener en forhandling i sig selv, men det fastsættes i direktivets artikel 19, at Kommissionen om nogle år vil fremsende en rapport til Europa-Parlamentet og Rådet "med en vurdering af, hvilken indvirkning den eksisterende nationale lovgivning, der gør det strafbart at bruge tjenester i forbindelse med udnyttelse af menneskehandel, har haft på forebyggelsen af menneskehandel, om nødvendigt ledsaget af passende forslag". Vi vil helt sikkert vende tilbage til dette spørgsmål, og jeg udelukker ikke, at vi får flere forslag herom.
<P>
Når alt det er sagt, synes jeg, vi kan være stolte af dette direktiv i dag. Det er et meget vigtigt værktøj til bekæmpelse af menneskehandel og beskyttelse af ofrene. Det har givet os et vigtigt værktøj, det har vist verden vores engagement i at bekæmpe moderne slaveri, og det vil styrke vores bestræbelser.
<P>
Jeg vil gerne sige de to ordførere, fru Bauer og fru Hedh, oprigtigt tak. Dagens forhandling har vist, hvor vigtigt Deres arbejde har været, fordi De har opbakning fra alle grupperne. Jeg vil gerne lykønske Dem med det.
<SPEAKER ID="102" NAME="Edit Bauer" LANGUAGE="HU">
Fru formand! Jeg vil især gerne takke fru Malmström, fordi hun kalder betænkningen for en historisk tekst. Denne udtalelse er formentlig præcis, da det er første gang, vi vedtager en straffelov på grundlag af Lissabontraktaten, men jeg vil også håbe, at det er et stort fremskridt med hensyn til at sikre, at ikke en eneste gerningsmand, ikke en eneste gerningsmand til menneskehandel kan slippe ustraffet. Noget, der var specielt beroligende i vores forhandling her, var tilstedeværelsen af politisk vilje. Jeg har selv forfærdelig ofte set og har også undertiden selv haft den opfattelse, at der mangler politisk vilje til at gøre seriøse fremskridt på dette område. Det, jeg har hørt i dag, var det modsatte af det, og jeg vil gerne takke mine kolleger for at udvise denne politiske vilje til at tage et kæmpeskridt fremad i forbindelse med menneskehandel.
<P>
Vi har modtaget to anmodninger om ændring fra EFD, og jeg vil bede mine kolleger om ikke at støtte dem, da de har til formål at sænke straffen til et minimum. Jeg vil også gerne takke fru Tzavela for at anmode om det stik modsatte, nemlig at vi gør straffen endnu strengere. Jeg er overbevist om, at det er et vigtigt skridt, men det skridt, vi har taget i dag, skal efterfølges af en lang række af skridt. Der skal gøres et stort arbejde med at bekæmpe efterspørgslen. Vi kan bestemt ikke løse alle problemerne i forbindelse med udbuddet, men der er meget, vi kan gøre ved efterspørgslen, og jeg har en fornemmelse af, at tiden endnu ikke er moden på det område, at den politiske vilje her måske er utilstrækkelig til at tage et skridt fremad. Jeg er overbevist om, at lovens anvendelsesområde før eller senere vil skulle udvides til gerningsmænd fra tredjelande, der bor med opholdstilladelse i EU, da jeg også er overbevist om, at vi vil skulle revidere direktivet om midlertidige opholdstilladelser for at sikre lovgivningsmæssig konsistens på dette område. Mange tak for Deres støtte.
<SPEAKER ID="103" NAME="Anna Hedh" LANGUAGE="SV">
Fru formand! Jeg vil gerne takke for alle de fortræffelige indlæg og for den støtte, vi har fået i Parlamentet til denne lovgivning om at forebygge menneskehandel. Jeg håber nu, at vi i fremtiden også kan forbedre denne lovgivning og stramme vores fælles EU-regler mod menneskehandel.
<P>
Imidlertid må vi ikke glemme til stadighed at arbejde på det, der er de reelle årsager til og roden til al handel med mennesker, nemlig fattigdom, social udstødelse og efterspørgsel. Vi må frem for alt bruge vores energi på disse problemer, så vi kan løse problemet med menneskehandel.
<P>
Som jeg sagde tidligere, må vi ikke give op. Menneskers ret til at beslutte, når det drejer sig om deres eget liv og deres egen krop, er en menneskeret, der ikke kan købes og sælges for penge som alle mulige andre varer. Kampen mod menneskehandel i Europa og i resten af verden vil fortsætte. Tak for al Deres støtte.
<SPEAKER ID="104" NAME="Formanden">
Forhandlingen er afsluttet.
<P>
Afstemningen finder sted i dag om nogle få minutter.
<P>
Skriftlige erklæringer (artikel 149)
<SPEAKER ID="105" NAME="Sergio Berlato" LANGUAGE="IT">
Menneskehandel - i de forskellige former den kan antage, herunder seksuel udnyttelse, ulovlig handel med menneskeorganer, tvangsarbejde eller ulovlige adoptioner - er en alvorlig krænkelse af menneskerettighederne, der er fastsat i EU's charter om grundlæggende rettigheder.
<P>
Problemets omfang er slående, og erfaringerne har vist, at EU's nuværende juridiske rammer om spørgsmålet ikke er effektive nok. Samarbejdet mellem Parlamentet, Kommissionen og Rådet spiller derfor en strategisk rolle for udviklingen af en EU-politik om effektiv bekæmpelse af dette problem.
<P>
Lissabontraktaten styrkede EU's beføjelser med hensyn til retligt samarbejde og politisamarbejde mellem medlemsstaterne i strafferetlige anliggender. Jeg mener dog, at straffene for menneskehandlere stadig skal øges, og at bistanden til voldsofre skal videreudvikles endnu mere.
<P>
Jeg er enig i, at det for at modvirke efterspørgslen kunne være en god idé, om EU og medlemsstaterne engagerede sig mere i bevidstgørelseskampagner i oprindelses-, transit- og destinationslandene for menneskehandel. Endelig støtter jeg udnævnelsen af en EU-koordinator for bekæmpelse af menneskehandel til at styre EU's arbejde og politikker på dette særlige område.
<SPEAKER ID="106" NAME="Vilija Blinkevičiūt" LANGUAGE="LT">
Jeg vil gerne rose begge ordførerne for det arbejde, de har gjort, fordi dette historiske direktiv er et meget vigtigt skridt i bekæmpelsen af den voksende menneskehandel, idet der fastlægges klare niveauer for straffe og sanktioner. Skønt der allerede er vedtaget talrige love på EU-niveau og nationalt, og der er indgået flerårige politiske forpligtelser på dette område, regner man med, at flere hundredtusind mennesker bliver handlet hvert år inden for og uden for EU's grænser. Det viser, at bekæmpelse af handel med mennesker, især kvinder og børn, fortsat er et enormt problem og en af de værste krænkelser af menneskerettighederne. Da børn er mere sårbare og har større risiko for at blive ofre for menneskehandel, vil jeg gerne understrege, at der bør rettes særlig opmærksomhed mod denne gruppe ofre. Eftersom menneskehandel er en moderne form for slaveri og en særdeles profitabel forretning for organiseret kriminalitet, skal der lægges mere vægt på forebyggende bestræbelser, beskyttelse af ofre og sociale spørgsmål. Endvidere skal der skabes et fjendtligt miljø for menneskehandlere. Straf- og sanktionsniveauet for personer, der tjener på at handle med mennesker, skal afspejle alvoren i den begåede lovovertrædelse og skal virke afskrækkende for den slags aktiviteter. Ud over straffe skal medlemsstaterne inkludere sanktioner som beslaglæggelse af aktiver og træffe de nødvendige foranstaltninger til at beslaglægge og konfiskere redskaber og udbytte fra lovovertrædelserne, for så vil disse overtrædelser ikke blive økonomisk rentable.
<SPEAKER ID="107" NAME="Nessa Childers" LANGUAGE="EN">
Dagens afstemning om menneskehandel kommer på et afgørende tidspunkt i den igangværende kamp mod den slags moderne slaveri. Som den irske instruktør Ciarán O'Connor skitserede sidste år i sin film "Trafficked", der dokumenterede de aktuelle virkninger af menneskehandel i Irland, er det en forbrydelse, som bliver mere og mere avanceret og mere og mere skånselsløs, i takt med at myndighederne kæmper hårdere for at udrydde det. Foranstaltninger som denne er afgørende for at give myndighederne de værktøjer og det fælles formål, de har brug for, til at tackle dette problem på europæisk plan. På nationalt plan må lovgiverne slå hårdt ned på dem, der dømmes, og politiet må have bevilget ressourcer, således at menneskehandel ikke får lov til at fortsætte på grund af manglende midler eller arbejdskraft. Det er imidlertid en forbrydelse uden grænser, og som sådan er det lige så meget EU-lovgivning som nationale love, der for alvor vil bringe en ende på slaveriet i Europa.
<SPEAKER ID="108" NAME="Giovanni Collino" LANGUAGE="IT">
EU's indsats mod handel med mennesker kan ikke begrænses til en fordømmelse af det, man må erkende behovet for præcise efterfølgende foranstaltninger for at sikre, at de ansvarlige for en så barbarisk praksis ikke slipper ustraffet.
<P>
Disse foranstaltninger omfatter harmonisering af straffe og samordning af de indgreb, EU har indført, med dem, der allerede gennemføres af andre internationale organisationer som f.eks. FN. De efterfølgende foranstaltninger skal kombineres med forebyggende tiltag, som er lige så vigtige. Frem for alt skal der være et tæt samarbejde mellem retlige instanser og bagmandspolitiet for at sikre, at de økonomiske systemer, der opstår omkring disse kriminelle aktiviteter, blokeres ved kilden, og at alle forgreninger bliver afskåret.
<P>
Endvidere er det i stigende grad vigtigt at have præcise og pålidelige databaser, der skelner mellem de forskellige specifikke forhold og danner et udgangspunkt for mange forskellige indgreb, som bidrager til at ramme kernen i hver enkelt sag. Gennem dette direktivforslag sigter EU mod at angribe hele forsyningskæden for en umenneskelig handel, der tramper på EU's principper og grundlæggende værdier.
<SPEAKER ID="109" NAME="Ioan Enciu" LANGUAGE="EN">
Organiseret kriminalitet er noget, som EU må tackle lige på og hårdt. Vi har brug for at blive set som proaktive i stedet for reaktive over for situationer med menneskehandel. Det er vigtigt, at vi undersøger nye fremspirende former for menneskehandel med henblik på at afbryde og på forhånd slå ned på nye menneskehandelsruter. Som medlem af S&D-Gruppen vil jeg gerne understrege, at et af vores centrale mål er at bekæmpe grænseoverskridende kriminalitet. Derfor stemte jeg for dette lovgivningsinitiativ. Som EU-lovgivere skal vi sikre respekt for ret til menneskelig værdighed, ret til integritet, forbud mod tortur og umenneskelig eller nedværdigende behandling eller straf og forbud mod slaveri eller tvangsarbejde. Vi kan ikke lade handel med børn og efterfølgende auktion over dem fortsætte. Menneskehandlere bruger også rekruttering via internettet. Det er meget alarmerende, eftersom mange børn har adgang til internettet.
<SPEAKER ID="110" NAME="Zita Gurmai" LANGUAGE="EN">
Menneskehandel er en forbrydelse mod menneskelig værdighed, der ødelægger mange børns og kvinders liv i hele verden. Det aktuelle forslag er et gennembrud, fordi det sætter ofrene først og tager fat på problemet på en kompleks og grænseoverskridende måde. Disse nye forslag vil fremme opklaring og retsforfølgning af sager om menneskehandel og vil tilskynde ofrene til at samarbejde med myndighederne. Det bliver bindende lovgivning med forbehold af staternes håndhævelse. Denne type regulering er den eneste, der kan gøre en forskel for alle sårbare mennesker, der måtte blive ofre for menneskehandel. Jeg opfordrer også medlemsstaterne til at følge forslaget i denne tekst og straffe personer, der bevidst accepterer tjenesteydelser fra et offer for menneskehandel. Bekæmpelse af efterspørgslen er nøglen til bekæmpelse af roden til menneskehandel. Denne betænkning er et glimrende forslag, moralsk og professionelt, og jeg gratulerer mine kolleger, fru Bauer og fru Hedh, herfor. Jeg er specielt glad for, at det er lykkedes Rådet og FEMM- og LIBE-udvalget at skrive en tekst, som bakkes op af alle relevante institutioner i EU. Jeg håber, at den snart vil blive formelt vedtaget og omsat til national lov. Ofrene glæder sig til det.
<SPEAKER ID="997" NAME="Anneli Jäätteenmäki" AFFILIATION="ALDE">
skriftlig. - (FI) Direktivet om menneskehandel er et vigtigt skridt fremad, fordi menneskehandel er en realitet, selv i Europa. Hvad, der er mere vigtigt, er at forebygge menneskehandel ved at gøre noget ved fattigdoms- og ulighedsproblemerne og ved at gøre folk mere bevidste om spørgsmålet.
<P>
Det er virkelig vigtigt at anerkende, at menneskehandel eksisterer, og at hjælpe ofrene herfor. Ofrene kan være kvinder eller mænd, børn eller voksne. En medarbejder på en byggeplads kunne være offer for menneskehandel. En tigger med romabaggrund kan leve op til kriterierne for menneskehandel, hvis tiggeriet er organiseret og bygger på tvang.
<P>
Desværre er menneskehandel ofte knyttet til sex. Således ender kvinder og piger som prostituerede, eller de tvinges ud i det. Det er vigtigt, at ofrene for menneskehandel får chancen for beskyttelse og juridisk rådgivning.
<SPEAKER ID="111" NAME="Lívia Járóka" LANGUAGE="EN">
Som følge af de skadelige tendenser i romasamfundene - såsom lave uddannelsesniveauer, dyb fattigdom, marginalisering og forskelsbehandling - er romakvinder og -børn særdeles sårbare over for menneskehandel. Dette moderne slaveri er dybt rodfæstet i fattigdom og udstødelse, og derfor skal udryddelse af de uacceptable levevilkår, mange romaer har, være et vigtigt strategisk mål. Endvidere skal EU og medlemsstaternes myndigheder træffe mere energiske foranstaltninger for at bekæmpe dette fænomen, især for at udrydde organiseret kriminalitet og beskytte risikogrupper, dvs. kvinder og mindreårige af minoritetsoprindelse.
<P>
Dette initiativ sigter mod at indføre et bredere begreb for, hvad der skal betragtes som menneskehandel, og jeg mener, at udnyttelse til tiggeri, herunder brugen af en handlet, afhængig person til tiggeri, uanset den pågældendes forhold til gerningsmændene, skal falde ind under dette anvendelsesområde. Straffene bør være strengere, når overtrædelsen begås mod personer, der er sårbare på grund af alder, køn, graviditet, helbredsbetingelser eller handicap, og skal tage behørigt hensyn til sager, hvor offeret er blevet underkastet tortur, tvungen brug af narkotika eller medicin, voldtægt eller andre alvorlige former for psykologisk, fysisk eller seksuel vold.
<SPEAKER ID="112" NAME="Debora Serracchiani" LANGUAGE="IT">
Hvert år bliver i hundredtusindvis af mennesker i Europa solgt, som om de var ting, og heldigvis føler vi i dag et stadig stigende behov for at beskytte ofrene for menneskehandel mod brugen af falske dokumenter, mod prostitution og mod immigration.
<P>
Når vi taler om menneskehandel, skal vi ikke kun tænke på seksuel udnyttelse, tvangsarbejde og ulovlige adoptioner, men også på problemet med organhandel, som bliver en stadig mere udbredt forbrydelse. EU's retlige regelsæt er ikke effektivt nok, og EU og medlemsstaterne må gøre mere. Vi har brug for en etableret struktur, der kan varetage samordningen mellem EU's institutioner og agenturer og mellem medlemsstaternes og internationale partneres strukturer.
<SPEAKER ID="113" NAME="Artur Zasada" LANGUAGE="PL">
I dagens forhandling vil jeg gerne berøre problemet med handel med børn. Vi bør gøre alle bestræbelser på at udvikle og forbedre de retlige og institutionelle systemer og børnepasningsordningerne i alle medlemsstater. De aktiviteter, der er omfattet af udtrykket menneskehandel, bør revideres og udvides. Det er den eneste måde, hvorpå vi vil kunne forebygge problemer som: 1) kommerciel adoption eller med andre ord privat adoption, der indebærer afkald på barnets rettigheder ved familiedomstolene, som oftest mod betaling, 2) gravide kvinder, der forlader landet og vender tilbage uden et barn, 3) børn, der forsvinder, efter at deres forældre er døde i lande ramt af væbnede konflikter.
<P>
Eftersom en del forbrydelser nu begås via Internettet, er det værd at udpege særlige tværfaglige team med speciale i bekæmpelse af denne type forbrydelse. De skulle ikke blot overvåge det kriminelle miljø, men også indsamle beviser gennem tilsyn med de finansielle forhold hos personer, der er impliceret i handel med børn. Vi bør uddanne offentlige embedsmænd og gøre dem mere bevidste om situationen for børn i familier, hvorfra børn er blevet handlet. Det gælder især for tjenester, der arbejder med familier, som modtager bistand fra staten på grund af vanskelige materielle omstændigheder. Den eneste måde, hvorpå vi vil have nogen chance for at udrydde eller i det mindste begrænse menneskehandel og, især, handel med børn, er ved hjælp af multilaterale harmoniserede foranstaltninger, der træffes af alle 27 medlemsstater.
<P>
(Mødet udsat nogle få minutter)
