<CHAPTER ID="002">
Erklæringer fra formanden
<SPEAKER ID="006" NAME="Formanden">
Vi har med stor sorg erfaret, at vores tidligere kollega, Nicholas Bethell, er afgået ved døden. Han var medlem af Europa-Parlamentet i perioden 1975-1994 og igen i perioden 1999-2003. Lord Bethell døde den 8. september 2007 i en alder af 69 år efter en lang og tapper kamp mod Parkinson's sygdom. I de mange år som medlem af Parlamentet var lord Bethell en fremragende næstformand i det daværende Politiske Udvalg. Han engagerede sig energisk i mange sager: liberaliseringen af lufttrafikken, Cyperns medlemskab af EU og indstiftelsen af Sakharovprisen, som i årenes løb har givet moralsk støtte til mange mennesker i hele verden i deres kamp mod undertrykkelse.
<P>
Lad mig sige et par ord i den forbindelse. Udrustet med sine mesterlige russiskkundskaber besøgte lord Bethell Sovjetunionen ved flere lejligheder, selv om han derved udsatte sig selv for en betydelig personlig risiko. Han blev venner med mange førende systemkritikere som Aleksandr Solsjenitsyn, Andrej Sakharov, Anatolij Sjtjaranskij og Aleksandr Ginsburg. Han diskuterede med dem, interviewede dem, kæmpede for at få løsladt de af dem, der sad i fængsel, og kæmpede generelt for nationernes frihed og retfærdighed. Lord Bethell oversatte to af Aleksandr Solsjenitsyns bøger til engelsk. Han bragte Anatolij Sjtjaranskij og Elena Bonner, Sakharovs enke, her til Europa-Parlamentet, ikke bare en gang, men ved flere lejligheder.
<P>
Lord Bethell var en kollega og en ven, som handlede med overbevisning og satte nye standarder. Vi vil mindes ham med taknemmelighed.
<P>
Jeg har netop fået meddelelse om, at to spanske soldater er blevet dræbt af en mine i Afghanistan og flere andre - også spaniere - er blevet hårdt kvæstet. Jeg vil bede Dem om at mindes lord Bethell og alle ofre for terrorisme med et minuts stilhed.
<P>
(Parlamentet iagttog stående et minuts stilhed)
<P>
Tak.
<P>
Vi har taget demonstrationerne for demokrati og frihed i Myanmar til efterretning. Jeg er sikker på, at jeg på alles vegne kan give udtryk for vores solidaritet og sympati. Det gælder navnlig fru Aung San Suu Kyi, modtager af Parlamentets Sakharovpris, som har siddet i husarrest i mange år. Parlamentet udtrykker håb om, at der vil komme et tidspunkt, hvor vi kan byde Aung San Suu Kyi velkommen her i Parlamentet, og vi opfordrer Myanmars myndigheder til at løslade alle fængslede omgående og give dem ret til at demonstrere frit.
<P>
(Bifald)
