<CHAPTER ID="008">
Interinstitutionel aftale om gennemsigtighedsregistret (underskrivelse) 
<SPEAKER ID="125" NAME="Formanden">
Mine damer og herrer, kære kolleger! Lad os tage plads til den officielle underskrivelse af en meget vigtig aftale mellem Europa-Parlamentet og Kommissionen: "Lobbyistregistret". Vi stemte om Caseni-betænkningen på det seneste plenarmøde i Strasbourg, og nu følger den officielle underskrivelse. Afstemningen fandt sted den 11. maj 2011.
<P>
Til denne officielle underskrivelse vil jeg gerne byde velkommen til minister Győri og Maroš Šefčovič, der er næstformand for Kommissionen, samt vores kolleger Diana Wallis, der er næstformand i Europa-Parlamentet og medlem af forhandlingsgruppen, næstformand Isabelle Durant, næstformand Rainer Wieland samt Carlo Casini, der er ordfører samt formand for Udvalget om Konstitutionelle Anliggender.
<SPEAKER ID="126" NAME="Enikő Győri" LANGUAGE="EN">
Hr. formand, ærede medlemmer! Jeg vil gerne oplæse Rådets politiske erklæring om gennemsigtighedsregistret.
<P>
"Rådet betragter gennemsigtighed som et princip af største vigtighed for EU. Ifølge traktaterne skal EU's institutioner, organer, kontorer og agenturer for at fremme god regeringsførelse og sikre civilsamfundets deltagelse udføre deres arbejde så åbent som muligt, og beslutninger skal træffes så åbent og så tæt på borgerne som muligt.
<P>
I tråd med disse bestemmelser er Rådet fortsat indstillet på at fremme gennemsigtighedsprincippet mest muligt. Det erkender også, at borgerne forventer, at dem, der handler på deres vegne på EU-plan, overholder de højest mulige standarder.
<P>
Rådet støtter og glæder sig derfor over Europa-Parlamentets og Kommissionens initiativ om at oprette et fælles "gennemsigtighedsregister".
<P>
Rådet mener, at gennemsigtighed skal styre forbindelserne med interesserepræsentanter, og at registret er et nyttigt grundlag, på hvilket man kan bygge videre samt interagere med disse repræsentanter på en åben, omfattende og konsekvent måde.
<P>
Rådet har modtaget Europa-Parlamentets og Kommissionens opfordring til at komme med i registret. Rådet er villigt til at overveje at få en rolle i registret, og det ser frem til at drøfte de mulige modaliteter med de to øvrige institutioner."
<SPEAKER ID="127" NAME="Formanden">
Den optimale løsning ville være, at alle EU-institutioner havde det samme register for eksterne interesser. Nu vil jeg gerne invitere mine kolleger samt Kommissionens næstformand til at komme op til mig foran podiet for at underskrive dokumentet.
