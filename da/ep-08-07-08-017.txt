<CHAPTER ID="017">
Fælles regler for driften af lufttrafiktjenester i Fællesskabet (omarbejdning) (forhandling)
<SPEAKER ID="478" NAME="Formanden">
Næste punkt på dagsordenen er indstilling ved andenbehandling fra Transport- og Turismeudvalget om Rådets fælles holdning med henblik på vedtagelse af Europa-Parlamentets og Rådets forordning om fælles regler for driften af lufttrafiktjenester i Fællesskabet (omarbejdning) (16160/4/2007 - C6-0176/2008 - (Ordfører: Arūnas Degutis).
<SPEAKER ID="479" NAME="Arūnas Degutis" LANGUAGE="LT">
Formålet med denne forordning er at sikre effektiv gennemførelse af EU-lovgivningen om markedet for lufttrafiktjenester i Fællesskabet. Dette er afgørende for, at markedet for lufttrafiktjenester kan fungere på en effektiv og økonomisk måde inden for de harmoniserede og koordinerede regler.
<P>
Denne forordning erstatter og kombinerer tre eksisterende forordninger: forordningen om udstedelse af licenser til luftfartsselskaber og leasing af luftfartøjer, forordningen om EF-luftfartsselskabers adgang til luftruter inden for Fællesskabet og forordningen om billetpriser og rater inden for luftfart.
<P>
Den forordning, vi behandler i dag, er hovedsagelig baseret på erfaring høstet under gennemførelsen af relevante eksisterende forordninger.
<P>
Parlamentet gennemførte førstebehandlingen af denne forordning i juli 2007. Rådet vedtog dets fælles holdning den 18. april 2008.
<P>
Som ordfører arrangerede jeg sammen med skyggeordførerne dybtgående drøftelser med berørte parter og institutioner. Efter førstebehandlingen i Parlamentet havde vi en række møder med repræsentanter for det land, der har formandskabet for Rådet, med henblik på at sikre, at de spørgsmål, vi arbejdede med, blev afspejlet i den fælles holdning.
<P>
Efter en grundig analyse af den fælles holdning kan jeg bekræfte, at den er i overensstemmelse med den politiske aftale, som Rådet vedtog i december sidste år, som nogenlunde afspejler de spørgsmål, der optager os.
<P>
Med henblik på at sikre relevant gennemførelse af sociale rettigheder anføres det i bilaget til dokumentet, der er baseret på både Kommissionens og Rådets holdning, at medlemsstaterne skal sikre tilstrækkelig anvendelse af ansættelsesregler og -forhold, herunder maksimumsansættelsesperiode og minimumshviletider.
<P>
Fra nu af vil gennemskueligheden af flybilletpriser, herunder visningen heraf på internettet, være sikret.
<P>
Forslagene om aftaler om leasing med og uden besætning, som Parlamentet har vedtaget, og holdningen vedrørende regler for leasing af luftfartøjer med besætning er også blevet vedtaget.
<P>
Parlamentet er også nået til enighed om, at fordelingen mellem luftfartsruter skal ske via direkte kommunikation mellem de berørte lufthavne.
<P>
Rådet vedtog uden forbehold 29 af Parlamentets ændringsforslag og forkastede otte, primært på grund af tekniske detaljer.
<P>
Jeg mener derfor, at vi kan godkende Rådets fælles holdning. Jeg mener ikke, at yderligere ændringsforslag eller en tredjebehandling vil bibringe væsentlige resultater. Vi har opnået det, vi ønskede at opnå. Jeg anbefaler derfor, at vi godkender Rådets fælles holdning, da den i vid udstrækning er påvirket af Parlamentets førstebehandling.
<P>
Denne holdning blev godkendt af et flertal i Transport- og Turismeudvalget.
<P>
Hurtig vedtagelse af denne forordning vil give luftfartssektoren mulighed for at tilpasse sig de forenklede juridiske forhold, fordi der så kun vil være én forordning i stedet for tre.
<P>
Jeg mener, at disse grundlæggende resultater vil sætte medlemmerne i stand til at støtte den fælles holdning uden ændringsforslag og stemme for beslutningen.
<SPEAKER ID="480" NAME="Antonio Tajani">
næstformand i Kommissionen. - (FR) Fru formand, mine damer og herrer! Det forslag, der drøftes i dag, er meget vigtigt, fordi det vil sætte os til stand til at modernisere og udbygge forordningen fra 1992, som skabte et fælles luftfartsmarked.
<P>
Det primære formål er at forenkle og samle den eksisterende lovgivning. Jeg mener, at nærværende aftale, som ligger i forlængelse af Parlamentets førstebehandling i juli 2007 og Rådets fælles holdning i november, giver os mulighed for at opfylde hovedmålsætningerne.
<P>
Den rydder for det første op i teksten ved at slette de forældede afsnit om overgangen til de liberaliserede markeder. Teksten præciseres, og tre forordninger samles i én tekst.
<P>
Den sikrer for det andet effektiv og ensartet anvendelse af Fællesskabets bestemmelser ved at definere mere præcise og strengere kriterier, f.eks. med hensyn til udstedelse af og tilsyn med licenser. Den strammer også overvågningen af luftfartsselskabernes økonomi.
<P>
Den forbedrer for det tredje koordineringen mellem medlemsstaterne, hvad angår tjenester inden for Fællesskabet.
<P>
Den styrker for det fjerde passagerernes rettigheder, hvilket er meget vigtigt: retten til udførlige oplysninger om den faktiske billetpris, herunder skatter, afgifter og gebyrer, og retten til ikke at blive forskelsbehandlet på grundlag af nationalitet eller opholdsland ved køb af billet.
<P>
Jeg må især fremhæve passagerernes rettigheder, fordi vi altid skal huske, at vi i vores arbejde skal fokusere på borgerne i Europa, hvis vi skal kunne forsvare de europæiske forhandlinger. Jeg glæder mig derfor over den hastighed, som dette spørgsmål behandles med, og jeg vil igen fremhæve det arbejde, som ordføreren, Arūnas Degutis, og Transportudvalget har udført i forbindelse med denne tekst, som er blevet væsentligt forbedret.
<P>
Da der kun er få punkter, hvor de to institutioner har forskellige holdninger, håber jeg, at vi meget snart kan vedtage denne nye tekst, og at den vil træde i kraft uden forsinkelse.
<SPEAKER ID="481" NAME="Elisabeth Jeggle">
for PPE-DE-Gruppen. - (DE) Fru formand, hr. kommissær, mine damer og herrer! Jeg vil først takke Arūnas Degutis varmt for det gode samarbejde om denne liberaliseringspakke. Vi har opnået gode kompromiser, og vi støtter hans betænkning i morgen. Det blev hurtigt opnået enighed om de brede linjer i den luftfartsforordning, som vi skal stemme om i morgen. Som han sagde, så vil denne forordning bringe os et langt skridt videre i arbejdet for at reducere bureaukratiet.
<P>
Tre eksisterende forordninger er samlet i en lovtekst, der er nem at forstå. Takket være denne fælles holdning bringes den eksisterende EU-lovgivning om luftfartstjenester i overensstemmelse med den gældende praksis. Ud over udstedelsen af licenser til luftfartsselskaber omhandler denne forordning tekniske spørgsmål og prisgennemskuelighed, som er det emne, jeg primært vil tale om på min gruppes vegne.
<P>
Lige fra starten har vi opfordret til, at der endelig blev sat en stopper for de vildledende annoncer, der tilbyder absurd billige flybilletter. Vi ønsker at indføre væsentlige forenklinger for forbrugeren, som burde have været indført for længst. Denne EU-forordning vil sætte en stopper for de annonceringstrick og incitamenter, der ofte forvirrer forbrugeren. Luftfartsselskaberne kan ikke længere snyde forbrugerne ved at annoncere flyafgange - især på internettet - til latterligt lave priser, f.eks. 9,99 euro, og derefter pålægge dem ekstraudgifter i form af skatter og afgifter.
<P>
I fremtiden skal flybilletpriser angives på en forståelig og gennemskuelig måde. Forbrugeren skal kunne se, hvor meget af prisen der går til staten, og hvor meget der går i luftfartsselskabets og lufthavnenes lommer. Det gælder først og fremmest for internettilbud. Derfor har vi også opfordret til prisgennemskuelighed. Vi vil med glæde stemme for betænkningen i morgen.
<SPEAKER ID="482" NAME="Ulrich Stockmann">
for PSE-Gruppen. - (DE) Fru formand, hr. kommissær, mine damer og herrer! Jeg vil først takke Arūnas Degutis for hans gode arbejde og selvfølgelig for det gode samarbejde. Endelig får vi vedtaget den nødvendige ajourføring af den tredje liberaliseringspakke. Denne ombearbejdede tekst tilfører ny overskuelighed og effektivitet, navnlig med hensyn til autorisation til idriftsættelse, leasing af luftfartøjer, fordeling af trafikken og sikkerhed i forbindelse med luftfartstjenester. Den præciserer også, at EU's og medlemsstaternes lovgivning på det sociale og arbejdsmarkedspolitiske område skal anvendes korrekt, uanset hvilken medlemsstat et luftfartsselskab er hjemhørende i. Arbejds- og ansættelsesvilkårene inden for europæisk luftfart er dog stadig et problem, som igen skal sættes på dagsordenen. Teksten kunne heller ikke løse problemet med en forsikringsmodel i tilfælde af et luftfartsselskabs konkurs på grund af dets kompleksitet. Dette er endnu en opgave for Kommissionen.
<P>
Vedtagelsen af regler om prisgennemskuelighed er en stor bedrift. I fremtiden kan man ikke længere snyde europæiske borgere med fristende tilbud. Alle kunder kan nu se ikke kun den endelige pris, men også den andel af prisen, der tilfalder luftfartsselskabet, lufthavnen og staten. Dette er et væsentligt bidrag til forbrugerbeskyttelsen.
<P>
Jeg vil endnu en gang takke ordføreren for det gode samarbejde.
<SPEAKER ID="483" NAME="Seán Ó Neachtain" LANGUAGE="GA">
Fru formand! Jeg tilslutter mig denne betænkning. Den viser, hvordan institutionerne kan arbejde sammen for at gennemføre ændringsforslag til beskyttelse af passagerer, herunder både forbrugere og erhvervsliv.
<P>
Flyrejser har ændret sig dramatisk på meget kort tid, hvilket har gavnet passagerer i en verden, der bliver stadig mere globaliseret. Udbuddet af flyrejser i dag viser den enorme forandring i samfundet både inden for erhvervslivets mønstre og i fritiden. Den øgede konkurrence mellem luftfartsselskaberne har resulteret i flere flyafgange og billige flyrejser for almindelige passagerer.
<P>
Vi så, hvordan dette skete i løbet af kort tid i mit hjemland, Irland, med dereguleringen af luftfartsbranchen og Ryanairs etablering. Den konstante konkurrence i branchen har skabt flere valgmuligheder og billige flyafgange. Det har selvfølgelig skabt beskæftigelse og har i nogle tilfælde forbedret den regionale økonomi.
<P>
Det vil dog være en fejl, hvis vi overser de negative aspekter af denne markante udvikling i luftfartsbranchen i Europa, der har skabt visse sociale og sikkerhedsmæssige problemer.
<P>
Luftfartsselskabernes overskud må ikke underminere passagerernes og personalets sikkerhed eller andre sociale aspekter. Jeg tilslutter med anbefalingerne fra både Parlamentet og Rådet i disse henseender. Øget samarbejde og forståelse og et mere effektivt marked mellem medlemsstaterne er forudsætninger for, at markedet for flyrejser kan udvikle sig på en bæredygtig måde. Vi har allerede set, hvordan prisgennemskuelighed har været til gavn for passagererne.
<P>
Luftfarten vil ændres i takt med, at livet og samfundet ændres. Vi skal dog benytte en fælles tilgang, hvis udviklingen skal være bæredygtig, og hvis den skal kunne gavne alle, der er afhængige af branchen. Jeg vil gerne rose ordføreren, Arūnas Degutis, for hans arbejde, og jeg glæder mig hjerteligt over Parlamentets og Rådets samarbejde. Vi stemmer for denne betænkning i morgen.
<SPEAKER ID="484" NAME="Jaromír Kohlíček">
for GUE/NGL-Gruppen. - (CS) Denne forordning omhandler udstedelse af licenser til luftfartsselskaber til at lease luftfartøjer (både med og uden besætning) og fri adgang til luftruterne inden for Fællesskabet, herunder visse dispensationer, navnlig med hensyn til forpligtelse til offentlige tjenester. Ud over krav vedrørende finansiel kapacitet kræves det i forordningen, at der lægges mere vægt på vigtigheden af at overholde sikkerhedsstandarder også i forbindelse med leasing. Begrænsninger i forordningen har navnlig til formål at reducere sandsynligheden for social dumping og sikre, at luftfartsselskaberne drives på en mere gennemskuelig måde inden for rammerne af Det Europæiske Økonomiske Samarbejdsområde. Jeg er ikke helt enig med den forrige taler i, at Ryanair er det ideelle eksempel på, hvordan flytrafikforholdene skal håndteres. Jeg lykønsker ordføreren for at have nået en aftale med både Kommissionen og Rådet, og jeg glæder mig over resultatet, selv om der endnu ikke er opnået generel enighed om visse ansættelsesmæssige forhold (arbejdstid og maksimal arbejdstid). GUE/NGL-Gruppen hilser forordningen velkommen og støtter den.
<SPEAKER ID="485" NAME="Brian Simpson" AFFILIATION="PSE">
- (EN) Fru formand! Jeg vil gerne takke Arūnas Degutis for hans fremragende betænkning og det arbejde, han har udført i de seneste uger.
<P>
Bortset fra flyforsinkelser vedrører de fleste klager, som jeg modtager over luftfartsselskaber, den måde, hvorpå de narrer folk med, hvad der ser ud til at være lave billetpriser, og først fortæller dem, hvad den reelle pris er, allersidst i processen. Lavprisflyselskaber har forfinet denne kunstart i de senere år.
<P>
Nu kan kunderne ikke blot se den reelle pris; de sikkerhedsafgifter, der opkræves af de nationale myndigheder, skal også fremgå separat. Denne gennemskuelighed må være en fordel, og jeg håber, den vil sætte en stopper for luftfartsselskabernes adfærd gennem de senere år, hvor de har forsøgt at snyde de rejsende til at tro, at de køber en meget billig billet, når det modsatte faktisk gør sig gældende.
<P>
Jeg må også nævne betænkningens stramning af reglerne for leasing af luftfartøjer uden besætning uden for EU og indsatsen for at sikre, at social dumping ikke accepteres, når luftfartsselskaber leaser luftfartøjer - igen noget, vi tidligere har set.
<P>
Det er betænkeligt, at antallet af luftfartøjer, der leases uden for EU, er på et uacceptabelt niveau, hvilket ikke kun kompromitterer vores arbejdsmarkedeslovgivning, men også vores sikkerhedslovgivning, og underminerer EU's egen civile luftfartsindustri, hvilket ordføreren har taget fat om.
<P>
Dette er en fremragende betænkning for forbrugerne, flybesætningerne og europæisk luftfart. Den er faktisk så god, at jeg er næsten sikker på, at luftfartsselskaberne allerede er begyndt at søge efter nye smuthuller - igen noget, vi tidligere har oplevet, og som er endnu en kunstart, som luftfartsselskaberne har forfinet.
<SPEAKER ID="486" NAME="Luís Queiró" AFFILIATION="PPE-DE">
- (PT) Fru formand, hr. kommissær! På et tidspunkt, hvor luftfartsbranchen gennemgår en af dens værste kriser som følge af hidtil uhørte stigninger i brændstofpriserne, er det vigtigt, at vi koncentrerer os om og fokuserer vores lovgivningsarbejde på foranstaltninger, der kan hjælpe med at opretholde branchens styrke og dynamik.
<P>
I den samehæng skal forpligtelsen til at forbedre de fælles regler for drift af luftfartstjenester i Fællesskabet omfatte nogle grundlæggende punkter: for det første: en styrkelse af kravene til luftfartsselskabernes økonomiske kapacitet på baggrund af det potentielle forhold mellem selskabernes finansielle soliditet og sikkerheden; for det andet: gennemskuelighed i fastsættelsen af billetpriser med en klar angivelse af grundprisen samt skatter, afgifter og andre gebyrer; og endelig: en utvetydig definition af forpligtelserne til offentlig tjeneste, herunder forhold, der følger af særlige begrænsninger i regionerne i den yderste periferi, og behovet for at sikre konkurrencen.
<P>
Ordføreren foreslår, at vi accepterer Rådets fælles holdning. Det betyder, at de hovedmålsætninger, der blev skitseret af Parlamentet under førstebehandlingen, er blevet opnået i tillæg til de punkter, jeg allerede har nævnt. Denne tekst formulerer og definerer faktisk ordentlige regler for udstedelse af licenser, leasing af luftfartøjer, forpligtelser til offentlig tjeneste og regler for trafikfordeling, samtidig med at det indre marked og passagerernes rettigheder styrkes. Den giver derfor Kommissionen ret til at forhandle trafikrettigheder inden for Fællesskabet med tredjelande og styrker ansættelsesrettighederne for alle, der arbejde i branchen.
<P>
Jeg vil derfor lykønske Arūnas Degutis for hans arbejde i denne forbindelse, og jeg støtter godkendelsen af Rådets fælles holdning uden yderligere ændringsforslag. Begge arme af den lovgivende myndighed har arbejdet for at skabe en vigtig aftale. Vil resultatet hjælpe med at overvinde krisen? Det glædede mig at høre kommissærens svar. Vil dette hjælpe med at sikre et bedre og mere effektivt indre marked for luftfart, der vil gavne både økonomien og befolkningen? Det håber vi.
<SPEAKER ID="487" NAME="Jörg Leichtfried" AFFILIATION="PSE">
- (DE) Fru formand, hr. kommissær, mine damer og herrer! Lad mig først varmt lykønske Arūnas Degutis for denne velafvejede betænkning. Det er særligt vigtigt i dag i internettets tidsalder, at vi sikrer større prisgennemskuelighed for flybilletter og derved forhindrer vildledende tilbud, samtidig med at vi sikrer lige konkurrencevilkår. Det er vores eneste mulighed for at sikre en minimumskvalitet og i forbrugerbeskyttelsens navn beskytte mennesker, der ikke har eller kun har ringe erfaring i reservation af flyrejser, mod at blive snydt af vildledende tilbud. På én måde skaber det interoperabilitet.
<P>
Behovet for at overholde den sociale lovgivning er et andet vigtigt punkt i betænkningen, og der er ingen tvivl om, at medlemsstaterne skal sikre, at både Fællesskabets og de nationale arbejdsmarkedsbestemmelser gælder for medarbejdere i luftfartsselskaberne, hvis luftfartøjer og deres besætning leases ud for at dække behovet under spidsbelastning eller manglende kapacitet hos luftfartsselskaber med hjemsted i andre lande. Det opfylder luftfartsselskabernes behov, medarbejdernes behov og navnlig forbrugernes behov.
<SPEAKER ID="488" NAME="Laima Liucija Andrikien" AFFILIATION="PPE-DE">
- (LT) Jeg vil gerne fremhæve en række punkter vedrørende den omhandlede forordning, som efter min mening er af stor betydning for vores borgere. Den påvirker først og fremmest passagererne samt luftfartsselskaberne, deres ejere og flybesætningerne.
<P>
De forventede foranstaltninger vil for det første ikke blot forbedre gennemskueligheden for billetpriserne, de vil også hjælpe med at bekæmpe de vildledende oplysninger og, som det allerede er nævnt, den uhæderlige konkurrence. Forordningen fastlægger for det andet foranstaltninger vedrørende øget flysikkerhed, hvilket er meget vigtigt. Forordningen indeholder for det tredje oplysninger om flybesætningernes sociale rettigheder, og hvordan de sikres. Jeg vil derfor lykønske Arūnas Degutis og takke ham for arbejdet. Jeg ser frem til afstemningen i morgen.
<SPEAKER ID="489" NAME="Saïd El Khadraoui" AFFILIATION="PSE">
(NL) Hr. kommissær, mine damer og herrer! Jeg vil først benytte lejligheden til at takke ordføreren for hans arbejde og lykønske ham for aftalen med Kommissionen og Rådet. Dette handler om at forenkle regler på en lang række områder.
<P>
Men det er langt mere end dét. Jeg vil tilslutte mig det, der er blevet sagt af mine kolleger om vigtigheden af gennemskuelighed i forbindelse med flybilletpriser. Dette er et stort skridt fremad. Det har også været et vigtigt krav fra Parlamentets side. Lad os sige det klart: Vi har ikke noget imod lave priser, men forbrugeren skal på forhånd kunne gennemskue prisen ved køb af en flybillet, inklusive alle omkostninger. Det samme gælder for den sags skyld for alle ekstra tjenester og forsikringer, som kunderne udtrykkeligt skal anmode om. Jeg antager derfor, Arūnas Degutis, at Deres betænkning vil opnå bred støtte i Parlamentet i morgen.
<SPEAKER ID="490" NAME="Reinhard Rack" AFFILIATION="PPE-DE">
- (DE) Fru formand! Jeg vil tale om et emne, som næsten alle talere har berørt, nemlig større gennemskuelighed for priser, og fremhæve, hvad Brian Simpson med rette bemærkede.
<P>
Enhver, der har prøvet at reservere en flybillet på internettet - og det er vi mange, der har - ved, at der er problemer ikke kun med prisgennemskueligheden, men også hvis man udfylder en lille del af reservationen forkert. I det tilfælde skal man starte forfra, og man ender med langt flere forsikringer, end man ønskede, og ikke en billig billet, men en billet til en oppustet pris som følge af ekstragebyrer og forsikringer. Luftfartsselskaberne selv burde ikke fremme denne fremgangsmåde, som Kommissionen og vi i Parlamentet skal overvåge. Det er vores eneste mulighed for at organisere et fornuftigt og kundevenligt system for vores borgere.
<SPEAKER ID="491" NAME="Mieczysław Edmund Janowski" AFFILIATION="UEN">
- (PL) Fru formand! Jeg vil gerne lykønske ordføreren for en virkeligt enestående betænkning.
<P>
Vi har drøftet luftfart ved mange lejligheder i denne mødeperiode. I dag ønsker vi at føre de næsten 16 år gamle forordninger om fælles regler for drift af luftfartstjenester i Fællesskabet ud i livet. Disse ændringsforslag vil bidrage til at forbedre sikkerheden og - hvilket jeg ønsker at understrege - kvaliteten af luftfartstjenesterne samt beskyttelsen af passagererne. Tydelig information om flybilletpriser er et særlig vigtigt emne. Det er godt, at vi også overvejer spørgsmål om licenser med henblik på at sikre, at selskaberne er pålidelige.
<P>
Det er desuden godt, at vi i dag har drøftet flybesætningernes rettigheder. I dag, hvor der er en enorm vækst inden for luftfart, er regulering afgørende. Det bør dog ikke hæmme nye initiativer og skal være i passagerernes interesser. Vi skal også huske, at flyvninger starter og slutter i lufthavne, og at en god servicekultur i lufthavnene derfor også er vigtig.
<SPEAKER ID="492" NAME="Silvia-Adriana Ţicău" AFFILIATION="PSE">
- (RO) Den nye form for regulering styrker og forbedrer den eksisterende lovgivning om tilsyn med licenser til flydrift, flyleasing, trafikfordeling og prisgennemskuelighed.
<P>
Jeg mener, at vi på denne måde opnår en bedre styrkelse af sociallovgivningen med hensyn til hvileperioder og arbejdstid, og princippet om ikkediskriminering mellem luftfartsselskaber og princippet om høring af lufthavnene om fordelingen af flytrafikken indføres.
<P>
Ændringsforslagene til den nye forordning omfatter også princippet om byområder, der repræsenterer en gruppe lokaliteter, som betjenes af samme lufthavn. Dette begreb kan også bruges til udvikling af andre typer af infrastrukturer.
<P>
Jeg mener ikke, vi skal skelne mellem passagerer efter deres bopæl eller hjemstedet for turistkontorerne. Hvis folk skal kunne have tillid til luftfartstjenesterne, skal alle luftfartsselskaber opfylde kvalitets- og sikkerhedsstandarderne, og det er navnlig vigtigt, at alle de gældende gebyrer og afgifter anføres udtrykkeligt på billetten.
<SPEAKER ID="494" NAME="Antonio Tajani">
næstformand i Kommissionen. - (FR) Fru formand, mine damer og herrer! Jeg vil gerne takke Dem dybt for denne forhandling og Parlamentets ønske om at gennemføre denne tekst, som er afgørende for, at det indre marked for luftfartstjenester kan fungere. Jeg mener, at vi nu har en velafvejet tekst, der omhandler de væsentligste ændringer og Parlamentets primære ændringsforslag under førstebehandlingen.
<P>
Jeg glæder mig især over de foreslåede forbedringer med hensyn til hjemsted og ændringerne i teksten om betingelserne for udstedelse og tilbagekaldelse af licenser, forpligtelser til offentlig tjeneste og fordelingen af trafik mellem lufthavne.
<P>
Jeg støtter dog først og fremmest den holdning, der fremsættes af de fleste medlemmer, der har talt i eftermiddag, om prisgennemskuelighed og passagerernes rettigheder. Jeg vil gerne i denne forhandling gentage, at det er meget vigtigt, at vi forsvarer passagerernes rettigheder og dermed borgernes rettigheder. Vi lægger alle stor vægt på gennemskuelighed. Jeg håber, at denne forordning, når den anvendes, vil blive overholdt af alle luftfartsselskaber og af alle, der sælger billetter. Kommissionen vil sikre, at passagerernes rettigheder altid overholdes.
<P>
Jeg glæder mig derfor over kvaliteten af det arbejde, der er udført, og jeg mener, at ordføreren har udført et enestående stykke arbejde med hjælp fra Kommissionen og alle, der har deltaget i disse forhandlinger, først og fremmest for at forsvare passagerernes rettigheder.
<SPEAKER ID="495" NAME="Arūnas Degutis">
ordfører. - (LT) Uden at kende morgendagens resultat vil jeg gerne takke mine kolleger og repræsentanterne for Kommissionen. Dette arbejde har været interessant for mig, og det har budt på mange udfordringer og behagelige stunder. Jeg ønsker Kommissionen held og lykke med gennemførelsen og overvågningen af denne forordning. Som vi ved, vil høje priser medføre vanskeligheder for de fleste luftfartsselskaber, og vores prioritet skal i det tilfælde være at forsvare passagerernes rettigheder, hvilket kan være særlig vanskeligt ved konkurser. Endnu engang tak for samarbejdet.
<SPEAKER ID="496" NAME="Zuzana Roithová" AFFILIATION="PPE-DE">
- (CS) Fru formand! Jeg havde håbet, at jeg fik taletid under 'catch the eye'-proceduren for denne betænkning, men jeg kan forstå, at der ikke er tid nok. Jeg vil i det mindste gerne have det indført i referatet, at jeg også ønskede at tale om denne betænkning vedrørende lufttransport.
<SPEAKER ID="497" NAME="Formanden">
Fru Zuzana Roithová! Vi skal overholde tiden. Fem medlemmer havde allerede anmodet om at tale, og De talte om den forrige betænkning. Vi forsøger at skabe balance, så de samme medlemmer ikke taler om alle betænkninger, fordi uret tikker.
<P>
Forhandlingen er afsluttet.
<P>
Afstemningen finder sted i morgen kl. 12.00.
