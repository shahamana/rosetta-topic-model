<CHAPTER ID="014">
Stemmeforklaringer
<SPEAKER ID="041" NAME="Luís Paulo Alves" LANGUAGE="PT">
Jeg stemmer for denne betænkning, eftersom Rådets forslag om at oprette en permanent stabilitetsmekanisme ville skabe en mellemstatslig procedure uden for EU's rammer, hvilket kunne skabe en farlig præcedens. De europæiske institutioner, især Kommissionen og Parlamentet, skal være en integrerende del af denne mekanismes bestyrelse, hvor Kommissionen skal indgå som medlem og ikke som observatør. Parlamentet er en vigtig organisation, når det handler om demokratisk overvågning, og Rådet bør overveje forslaget fra Gruppen for Det Progressive Forbund af Socialdemokrater i Europa-Parlamentet vedrørende et muligt kompromis omkring Parlamentets deltagelse i mekanismens operative komponenter. I den forbindelse vil jeg nævne betænkningens understregning af, at "mekanismen ikke må give anledning til en ny model for europæisk styring, der ikke opfylder det niveau for demokratiske standarder, der er opnået i Unionen". Desuden skal stabilitetsmekanismen blot ses som en del af løsningsrammen for økonomisk styring i Europa, Kommissionen bør for eksempel undersøge potentialet i et fremtidigt euroobligationssystem.
<SPEAKER ID="041" NAME="Sophie Auconie" LANGUAGE="FR">
Rådet, som samler de europæiske statsoverhoveder, er i øjeblikket i gang med at drøfte gennemførelsen af en stabilitetsmekanisme for medlemsstaterne i euroområdet. Målet er kollektivt at sikre den finansielle stabilitet i EU, som for tiden er ved at blive udhulet. I denne beslutning, som efter min mening er velafbalanceret, hilser Parlamentet dette initiativ velkommen, men anmoder om, at man går ud over de midlertidige foranstaltninger, som har til formål at stabilisere euroområdet. Jeg deler dette synspunkt og mener, at EU skal fortsætte med at styrke sin egen økonomiske styring for således, selvfølgelig, at stabilisere, men også fremme bæredygtig vækst.
<SPEAKER ID="041" NAME="Zigmantas Balčytis" LANGUAGE="LT">
I dag stemte vi for ændring af artikel 136 i Lissabontraktaten, hvilket vil gøre det muligt for EU at oprette en stabilitetsmekanisme, som kun skal gælde for medlemsstaterne i euroområdet. Den europæiske stabilitetsmekanisme har til formål at styrke budgetdisciplinen og koordineringen af disse medlemsstaters økonomiske og finansielle politikker, herunder fremme af et fælles europæisk svar på udfordringer i forbindelse med vækst, samt overvinde de økonomiske og sociale skævheder og forbedre konkurrenceevnen. Jeg tror, at denne mekanisme vil sikre større finansiel stabilitet i euroområdet og sætte gang i den økonomiske genopretning i medlemsstaterne i euroområdet. De lande, der ikke er i euroområdet, og som blev værst ramt af krisen, må imidlertid blive stående ude på sidelinjen, og for dem er vejen til hurtigere og mere bæredygtig økonomisk genopretning lukket. Jeg synes, at EU bør vise større solidaritet og yde fuld bistand til medlemsstaterne, således at de bliver i stand til at være med i klubben af eurolande og blive fuldgyldige EU-medlemsstater.
<SPEAKER ID="041" NAME="Slavi Binev" LANGUAGE="BG">
Som repræsentant for Bulgarien i Parlamentet stemte jeg imod udkastet til beslutning, da jeg mener, at det pålægger dobbelte standarder, hvilket jeg er meget imod. Vi har allerede set dobbelte standarder i forbindelse med Grækenland, som i stedet for at blive straffet, blev belønnet med 120 mia. EUR, mens Bulgarien er bekymret for, at landets fremtid i euroområdet er sat i bero.
<SPEAKER ID="042" NAME="Jan Březina" LANGUAGE="CS">
Oprettelsen af en stabilitetsmekanisme for lande, der betaler med euro, er første gang, man anvender den forenklede revisionsprocedure, som Lissabontraktaten giver mulighed for. Dette er en revision, som også bør støttes af lande, der ikke betaler med euro, eftersom euroens stabilitet uden tvivl er i deres største interesse. Efter min mening bør denne mekanisme imidlertid ikke tages i anvendelse for ofte, og det glæder mig, at vi holder fast i princippet om, at den kun skal aktiveres i de tilfælde, hvor det er absolut nødvendigt. Dette er et vigtigt signal til stater og kreditorer om at udvise ansvarlighed, eftersom der ikke hermed skabes en "overførselsunion", hvor økonomisk uansvarlige stater kan køre deres eget løb på bekostning af den økonomiske situation i de lande, der har konsoliderede offentlige finanser. I modsætning hertil er jeg ikke bekymret for, at den foreslåede revision vil skabe betingelser for indførelse af en stabilitetsmekanisme, som er fuldstændig uden for EU's rammer. Fortolkningen og anvendelsen af den relevante bestemmelse i Lissabontraktaten vil under alle omstændigheder være underlagt EU-Domstolens kontrol. Staternes villighed, eller hvad det nu er, til at inddrage andre fællesskabsorganer i denne mekanisme skal respekteres, og enhver mellemstatslig karakter af denne mekanisme bør ikke a priori være på bekostning af kvalitet og demokratisk legitimitet. Så længe den finansielle side af stabilitetsmekanismen hænger sammen med de nationale budgetter, er det naturligt og logisk, at mekanismen bør være af mellemstatslig karakter.
<SPEAKER ID="043" NAME="Zuzana Brzobohatá" LANGUAGE="CS">
Betænkningen indeholder et forslag til en europæisk stabilitetsmekanisme, som udgør en integrerende del af en samlet pakke foranstaltninger, der har til formål at fastlægge en ny ramme, som samtidig kan styrke budgetdisciplinen og koordineringen af medlemsstaternes økonomiske og finansielle politikker, der ligeledes skal omfatte fremme af et fælles europæisk svar på problemer i forbindelse med vækst og samtidig overvinde de økonomiske og sociale skævheder og forbedre konkurrenceevnen. Efter min mening er Kommissionens opfordring til også at forsøge at finde andre mekanismer, der kan sikre stabilitet og økonomisk vækst i euroområdet, helt rigtig. Jeg mener ligeledes, at Kommissionen gør ret i at opfordre til, at der stilles lovforslag, som omfatter en stabilitetsmekanisme og foranstaltninger med henblik på at mindske truslerne mod den finansielle, økonomiske og sociale stabilitet i EU, herunder effektiv regulering af de finansielle markeder. Det er helt relevant at revidere vækst- og stabilitetspagten. Betænkningen støtter desuden indførelse af instrumenter til at mindske makroøkonomiske ubalancer inden for euroområdet og foranstaltninger med sigte på økologisk genopbygning. Blandt andet derfor har jeg valgt at støtte betænkningen.
<SPEAKER ID="043" NAME="Maria Da Graça Carvalho" AFFILIATION="PPE">
skriftlig- (PT) Jeg stemte for Parlamentets beslutning, fordi jeg er enig i, at den europæiske stabilitetsmekanisme udgør en vigtig del af en samlet pakke foranstaltninger, der har til formål at fastlægge en ny ramme, som kan styrke budgetdisciplinen og koordineringen af medlemsstaternes økonomiske og finansielle politikker. Dette skal omfatte fremme af et fælles EU-svar på udfordringer i forbindelse med vækst og samtidig overvinde de økonomiske og sociale skævheder og forbedre konkurrenceevnen.
<SPEAKER ID="044" NAME="Nikolaos Chountis" AFFILIATION="GUE/NGL">
skriftlig. - (EL) Jeg stemte imod betænkningen om ændring af traktaten om Den Europæiske Unions funktionsmåde med hensyn til en stabilitetsmekanisme for de medlemsstater, der har euroen som valuta. Stats- og regeringsoverhovederne i EU har reageret på den økonomiske krise med spareforanstaltninger og nedskæringer inden for den offentlige sektor. Disse foranstaltninger og politikker har tvunget arbejderne i knæ i de fleste europæiske lande, idet de kommer til udtryk som lønnedskæringer, pensionsnedskæringer, nedskæringer på offentlige tjenester og højere arbejdsløshed. I bund og grund tvinger de, der bærer skylden for den økonomiske krise, arbejderne til at betale for konsekvenserne af den. Denne ændring af traktaten baner vejen for yderligere spareforanstaltninger og "fuldender" en pakke af "tilsynsforanstaltninger" herunder pakken om økonomisk styring og det europæiske halvår. "Pagten om euroen" har forrang for den nationale økonomiske politik og gør nærmest med magt euroområde-institutionen til et redskab for Tysklands økonomiske politik. Jeg er heller ikke enig i denne specielle anvendelse af den forenklede revisionsprocedure for traktaten. Jeg mener, at den mest hensigtsmæssige metode til ændring af traktaterne må være ved folkeafstemning i alle medlemsstater.
<SPEAKER ID="044" NAME="Carlos Coelho" LANGUAGE="PT">
Jeg stemte for betænkningen fra hr. Brok og hr. Gualtieri, hvori det anerkendes, at der er behov for inden for EU's forfatningsmæssige rammer at støtte oprettelsen af en stabilitetsmekanisme for medlemsstater, der har euroen som valuta. Det har vist sig, at der er brug for yderligere økonomisk styring inden for EU, som kan påvirke økonomi- og finanspolitikken og styrke budgetdisciplinen.
<P>
I betænkningen understreges det med rette, at det ikke er tilstrækkeligt med midlertidige foranstaltninger, og at ethvert forsøg på at opbygge et system uden for EU's institutionelle rammer er en trussel mod unionsprojektet. Derfor kræves det også med rette, at Kommissionen skal spille en vigtigere rolle.
<P>
Jeg er ligeledes enig i, at Kommissionen opfordres til at stille de nødvendige lovgivningsforslag, der kan styrke finansiel stabilitet og bæredygtig økonomisk vækst.
<SPEAKER ID="044" NAME="George Sabin Cutaş" LANGUAGE="RO">
Jeg stemte for betænkningen om stabilitetsmekanismen for medlemsstater inden for euroområdet, da denne mekanisme er et skridt hen imod en bedre koordinering af de økonomiske politikker på europæisk plan. Der er ligeledes brug for en samlet pakke foranstaltninger, hvis formål er at skabe økonomisk stabilitet og forbedre konkurrenceevnen i EU.
<SPEAKER ID="045" NAME="Cornelis de Jong" LANGUAGE="EN">
Jeg stemte imod forslaget som helhed, da jeg ikke tror, at det løser problemerne. Jeg er enig med EFS i, at de foreslåede ændringer vil blive til skade for den sociale dialog og gribe ind i de kollektive overenskomster overalt i Europa.
<P>
Endvidere er jeg uenig i valget af den forenklede revisionsprocedure for traktaten. Jeg mener, at den almindelige revisionsprocedure burde anvendes for at sikre en egentlig og dybdegående debat om den foreslåede stabilitetsmekanisme og andre mulige ændringer af traktaten, f.eks. en klausul om sociale fremskridt.
<P>
Til sidst vil jeg opfordre medlemsstaterne til at give mulighed for, at der afholdes folkeafstemninger i alle medlemsstater om forslag til ændringer af traktaten.
<SPEAKER ID="045" NAME="Proinsias De Rossa" LANGUAGE="EN">
Jeg hilser dagens afstemning i Parlamentet om den foreslåede ændring af traktaten velkommen. Det er imidlertid yderst vigtigt, at stats- og regeringscheferne på topmødet i weekenden opfylder deres aftale med Parlamentet. For de fleste af parlamentsmedlemmernes vedkommende er den fremgangsmåde, Rådet har anvendt under udformningen af deres udkast, meget utilfredsstillende. Hvis det ikke havde været så ekstremt vigtigt for euroområdet og absolut nødvendigt med en permanent europæisk stabilitetsmekanisme, især for små medlemsstater såsom Irland, ville jeg for mit vedkommende have stemt imod det oprindelige forslag. Den tekst, vi har vedtaget i dag i Parlamentet, er det minimum, der er nødvendigt for at sikre legitimiteten af oprettelsen af mekanismen og dens anvendelse. Den er imidlertid ikke et udtryk for, at Socialdemokraterne på nogen måde er enige i de drastiske spareprogrammer, som det forventes, at visse medlemsstater indfører uden hensyn til deres økonomiske bæredygtighed.
<SPEAKER ID="045" NAME="Marielle De Sarnez" LANGUAGE="FR">
Parlamentet støtter den begrænsede ændring af traktaten om Den Europæiske Union for at gøre det muligt at gennemføre en permanent stabilitetsmekanisme for euroområdet, som formelt skal oprettes på Det Europæiske Råds møder den 24. og 25. marts ved en ændring af artikel 136 i traktaten. Denne afgørelse vil medvirke til at gøre den finansielle stabilitetsmekanisme, som har vist sin effektivitet siden oprettelsen i maj sidste år, mere permanent. Vi vil således få en sund mekanisme på 700 mia. EUR, der kan yde långivning til den bedste sats og under stramme vilkår til eurolande, der har problemer. Det var imidlertid utænkeligt, at ændringen af traktaterne skulle konsolidere en mekanisme udelukkende baseret på mellemstatslige forpligtelser. Fællesskabsmetoden, som vi foretrækker, er garantien for, at alle medlemsstater i euroområdet vil blive behandlet ens, når det drejer sig om adgang til midlerne i denne redningsfond, idet de dog er underlagt strenge betingelser. Hvad Den Internationale Valutafond angår, vil vi fortsat være ekstremt årvågne med hensyn til betingelserne for dens deltagelse.
<SPEAKER ID="045" NAME="Edite Estrela" LANGUAGE="PT">
Jeg stemte for betænkningen om ændring af traktaten om Den Europæiske Unions funktionsmåde med hensyn til en stabilitetsmekanisme for de medlemsstater, der har euroen som valuta, da det er af afgørende betydning at stabilisere euroområdet på lang sigt for at begrænse spekulation mod europæiske lande og beskytte befolkningen.
<P>
Til trods for mekanismens mellemstatslige karakter tror jeg, at det er positivt at styrke unionsmetoden og de europæiske institutioners rolle i EU's økonomiske styring, især Kommissionens og Parlamentets rolle.
<SPEAKER ID="045" NAME="Göran Färm, Anna Hedh, Olle Ludvigsson, Marita Ulvskog and Åsa Westlund" LANGUAGE="SV">
De svenske socialdemokrater støtter denne betænkning som helhed. Samtidig mener vi dog, at ordlyden i teksten vedrørende et konsolideret euroobligationsmarked går for vidt. Efter vores mening er oprettelsen af et euroobligationssystem en interessant og lovende idé, men vi mener, at det bør undersøges nærmere, før det kan anses for hensigtsmæssigt at skride til en egentlig gennemførelse deraf. På nuværende tidspunkt ved vi alt for lidt til, at det er muligt at træffe afgørende beslutninger i denne fase.
<SPEAKER ID="046" NAME="Diogo Feio" LANGUAGE="PT">
Ved exceptionelle begivenheder i staters og organisationers historie såsom dem, vi nu er vidne til, har vi en fælles forpligtelse til at finde hensigtsmæssige og ambitiøse svar på de udfordringer, vi står over for. Den gældskrise, Europa kæmper mod, kræver exceptionelle foranstaltninger og den nødvendige modenhed til inden for vores institutionelle struktur at finde vej til mekanismer, der kan sikre euroen den nødvendige stabilitet og elasticitet. Foranstaltninger, der er dybt forankret i budgetdisciplin, i koordineringen af makroøkonomiske politikker og i tilstedeværelsen af bæredygtige vækstpolitikker.
<P>
Jeg er fortaler for lovgivningsmæssig stabilitet, men fordi vi lever i en exceptionel tid, støtter jeg den foreslåede ændring af artikel 136 i traktaten om Den Europæiske Unions funktionsmåde, således at det bliver muligt at skabe en permanent mekanisme til at sikre stabiliteten på euroområdet som foreslået i betænkning, der blev vedtaget i Parlamentet den 20. oktober 2010.
<SPEAKER ID="046" NAME="José Manuel Fernandes" LANGUAGE="PT">
EU skal styrke den økonomiske styring, hvilket kun kan ske gennem unionsmetoden under Kommissionens lederskab, snarere end gennem den mellemstatslige metode.
<P>
Jeg håber, at en styrkelse af stabilitets- og vækstpagten, det europæiske halvår, Europa 2020-strategien og ændringen af artikel 136 i traktaten om Den Europæiske Unions funktionsmåde med hensyn til en stabilitetsmekanisme vil resultere i bæredygtig økonomisk vækst. Denne mekanisme skal overholde de grundlæggende principper for demokratisk beslutningstagning såsom gennemsigtighed, parlamentarisk kontrol og demokratisk ansvarlighed. Denne mekanisme udgør en vigtig del af en samlet pakke foranstaltninger, der har til formål at fastlægge en ny ramme, som kan styrke budgetdisciplinen og koordineringen af medlemsstaternes økonomiske og finansielle politikker, der skal omfatte fremme af et fælles europæisk svar på udfordringer i forbindelse med vækst og samtidig overvinde de økonomiske og sociale skævheder og forbedre konkurrenceevnen.
<P>
Jeg stemte for denne mekanisme i håb om, at den kan bidrage væsentligt til større stabilitet på det finansielle marked og bæredygtig økonomisk vækst.
<SPEAKER ID="047" NAME="João Ferreira" LANGUAGE="PT">
Den planlagte forenklede ændring af traktaten afslører i allerhøjeste grad tomheden i tiltroen til den betydning, Lissabontraktaten ville tillægge de nationale parlamenter - såvel som Parlamentet - og falskheden i hele retorikken vedrørende styrkelse af demokratiet. Godt og vel et år efter bliver den traktat, som man formodede ville bestå i mindst en generation, nu ændret på en hurtig og forenklet måde på grund af et ønske og pres fra magtens direktorat under ledelse af Tyskland, der for enhver pris ønsker at bevare den økonomiske og politiske dominans, som det er sikret gennem EU's instrumenter, herunder den fælles valuta. Debat, deltagelse og demokrati bliver negligeret.
<P>
Hvis man, for at Lissabontraktaten skulle kunne vedtages, veg tilbage fra nationale folkeafstemninger - og ikke respekterede de få, der blev gennemført - tøver man nu ikke med at slippe uden om selv de nationale parlamenters kontrol. Det er forståeligt, hvis vi tager i betragtning, at der med den mekanisme, man nu ønsker at indføre i traktaten, og med den såkaldte "økonomiske styring" er en risiko for, at disse ord bliver meningsløse. Der er ikke længere nogen tvivl om, at man har til hensigt at skabe en veritabel begrænsning for medlemsstaterne, således at man kan gennemføre en strategi, der udvider ...
<P>
(Forkortet i henhold til forretningsordenens artikel 170)
<SPEAKER ID="048" NAME="Ilda Figueiredo" LANGUAGE="PT">
Vi er imod hele denne proces vedrørende den påtænkte ændring af Lissabontraktaten, ikke blot hvad substansen angår, men også udformningen.
<P>
De strenge betingelser for at få bevilget finansiel støtte under den europæiske stabilitetsmekanisme er uacceptable af flere grunde, hvoraf den vigtigste er, at der opstår mulighed for at fjerne beføjelser fra og gribe ind i ledelsen af de EU-medlemsstater, der har euroen som valuta. En indblanding på det budgetmæssige område og på social- og arbejdsområdet er særlig alvorligt.
<P>
Dette er en ændring, der anvender en mekanisme i selve traktaten til at sætte alle ud af spillet, og derved ikke blot give mulighed for en ændring uden nogen form for demokratisk deltagelse - og yderligere fortsætte linjen fra dengang, man afviste nationale folkeafstemninger for at kunne vedtage traktaten - det skaber ligeledes en mekanisme, der gør det muligt permanent at overvåge medlemsstaternes økonomi.
<P>
Denne betænkning går i samme retning ved at fremsætte ændringsforslag til Kommissionens udkast til ændringen af traktaten om Den Europæiske Unions funktionsmåde med hensyn til en stabilitetsmekanisme for de medlemsstater, der har euroen som valuta. Den sigter imidlertid altid mod at konsolidere det ønskede løft, der skal komme som en del af den førnævnte økonomiske styring, med oprettelsen af det europæiske halvår, en udvidelse af sanktioner ...
<P>
(Forkortet i henhold til forretningsordenens artikel 170)
<SPEAKER ID="048" NAME="Pat the Cope Gallagher" LANGUAGE="GA">
I henhold til juridiske udtalelser er det nødvendigt med en begrænset ændring af traktaten for at sikre, at den europæiske stabilitetsmekanisme ligger inden for EU's institutionelle ramme.
<SPEAKER ID="048" NAME="Estelle Grelier" LANGUAGE="FR">
I mangel af andre alternative løsningsforslag fra Rådets side var det nødvendigt at stemme for at gøre den europæiske stabilitetsmekanisme permanent for at kunne yde bistand til vores græske, portugisiske og irske kolleger. Høringen er imidlertid langt fra overstået. Den indrømmelse, der kom fra de franske socialister, er ikke en indikator for forløbet af kommende høringer om den økonomiske styring. I forbindelse med indførelsen af denne mellemstatslige mekanisme er det vigtigt at komme videre og gennemføre instrumenter, der kan fremme en genopretning af væksten og erhvervslivet. Det er blandt andet for at sikre, at vi vil være i stand til at finansiere sådanne instrumenter, at jeg sammen med mine socialistiske kolleger taler for en forøgelse af EU's egne ressourcer. Vi kunne også trække underskudslandene med op ved at anvende strukturfondene sammen med den europæiske stabilitetsmekanisme. Det er ved hjælp af ambitiøse budgetter og ved at fremme en europæisk social model, at vi skal finde vej ud af krisen.
<SPEAKER ID="048" NAME="Sylvie Guillaume" LANGUAGE="FR">
Jeg stemte for en stabilitetsmekanisme for medlemsstaterne i euroområdet for at kunne hjælpe de af vores naboer, der er i vanskeligheder. Denne mekanisme er et forstadie til, hvad euroobligationerne kunne blive i fremtiden med hensyn til deres egnethed til at finansiere EU's budget og løsne op for det kvælertag, de finansielle markeder har på medlemsstaternes statsgæld. Jeg beklager imidlertid den godkendelsesmetode, der er blevet valgt i forbindelse med den europæiske stabilitetsmekanisme - blot en høring af Parlamentet - fordi den mellemstatslige tilgang har vejet tungere end den fællesskabsmæssige tilgang. Dette udgør en risiko for kvaliteten af den demokratiske høring, som ikke desto mindre er nødvendig for at kunne gennemføre en effektiv økonomisk politik. Denne mekanisme er stadig kun et delvist svar på problemerne og ikke tilstrækkelig til at fremme væksten og mindske arbejdsløsheden.
<SPEAKER ID="049" NAME="Gerald Häfner" AFFILIATION="Verts/ALE">
skriftlig. - (DE) Som medlem af Parlamentet anså jeg det for min pligt at sikre mest mulig demokratisk kontrol og integration i den europæiske stabilitetsmekanisme under forhandlingerne. Resultatet er således blevet en stor forbedring af det oprindelige forslag. Derfor stemmer jeg for. Jeg vil imidlertid gerne have lov til at give udtryk for nogle grundlæggende indvendinger mod den vej, vi er slået ind på. Den almindelige revisionsprocedure for traktaten burde have været anvendt i forbindelse med stabilitetsmekanismen. Den ville have gjort det muligt at oprette mekanismen inden for EU's ramme med demokratisk deltagelse og kontrol. At vende tilbage til den mellemstatslige metode er katastrofalt. Vi privatiserer profitterne (opnået gennem spekulation) og socialiserer tabene. Det er den forkerte vej at gå. Vi lader skatteyderne lide, men beskytter banker, formueforvaltere og spekulanter. Den offentlige sektor låner her penge ud til bankerne. Det er den offentlige sektor, der bærer omkostningerne - ikke den private sektor. Uden en grundlæggende ny pengestrategi og klare lovgivningsmæssige regler for banksektoren og den finansielle sektor vil vi fortsætte med blot at behandle symptomerne uden at gøre noget ved de bagvedliggende årsager.
<SPEAKER ID="049" NAME="Ian Hudghton" LANGUAGE="EN">
Jeg stemte hverken for eller imod ved afstemningen om denne betænkning. Skotland er ikke med i euroområdet, så derfor finder jeg det passende at undlade at stemme om dette spørgsmål. Når det er sagt, har jeg bemærket, at punkt 6 henviser til Europas mindre nationer, "hvis økonomi måske ikke opfattes som "uundværlig" for at bevare stabiliteten i euroområdet som helhed". Jeg synes, at dette punkt afslører en farlig arrogance. EU er summen af alle dets dele, og alle europæiske økonomier er lige vigtige uanset størrelse. Historiske erfaringer har vist, at unioner, der er baseret på større medlemmers dominans, er dømt til at mislykkes.
<SPEAKER ID="049" NAME="Juozas Imbrasas" LANGUAGE="LT">
Jeg stemte for denne betænkning, fordi den vedtagne ændring af Lissabontraktaten vil fremme oprettelsen af den permanente stabilitetsmekanisme for euroen. Situationen i dag viser, at vi befinder os i en økonomisk og finansielt vanskelig situation, og at vi er nødt til at gennemføre meget specifikke tiltag vedrørende økonomisk samordning og overvågning. Den pågældende mekanisme og garantifonden er imidlertid kun beregnet for medlemmer af euroområdet, mens lande uden for euroområdet bliver kørt ud på et sidespor, hvilket skaber en yderligere opdeling af EU. Efter min mening skal EU vise større solidaritet ved at yde bistand til lande uden for euroområdet, således at de kan blive fuldgyldige og ligeværdige EU-medlemsstater så hurtigt som muligt, hvilket ville fjerne et midlertidigt misforhold i EU-tiltrædelsesaftalen og bidrage til et mere sammenhængende EU.
<SPEAKER ID="049" NAME="Giovanni La Via" LANGUAGE="IT">
Beslutningen om forslaget til ændring af traktaten om Den Europæiske Unions funktionsmåde, som er blevet vedtaget i Parlamentet, vedrørende oprettelse af en europæisk stabilitetsmekanisme for euroområdet har den vigtige målsætning at styrke økonomiens sammenhængskraft og konkurrencedygtighed og stabilisere det finansielle system. Jeg stemte for ændringen, eftersom euroen har afgørende betydning for den europæiske politiske og økonomiske plan for bæredygtig vækst. Stabiliseringen af euroområdet er af strategisk betydning, og jeg mener, at Europa skal træffe foranstaltninger til dets styrkelse ved at øge sin egen økonomiske styring i lyset af målsætningerne i EU 2020-strategien. Endelig tror jeg på nødvendigheden af en permanent stabilitetsmekanisme, der kan sikre inddragelse af fællesskabsinstitutionerne, både for at hindre oprettelsen af dobbeltstrukturer, og fordi oprettelsen af en mekanisme uden for EU's institutionelle ramme ville udgøre en risiko for det traktatbaserede systems integritet.
<SPEAKER ID="050" NAME="Kartika Tamara Liotard" LANGUAGE="EN">
Jeg stemte imod forslaget som helhed, da jeg ikke tror, at det løser problemerne. Jeg er enig med EFS i, at de foreslåede ændringer vil blive til skade for den sociale dialog og gribe ind i de kollektive overenskomster overalt i Europa. Endvidere er jeg uenig i valget af den forenklede revisionsprocedure for traktaten. Jeg mener, at den almindelige revisionsprocedure burde anvendes for at sikre en egentlig og dybdegående debat om den foreslåede stabilitetsmekanisme og andre mulige ændringer af traktaten, f.eks. en klausul om sociale fremskridt. Til sidst vil jeg opfordre medlemsstaterne til at give mulighed for, at der afholdes folkeafstemninger i alle medlemsstater om forslag til ændringer af traktaten.
<SPEAKER ID="051" NAME="Petru Constantin Luhan" LANGUAGE="RO">
Jeg anser stabilitetsmekanismen for at være særdeles vigtig og afgørende for de medlemsstater, der har euroen som valuta, da den vil styrke den fælles valuta og støtte EU's politiske og økonomiske projekt. En styrkelse og sikring af stabiliteten af den fælles valuta vil skabe sikkerhed på markedet og gøre det mere attraktivt for nye medlemsstater at indføre euroen. Dette har afgørende betydning for Europas vækst og udvikling, og det er værdier, som jeg vil støtte på enhver måde. Derfor stemte jeg for betænkningen.
<SPEAKER ID="052" NAME="David Martin" LANGUAGE="EN">
Jeg glæder mig over de resultater, Parlamentet sikrede sig under forhandlingerne med Rådet, og jeg støttede efterfølgende denne ændring af traktaten. Et retsgrundlag for stabilitetsmekanismen er afgørende for stabiliteten i euroområdet både direkte og på lang sigt. Rådet har forsikret, at Parlamentet og Kommissionen fremover vil få en afgørende rolle, hvilket jeg mener, er meget vigtigt. Mens jeg er enig i denne ændring af traktaten, har jeg dog alvorlige betænkeligheder med hensyn til de nuværende forslag om økonomisk styring, og skønt jeg stemmer for denne betænkning, betyder det ikke, at jeg bifalder den seneste pakke af forslag vedrørende økonomisk styring.
<SPEAKER ID="052" NAME="Clemente Mastella" LANGUAGE="IT">
Den nye europæiske stabilitetsmekanisme kræver en ændring af Lissabontraktaten for på juridisk gyldig vis at få den indføjet i EU's institutionelle ramme. Vi mener, at dette bør ledsages af en styrkelse af den forebyggende og den korrigerende del af stabilitets- og vækstpagten samt foranstaltninger vedrørende den mellemlange og den langsigtede konkurrenceevne. Foranstaltninger, som med andre ord vil kunne fremme et fælles europæisk svar for dermed bedre at kunne rette op på de makroøkonomiske ubalancer mellem medlemsstaterne og sikre en bæredygtig vækst. Den europæiske stabilitetsmekanisme er således et vigtigt element i en omfattende pakke nye foranstaltninger (sammen med det europæiske halvår og Europa 2020-strategien), som har til formål at oprette en ny ramme til styrkelse og koordinering af de økonomiske og finansielle politikker og budgetdisciplinen. For at sikre, at de centrale principper for demokratisk beslutningstagning såsom gennemsigtighed, parlamentarisk kontrol og demokratisk ansvarlighed bliver overholdt, skal Parlamentet i passende omfang holdes orienteret og inddrages. Desuden støtter vi behovet for, at de enkelte nationale parlamenter inddrages fuldt ud i overensstemmelse med deres budget- og kontrolbeføjelser for således at øge gennemsigtigheden, ejerskabet og ansvarligheden af enhver afgørelse, også på europæisk plan.
<SPEAKER ID="053" NAME="Jean-Luc Mélenchon" LANGUAGE="FR">
Denne betænkning støtter institutionaliseringen af Kommissionens, Den Europæiske Centralbanks (ECB) og Den Internationale Valutafonds (IMF) kontrol over budgetterne og de politiske reformer i euroområdets medlemsstater. Den omtaler ikke med ét ord de sociale uretfærdigheder, som borgerne vil komme til at lide under for at kunne drage fordel af den finansielle støtte fra den europæiske stabiliseringsmekanisme. Der siges heller ikke noget om årsagerne til den krise, som får medlemsstaterne til at acceptere at udsuge deres befolkninger for at berolige de finansielle markeder. Men hvad værre er, den støtter magtmisbrug, i og med at man bruger den forenklede revisionsprocedure for Lissabontraktaten for at undgå en eventuel folkeafstemning. Min gruppe er den eneste, der skiller sig ud med vores krav om, at der skal afholdes folkeafstemninger i alle medlemsstaterne. Det europæiske oligarki er bange for demokratiet. Det gør det ret i, da Europas befolkninger, som befolkningerne i Nordafrika, ønsker, at det forsvinder.
<SPEAKER ID="053" NAME="Nuno Melo" LANGUAGE="PT">
Vi skal ufortøvet bekæmpe den nationale gældskrise, der har ramt nogle lande i euroområdet. Under andre mindre alvorlige omstændigheder ville jeg ikke være enig i den foreslåede ændring af Lissabontraktaten, som jo først trådte i kraft for nylig.
<P>
Men på nuværende tidspunkt er det ikke nok kun at træffe midlertidige foranstaltninger for at stabilisere euroen, og der er ingen tvivl om, at EU skal forstærke sine midler til at bekæmpe de nationale gældskriser. I den forbindelse er ændringen af artikel 136 i traktaten om Den Europæiske Unions funktionsmåde afgørende for at skabe en permanent europæisk stabiliseringsmekanisme, der effektivt vil kunne bistå medlemsstater i vanskeligheder.
<SPEAKER ID="054" NAME="Willy Meyer" LANGUAGE="ES">
Jeg stemte mod denne betænkning, for dette er overhovedet ikke løsningen på den økonomiske krise, vi oplever. De foreslåede ændringer baner vejen for en undergravning af den sociale dialog. Jeg er desuden ikke enig i valget af den forenklede revisionsprocedure. Det er min mening, at den forenklede revisionsprocedure skal bruges til at skabe en atmosfære, der er favorabel for en grundig drøftelse af den foreslåede stabiliseringsmekanisme og andre eventuelle mekanismer som f.eks. klausulen om social fremgang. Endelig opfordrer vi medlemsstaterne til at forberede folkeafstemninger om eventuelle ændringer af traktaten.
<SPEAKER ID="055" NAME="Alajos Mészáros" AFFILIATION="PPE">
skriftlig. - (HU) Jeg repræsenterer et land i euroområdet, som i sin tid ikke støttede lånet til Grækenland. Det var naturligvis en beslutning, som ingen var glade for. Jeg håber oprigtigt, at det ikke vil være nødvendigt ofte at træffe sådanne beslutninger. Krisen gik hverken forbi euroområdet eller EU, men vores fælles valuta har allerede bevist sit værd ved adskillige lejligheder. Den giver brugerne en form for enhed og beskyttelse, som vi med rette kan være stolte af og fremhæve som et EU-resultat. Det er netop af denne grund, at vi skal beskytte vores valuta mod fremtidige økonomiske udsving, og det skal gøres med den rette lovgivningsramme. Takket være denne ændring af traktaten vil en europæisk stabiliseringsmekanisme erstatte det midlertidige stabilitetsredskab. Ændringen af mekanismen giver dem, der er i vanskeligheder, en chance, men jeg ville fortrække, at den kun sjældent anvendes. Dette er et af de sidste tidspunkter, hvor vi kan samordne vores økonomiske og finansielle systemer. Jeg vil med min stemme støtte denne meget realistiske og konstruktive løsning. Som Parlamentet har sagt før, skal der gøres noget ved de strukturelle årsager til krisen. Man skal undgå en gentagelse af det, der er sket i den seneste tid.
<SPEAKER ID="056" NAME="Louis Michel" LANGUAGE="FR">
Gældskrisen i euroområdet har vist, at det er nødvendigt så hurtigt som muligt at oprette en økonomisk union og økonomisk styring. Den europæiske stabilitetsmekanisme er en vigtig del af den foranstaltning, der sigter mod at styrke budgetdisciplinen og samordningen af medlemsstaternes økonomiske politikker og finanspolitikker. Det er et første skridt i en række af ændringer, der er nødvendige for at etablere en troværdig økonomisk styring.
<P>
Den permanente stabiliseringsmekanisme er underlagt en regeringsaftale, hvilket desværre betyder, at det er enstemmighedsreglen, der gælder her. Det er farligt, da det kunne begunstige euroskeptikerne. Ideelt set burde denne mekanisme have været indarbejdet i fællesskabssystemet.
<P>
Kommissionen burde med medlemsstaternes samtykke kunne forvalte målsætningerne i den permanente stabiliseringsmekanisme og ikke kun være begrænset til at føre teknisk kontrol med dem. Og endelig vil jeg understrege, at det måske var nødvendigt at bruge den forenklede revisionsprocedure i dette tilfælde, men det bør altid være en undtagelse.
<SPEAKER ID="056" NAME="Rolandas Paksas" AFFILIATION="EFD">
skriftlig. - (LT) Jeg stemte for beslutningsforslaget, fordi det er vigtigt for hele EU på et tidspunkt, hvor EU er ved at komme ud af en alvorlig økonomisk krise. Det er derfor meget vigtigt at oprette en mekanisme, der kan stabilisere euroområdet og sikre, at det fungerer effektivt, og at det udvikles. Den europæiske stabiliseringsmekanisme er en permanent støttefond, der skal bistå medlemsstater, der er ramt af krisen. Men for at denne mekanisme kan fungere effektivt, skal den fuldt ud indarbejdes i EU's institutionelle ramme. Det er først og fremmest vigtigt at sikre, at mekanismen lige fra begyndelsen er åben for alle medlemsstater, herunder de medlemsstater, som ikke er med i euroen. Jeg mener, at det er tilrådeligt at vedtage finansielle foranstaltninger, som vil gøre det muligt at købe obligationer fra de lande, der har meget store gældsproblemer. Det vil bane vejen for, at de kan få adgang til finansmarkederne, samtidig med at det fremmer et hurtigere økonomisk genopsving. Jeg er enig i, at andre EU-institutioner også skal inddrages i mekanismens forvaltningsproces, og at Kommissionen skal have flere beføjelser for effektivt at kunne gennemføre EU's øgede opgaver på dette område.
<SPEAKER ID="056" NAME="Alfredo Pallone" AFFILIATION="PPE">
skriftlig. - (IT) Jeg stemte for ændringen af traktaten med hensyn til en stabilitetsmekanisme for medlemsstater, der har euroen som valuta. Jeg håber, at medlemsstaterne hurtigt vil træffe en afgørelse vedrørende indhold og detaljer. Men jeg mener ikke, at diskussionen stopper her. Jeg mener derimod, at vi i de kommende måneder og år kommer til at stå over for spørgsmålet om, hvorvidt disse bidrag skal bruges og hvordan. Her tænker jeg f.eks. på eurobonds. I en situation, som den vi befinder os i nu, hvor medlemsstaterne på den ene side skal gennemføre hårde budgetpolitikker for at nedbringe deres underskud og gæld og på den anden side skal betale bidrag til stabiliseringsfonden, er der en reel risiko for sammenbrud og for, at staterne ikke længere kan finansiere sig selv. Den europæiske økonomi kan ikke bringes på fode igen, medmindre vi samtidig bruger euroens styrke på de internationale markeder og den deraf følgende forbedrede kreditvurdering til genopsvinget. Opkrævningen af penge på europæisk niveau gør det muligt for medlemsstaterne at beskære udgifterne og undgå overlapning og at opnå et bedre afkast på deres investering.
<SPEAKER ID="056" NAME="Maria do Céu Patrão Neves" LANGUAGE="PT">
Det er blevet nødvendigt at prioritere styrkelsen af EU's økonomiske styring, især i den aktuelle internationale økonomiske situation. Da Lissabontraktaten trådte i kraft den 1. december 2009, forventede man ikke, at det ville være nødvendigt at ændre den i den nærmeste fremtid. Men de velkendte særlige omstændigheder på det finansielle, økonomiske og nu også sociale område er den afgørende faktor for dette forslag til ændring, som støttes af et politisk flertal.
<P>
Men jeg mener ikke desto mindre, at det er nødvendigt at understrege, at denne forenklede revisionsprocedure ikke må skabe præcedens for fremtidige forfatningsrevisioner, når det ikke drejer sig om virkelig usædvanlige omstændigheder, sådan som vi oplever det for øjeblikket. Jeg er enig i, at der er behov for en samordnet og sammenhængende økonomisk og finansiel politik mellem medlemsstaterne i euroområdet, som kan sikre samhørigheden og stabiliteten i euroområdet, og jeg stemte derfor for denne betænkning om en ændring af artikel 136 i traktaten om Den Europæiske Unions funktionsmåde og om institutionaliseringen af en permanent europæisk finansiel stabiliseringsmekanisme, der skal sikre stabiliteten og finansiel støtte i henhold til særlige betingelser, især en grundig analyse og gennemførelsen af et økonomisk og finansielt genopretningsprogram.
<SPEAKER ID="057" NAME="Crescenzio Rivellini" AFFILIATION="PPE">
skriftlig. - (IT) I dag under Parlamentets minisamling i Bruxelles stemte vi om betænkningen om en ændring af traktaten om Den Europæiske Unions funktionsmåde med hensyn til en stabiliseringsmekanisme for de medlemsstater, der har euroen som valuta.
<P>
Den 16. december 2010 besluttede Det Europæiske Råd at høre Parlamentet under den forenklede revisionsprocedure, der er fastlagt i artikel 48, litra 6), i den konsoliderede udgave af traktaten om Den Europæiske Unions funktionsmåde, vedrørende et forslag om at ændre artikel 136 i den konsoliderede udgave af traktaten om Den Europæiske Unions funktionsmåde med hensyn til en stabiliseringsmekanisme for de medlemsstater, der har euroen som valuta. Formålet med dette forslag, der er udarbejdet af vores kolleger, hr. Brok og hr. Gualtieri, er at tilføje et punkt, der skal sikre, at de medlemsstater, der har euroen som valuta, kan oprette en mekanisme, der kan aktiveres, hvis det er nødvendigt for at sikre stabiliteten i hele euroområdet, og hvor det understreges, at enhver form for nødvendig finansiel støtte skal underlægges strenge betingelser.
<SPEAKER ID="058" NAME="Raül Romeva i Rueda" AFFILIATION="Verts/ALE">
skriftlig - (EN) I henhold til den betænkning, der blev vedtaget i dag, hedder det, at Parlamentet
<P>
1. understreger, at den monetære politik for de medlemsstater, der har euroen som valuta, hører ind under Unionens enekompetence og har været en fællesskabspolitik siden vedtagelsen af Maastrichttraktaten, og
<P>
2. understreger betydningen af euroen for EU's politiske og økonomiske projekt og påpeger betydningen af alle medlemsstaternes indgåede forpligtelser til at bevare stabiliteten i euroområdet og af den ansvars- og solidaritetsfølelse, de har udvist.
<P>
Samtidig mener man, at det er vigtigt at gå videre og ikke nøjes med midlertidige foranstaltninger, som har til formål at stabilisere euroområdet, men at EU bør opbygge sin egen økonomiske styring, herunder ved hjælp af politikker og instrumenter, der er udformet til at fremme bæredygtig vækst i medlemsstaterne, og man mener, at styrkelsen af stabilitets- og vækstpagten, det europæiske halvår, Europa 2020-strategien og ændringen af artikel 136 i TEUF om stabilitetsmekanismen kun er et første skridt i den retning.
<SPEAKER ID="059" NAME="Licia Ronzulli" AFFILIATION="PPE">
skriftlig. - (IT) Jeg støttede ordlyden i dette beslutningsforslag, fordi jeg mener, at den monetære politik for euroen bør forblive en enekompetence for de europæiske institutioner, da dette vil undgå, at der etableres dobbeltstrukturer, som er til skade for den europæiske integration.
<P>
Alle medlemsstaterne samordner for øjeblikket deres økonomiske politikker i overensstemmelse med de foranstaltninger, der fastlægges af de europæiske institutioner for at bevare stabiliteten i euroområdet. Det foreliggende forslag til rådsafgørelse kunne skabe en beslutningsmekanisme for euroens stabilitet, der ligger uden for Parlamentets og Kommissionens ansvarsområde. Stabilitetsmekanismen er derfor et fælles svar på de økonomiske og sociale udfordringer og en tilskyndelse til at indføre euroen i de resterende medlemsstater. Jeg håber, at oprettelsen og gennemførelsen af en permanent stabiliseringsmekanisme vil ske med inddragelse af hele den europæiske institutionelle ramme, og at der, hvis det er nødvendigt, også gøres brug af den forstærkede samarbejdsprocedure for at sikre gennemsigtighed i alle beslutningerne.
<SPEAKER ID="060" NAME="Søren Bo Søndergaard" AFFILIATION="GUE/NGL">
skriftlig. - (EN) Jeg forkastede hele forslaget, da jeg ikke mener, at det vil løse problemerne. Jeg er enig med EFS i, at de foreslåede ændringer, og jeg citerer, "vil bane vejen for indgriben i den sociale dialog og overenskomstforhandlingerne i hele Europa". Jeg er på den anden side ikke enig i, at man har valgt den forenklede revisionsprocedure. Jeg mener, at man skal bruge den almindelige revisionsprocedure, således at vi kan få en ordentlig og grundig drøftelse af den foreslåede stabilitetsmekanisme og andre eventuelle ændringer af traktaterne, f.eks. en klausul om social fremgang. Jeg vil afslutningsvis opfordre medlemsstaterne til at afholde folkeafstemninger i alle medlemsstater vedrørende forslag om traktatændringer.
<SPEAKER ID="061" NAME="Eva-Britt Svensson" AFFILIATION="GUE/NGL">
skriftlig. - (EN) Vi forkastede hele forslaget, da vi ikke mener, at det vil løse problemerne. Vi er enige med EFS i, at de foreslåede ændringer, og jeg citerer, "vil bane vejen for indgriben i den sociale dialog og overenskomstforhandlingerne i hele Europa". Vi er på den anden side ikke enige i, at man har valgt den forenklede revisionsprocedure. Vi mener, at man skal bruge den almindelige revisionsprocedure, således at vi kan få en ordentlig og grundig drøftelse af den foreslåede stabilitetsmekanisme og andre eventuelle ændringer af traktaterne, f.eks. en klausul om social fremgang. Vi vil afslutningsvis opfordre medlemsstaterne til at afholde folkeafstemninger i alle medlemsstater vedrørende forslag om traktatændringer.
<SPEAKER ID="062" NAME="Nuno Teixeira" LANGUAGE="PT">
Den nationale krise, der rammer medlemsstaterne, tvinger EU til at foretage en revurdering af sin økonomiske strategi. EU's økonomiske styring er langsomt ved at blive en realitet. Der er behov for en samordnet og sammenhængende økonomisk og finansiel politik mellem medlemsstaterne i euroområdet, en ægte europagt. Af denne grund og for at sikre euroområdets stabilitet er formålet med denne betænkning derfor at ændre artikel 136 i traktaten om Den Europæiske Unions funktionsmåde samt institutionalisere en permanent europæisk finansiel stabilitetsmekanisme med det sigte at sikre stabilitet og finansiel støtte på visse betingelser, især en grundig analyse og gennemførelsen af et økonomisk og finansielt genopretningsprogram.
<P>
Jeg stemmer for denne ændring, fordi jeg mener, at det er nødvendigt at institutionalisere den europæiske mekanisme og samtidig gøre den mere fleksibel. Jeg skal ikke desto mindre understrege, at denne mekanisme skal tage højde for de europæiske institutioners beføjelser, og at der ikke må etableres en særskilt institutionel ramme uden om disse beføjelser. De aktuelle begivenheder gør det påkrævet, at der træffes seriøse og konkrete beslutninger på medlemsstatsniveau, især hvad angår landene i euroområdet. Men jeg skal imidlertid understrege, at denne forenklede revisionsprocedure ikke må danne præcedens for fremtidige forfatningsrevisioner.
<SPEAKER ID="063" NAME="Thomas Ulmer" AFFILIATION="PPE">
skriftlig. - (DE) Jeg stemte for denne tilføjelse til traktaten om Den Europæiske Unions funktionsmåde, fordi den har logiske konsekvenser for den økonomiske styring, og fordi den fremmer større sammenhæng i euroområdet med henblik på en fælles økonomisk politik. Det er desuden rigtigt, at intet land får rabat, og at der ikke skelnes mellem god og dårlig gæld. Pagten mellem generationerne betyder, at gældsbyrden altid videregives til de efterfølgende generationer, hvilket begrænser deres handlefrihed og fremtidige muligheder.
<SPEAKER ID="063" NAME="Dominique Vlasto" LANGUAGE="FR">
Det dræn i de europæiske offentlige finanser, der er et resultat af, at medlemsstaterne helt afgørende satser på at dæmme op for faldet i væksten efter finanskrisen, har skabt store offentlige underskud, som er genstand for en voldsom spekulation. Det har gjort det påkrævet, at den europæiske stabilitetsmekanisme (ESM) bliver permanent. Jeg glæder mig over institutionaliseringen af denne mekanisme, som klart er et udtryk for solidaritet i euroområdet, og som til gengæld kræver større ansvarlighed af sine medlemmer. For det første giver aktiveringen af denne mekanisme støtte til de medlemsstater, der er i alvorlige finansielle vanskeligheder, og for det andet kræves det, at disse medlemsstater til gengæld nedbringer deres underskud. I og med at der indføres en fælles forvaltning af en del af medlemsstaternes offentlige gæld, og i og med at der skabes konvergens mellem deres økonomier, er denne mekanisme rent faktisk en del af en mere omfattende strategi, som min politiske familie i vid udstrækning støtter, nemlig en økonomisk styring af euroområdet. Vi taler ikke her om en teoretisk indretning eller en europæisk gimmick. Vi taler om et helt klart behov og om virkeligt fremskridt for Europa. Vores valutas styrke, vores evne til at importere til lave priser og tiltrække investeringer til Europa afhænger af denne strategi.
<SPEAKER ID="064" NAME="Angelika Werthmann" AFFILIATION="NI">
skriftlig. - (DE) I Brok/Gualtieri-betænkningen fastslås det udtrykkeligt, at Rådet - og dermed medlemsstaterne - ikke har gennemført stabilitets- og vækstpagten fuldt ud, og at man ikke har udnyttet de muligheder for at stabilisere pagten, der er indeholdt i traktaterne. Med denne betænkning giver Parlamentet desuden Kommissionen sin opbakning og støtter uforbeholdent Kommissionens hensigt om at sikre sammenhængen mellem den fremtidige mekanisme og EU's økonomiske styring for at forhindre, at kriser som den nuværende opstår igen i fremtiden. Allerede i punkt 3 i betænkningen fastslås det, at Parlamentet betragter stabilitetsmekanismen som en del af en samlet pakke af foranstaltninger, der har til formål at fastlægge en ny ramme, som kan styrke budgetdisciplinen og koordineringen af medlemsstaternes økonomiske og finansielle politikker. Jeg er som mange af mine kolleger enig i dette synspunkt.
<SPEAKER ID="064" NAME="Anna Záborská" AFFILIATION="PPE">
skriftlig. - (SK) Den fælles valuta har bragt større frihed til Europa. Men frihed skal altid gå hånd i hånd med ansvarlighed. Det er her, problemet ligger. Nogle medlemsstater tog tilsyneladende ikke deres del af ansvaret for den fælles valuta særlig alvorligt. De er nu nødt til at låne flere penge for gradvist at kunne betale denne gæld tilbage, men bankerne har ikke længere tillid til dem. De lande, der havde handlet ansvarligt, havde et valg. De kunne enten lade skyldnerne gå fallit eller udvise solidaritet. Som en trofast europæer er jeg glad for, at det var solidaritetsprincippet, der vandt. Men på den anden side forventer jeg, at den nye mekanisme bruges forsigtigt for at undgå det, vi ser i dag, hvor både Grækenland og Irland beder om mere støtte oven i det, de allerede har fået. Jeg forventer også, at vores solidaritet ikke vil blive misbrugt af dem, der har brug for den, eller af dem, der prøver at finde et godt påskud til at harmonisere skatterne eller andre måder til at begrænse medlemsstaternes suverænitet.
