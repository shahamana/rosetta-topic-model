<CHAPTER ID="018">
Merværdiafgift med hensyn til behandlingen af forsikringstjenester og finansielle tjenester (forhandling) 
<SPEAKER ID="429" NAME="Formanden">
Næste punkt på dagsordenen er betænkning af Muscat for Økonomi- og Valutaudvalget om forslag til Rådets direktiv om ændring af direktiv 2006/112/EF om det fælles merværdiafgiftssystem med hensyn til behandlingen af forsikringstjenester og finansielle tjenester - C6-0473/2007 -.
<P>
Jeg vil gerne benytte lejligheden til at byde min ven, hr. Muscat, velkommen og lykønske ham med den nylige og meget vigtige succes i hans politiske liv. Dette vil måske på et vist tidspunkt få ham til at forlade Parlamentet, men foreløbig er der grund til at fejre det, både for ham selv og bestemt også for mange af os.
<SPEAKER ID="430" NAME="Joseph Muscat" LANGUAGE="MT">
Hr. formand! Vi drøfter nye og mere gennemsigtige regler i sektoren for finansielle tjenester på et tidspunkt, hvor vi oplever en af de største kriser i denne sektor. Den nuværende situation viser, at vi ikke kan lade tingene gå deres gang, og at der er behov for regulering. Regulering er ikke ensbetydende med bureaukrati - i hvert fald ikke overdrevet bureaukrati - men en sikring af, at tingene gøres på den bedst mulige måde og ikke ved hjælp af formularer og papirer, som ikke fører til noget. Da mine kolleger og jeg forberedte denne betænkning, havde vi to prioriteter. For det første at sikre, at ingen af de ændringer, der foretages, får negative virkninger for forbrugerne.
<P>
Med andre ord bør forbrugerne ikke pålægges yderligere byrder, og derfor siger vi, at muligheden for at indføre merværdiafgift på finansielle tjenester kun bør gælde for transaktioner mellem virksomheder, og den skal derfor være refunderbar. Vores tekst foreslår ikke på nogen måde, at merværdiafgift på en finansiel tjeneste, som ikke er afgiftspligtig, skal overføres til forbrugerne. Dette står klart og tydeligt i den foreslåede tekst, trods mulige forbehold fra andre institutioner. Nogle kritiserer den kendsgerning, at erhvervslivet vil spare udgifter, og at medlemsstaters indtægter måske reduceres. Det er et interessant argument, som dog efter min mening ærlig talt for det meste kommer fra dem, der har et indskrænket syn på økonomi- og afgiftspolitik. For det første forholder det sig sådan, at alle udgifter, som ikke er afholdt af virksomheder i en konkurrencedygtig sektor som finansielle tjenester og i et system, hvor der findes garantier mod aftaler mellem virksomheder, enten skal komme forbrugerne til gode eller også bruges til at kompensere for andre udgifter. For det andet bør vi i Europa en gang for alle forstå, at vi ikke er de eneste, der konkurrerer på markedet. Vi er nødt til at sikre, at de systemer, som andre medlemsstater - og EU som helhed - anvender, er attraktive for seriøse virksomheder, der ønsker at komme ind på markedet og etablere sig som virkelige europæiske markedsdeltagere. Ved at lempe ordningerne kan vi skabe et incitament til denne sektor og skabe afsætningsmuligheder og beskæftigelse, produktiv beskæftigelse.
<P>
Gennem denne betænkning hjælper vi med at skabe et europæisk marked ved at fjerne hindringer. Vi gør, hvad vi har talt om i mange år. Vi opfylder et af målene i handlingsplanen for denne sektor. Vi beviser, at vi kan være proaktive, løse problemer og handle i overensstemmelse med nye idéer. Måske er vi uenige om tekniske detaljer, måske siger nogle, at vi kan bruge et system og ikke et andet, men jeg tror, at Parlamentet skal tilkendegive, at dette er vores endelige mål. Der er åbenbart visse punkter, som vi, inklusive mig selv, ikke alle er enige om, f.eks. udvidelsen af definitionerne. Jeg tror, det ville have været bedre, hvis udvalget havde fulgt mine henstillinger om enten at holde sig til Kommissionens tekst eller også at begrænse definitionerne yderligere. Til trods for dette bør vi også konstatere, at udvalget valgte at gå strategisk til værks, og dermed blev denne betænkning vedtaget med blot én stemme imod. Jeg afventer mine venners og Kommissionens reaktioner.
<SPEAKER ID="432" NAME="László Kovács" LANGUAGE="EN">
Fru formand! Jeg vil gerne begynde med at takke hr. Muscat for hans arbejde og for den støtte, han har givet Kommissionens forslag, og jeg ønsker ham held og lykke med hans fremtidige rolle i Malta.
<P>
Kommissionens forslag vedrører tre vigtige emner.
<P>
For det første indbringes der stadig flere sager for EF-Domstolen om de nuværende bestemmelser. Det skal der gøres noget ved.
<P>
For det andet har vi brug for en mere konsekvent anvendelse af momsreglerne, hvad angår finansielle tjenester, og mere lige vilkår på det indre marked.
<P>
For det tredje må vi træffe foranstaltninger for at forbedre konkurrenceevnen i sektoren.
<P>
Der er bekymring for, at de finansielle tjenester og forsikringstjenester i EU er mindre effektive, end de burde være, og derfor udsættes EU's virksomheder for højere udgifter til finansielle tjenester og forsikringstjenester end deres konkurrenter i tredjelande. Dette er ikke blot et resultat af EU's momsregler, men disse er bestemt medvirkende til denne situation. Jeg må tilføje, at momsfritagelse ikke anvendes ensartet i de forskellige medlemsstater, og dette skaber konkurrenceforvridninger inden for EU. F.eks. afhænger muligheden for at refundere afgifter, der er betalt til specialiserede tredjepartstjenesteudbydere (outsourcere), af den nationale fortolkning af momsreglerne.
<P>
For Kommissionen var en forbedring af vores europæiske finansielle selskabers og forsikringsselskabers konkurrenceevne derfor en faktor, da dette forslag blev udarbejdet, men i virkeligheden skal dette vurderes i forhold til medlemsstaternes behov for sikre stabile afgiftsindtægter.
<P>
Forslaget har tre elementer.
<P>
For det første foreslår vi en modernisering af definitionen på fritagede tjenester for at øge retssikkerheden for alle involverede.
<P>
For det andet sigter forslaget mod at give alle banker og forsikringsselskaber mulighed for at vælge at pålægge deres tjenester afgifter for at undgå, at deres kunder skal betale ikke refunderbar skjult moms.
<P>
For det tredje indeholder forslaget en momsfritagelse for aftaler om omkostningsdeling, herunder grænseoverskridende aftaler.
<P>
Disse forslag kunne i begyndelsen resultere i et fald i momsindtægterne for medlemsstaterne, men disse kan retfærdiggøres, hvis de foreslåede ændringer fører til øget konkurrenceevne, hvilket vi forventer.
<P>
Jeg bifalder derfor bemærkningen i betænkningen om problemerne med ikke refunderbar moms i relation til virksomhedernes effektivitet og Lissabonstrategien. Jeg bifalder ligeledes den kendsgerning, at ordføreren erkender, at ændringer kunne resultere i et fald i momsindtægterne.
<P>
Hvad forbrugerne angår, er jeg enig i, at virkningerne ikke altid er tydelige, men jeg tror, de i sidste instans vil have fordel af de besparelser, som virksomhederne opnår.
<P>
Jeg bifalder endvidere de positive bemærkninger om forslagets anvendelsesområde og skabelsen af retssikkerhed. De nye definitioner, som Kommissionen har foreslået, er nødvendige for at få lovgivningen bragt i overensstemmelse med de økonomiske realiteter.
<P>
Jeg har forståelse for bemærkningerne om behovet for omhu og manglen på pålidelige tal, som ville tillade en præcis vurdering af virkningen. Denne mangel bør Kommissionen imidlertid ikke bebrejdes for, eftersom hverken de pågældende virksomheder eller de nationale forvaltninger kunne skaffe de nødvendige oplysninger.
<P>
Ligesom hr. Muscat er jeg klar over, at grænseoverskridende konsolidering inden for finansielle selskaber i stigende grad fører til, at momsindtægter tilflyder den medlemsstat, hvor tjenesten skabes i stedet for den medlemsstat, hvor forbrugeren af tjenesten er etableret. En ændring fra afgiftsfritagelse til betaling af afgift, hvilket ville være et resultat af større adgang til muligheden for at vælge at betale afgift, således som vi har opfordret til i dette forslag, ville rette op på denne tendens. Jeg synes, det er den bedste måde til at tackle de bekymringer, der er givet udtryk for.
<P>
Til sidst vil jeg gerne meddele Dem, at udførlige drøftelser af dette forslag allerede er indledt i Rådet under det seneste slovenske formandskab. Det nuværende franske formandskab har også forpligtet sig til at gøre fremskridt, navnlig i denne sag, og jeg er derfor glad for Parlamentets positive holdning, hvilket kan tilskynde Rådet yderligere til at gøre fremskridt.
<SPEAKER ID="433" NAME="David Casa" LANGUAGE="MT">
Fru formand! Denne betænkning er overordentlig vigtig, især når man tager i betragtning, at økonomien i de sidste par år har taget en lidt anden vending end i tidligere år. Denne betænkning sigter uden tvivl på at afspejle den nuværende situation bedre. Derfor er det vigtigt at garantere retsgrundlaget, således at de pågældende virksomheder kan operere med mindre bureaukrati, således som ordføreren helt rigtigt gjorde opmærksom på. Dette kunne opnås ved at fjerne skævhederne i de nuværende lovbestemmelser om moms på finansielle tjenester. Det er nemlig en lov, som har eksisteret i 30 år, og som ikke er tydelig nok. Denne betænkning vil bidrage mest muligt til at skabe større stabilitet, og vi må så vidt muligt sikre, at alle landene er harmoniserede, hvad angår de regler, som anvendes for at reducere forskellene mest muligt. Det har længe været tydeligt, at der er behov for en ændring af denne situation. Ordføreren har efter min mening ret i, at vi også skal sikre, og jeg tror, det er det vigtigste, at forbrugerne får fordel af den foreslåede ændring, uden at vi glemmer behovet for at forenkle arbejdet for finansielle selskaber.
<P>
I dag er det sidste dag, min kollega fra Malta deltager i dette plenarmøde, og også jeg vil ønske ham held og lykke med arbejdet i de kommende år. Han har fået fire års erfaringer her i Parlamentet, og jeg tror, at disse erfaringer har ændret hans karakter fra at være en politiker, som ikke rigtig troede på EU og de fordele, det kunne have for Malta, til at være en person, som gennem denne betænkning har vist os, at han virkelig tror, vi herfra kan ændre politikken ikke blot i vores eget land, men også i resten af EU. I dag oplever vi en forandring, som jeg gerne vil have, at han tager med tilbage til mit land, Malta. Jeg tror nemlig, at de erfaringer, han har gjort i Parlamentet, også kan bruges i Malta, og den måde, hvorpå vi fører politik der, kan komme til at ligne den måde, hvorpå vi arbejder her i Parlamentet. Det vil sige, at ikke kun de nationale interesser er vigtige, men også EU's interesser, fordi vi i dag udgør en del af EU. Jeg ønsker ham held og lykke med arbejdet og med rollen som oppositionsleder. Jeg vil ikke sige, at jeg håber, at han får en lang karriere som oppositionsleder, fordi jeg ikke synes, at jeg skal tale på den måde om min kollega, men jeg håber, at han overfører de positive erfaringer, han har gjort i Parlamentet, for det første til sit parti og for det andet til vores land.
<SPEAKER ID="434" NAME="Antolín Sánchez Presedo" LANGUAGE="ES">
Fru formand! Siden 1977 har de fleste finansielle tjenester, herunder forsikringstjenester og forvaltningstjenester for investeringsfonde, været fritaget for moms. I løbet af denne periode er der hovedsagelig opstået to problemer, nemlig definitionen af anvendelsesområdet for fritagelsen og umuligheden af at refundere moms, der genereres for at yde de fritagede tjenester, hvilket giver anledning til fænomenet skjult moms. Globalisering, europæisk finansiel integration og markedskonsolidering, som har påvirket tilrettelæggelse og outsourcing af transaktioner med henblik på at yde disse tjenester, har bidraget yderligere til, at det er blevet indviklet.
<P>
Denne betænkning er det første forsøg på at opdatere et direktiv, som foruden at være forvirrende - det medfører, at Domstolen griber ind - er forældet.
<P>
Jeg vil gerne lykønske ordføreren, hr. Muscat, med hans fortræffelige arbejde med at udarbejde denne betænkning om et emne, som i den grad er økonomisk ømtåleligt og teknisk indviklet.
<P>
Hans forslag om at modernisere definitionen af forsikringstjenester og finansielle tjenester, som er i overensstemmelse med handlingsplanen for finansielle tjenesteydelser og streng, når det gælder fritagelser, har opnået bred støtte. Hans tilsagn om at forhindre prisstigninger for forbrugerne som følge af, at afgiftspligtige personer vælger at betale afgift, har også opnået bred støtte.
<P>
Det endelige resultat, der omfatter en særlig momsfritagelse for virksomheder, der deltager i omkostningsdelingsordninger, vil øge sikkerheden for erhvervslivet og budgetsikkerheden for medlemsstaterne, forhindre konkurrenceforvridninger og forbedre konkurrenceevnen for banker og forsikringsselskaber uden øgede omkostninger for forbrugerne.
<P>
Jeg vil gerne give udtryk for min tilfredshed med, at to aspekter er medtaget i disse ændringsforslag, nemlig henvisningen til gruppeforsikring og den forbedrede definition af begrebet formidling, hvilket er begrænset til erhvervstjenester, der leveres som en særskilt, direkte eller indirekte formidlingshandling, og som specificerer, at formidlerne ikke er modpart i de efterfølgende transaktioner.
<P>
Jeg vil gerne slutte med at ønske hr. Muscat held og lykke. Jeg er overbevist om, at han snart vil glæde sig over denne succes gennem sin deltagelse i europæisk integration i Rådet.
<SPEAKER ID="435" NAME="Zbigniew Krzysztof Kuźmiuk" LANGUAGE="PL">
Fru formand! Jeg tager ordet for UEN-Gruppen i denne forhandling for at gøre opmærksom på tre emner.
<P>
For det første forbedrer Kommissionens forslag om ændringer af momsen på forsikringstjenester og finansielle tjenester retssikkerheden ikke blot for erhvervsvirksomheder, der leverer disse tjenester, men også for skatteforvaltninger i de enkelte medlemsstater.
<P>
For det andet er det en god løsning, at medlemsstater forpligter sig til at tillade afgiftspligtige personer at vælge at betale afgifter, hvad angår forsikringstjenester og finansielle tjenester, idet mange detaljerede ordninger stadig skal gælde på dette område, når det gælder anvendelsesområdet for medlemsstaternes aktiviteter. Det indebærer en decentralisering af afgiftsbeføjelserne og dermed en gennemførelse af subsidiaritetsprincippet.
<P>
For det tredje er det væsentligt, at de foreslåede ændringers finansielle virkninger vedvarende analyseres. Dette bør især gælde for reducerede momsindtægter i de enkelte medlemsstater som følge af virksomheders øgede fradrag. Disse ændringers indvirkning på forbrugernes udgifter til forsikringstjenester og finansielle tjenester bør også undersøges.
<SPEAKER ID="436" NAME="Louis Grech" AFFILIATION="PSE">
(MT) Fru formand! Eftersom ordføreren har bibeholdt rammerne i Kommissionens forslag, konfronteres vi med det problem, som vi har udsat i over 30 år. Denne sektor er meget vigtig for det stadig stigende antal lande, herunder Malta. I betænkningen finder vi bestemmelser, som letter vigtige virksomheders arbejde og gør det nemmere at have et virkelig frit marked uden grænser, hvilket fører til, at der skabes velstand, job og større valgfrihed. En af prioriteterne er, at der indføres bestemmelser, således at forbrugerne beskyttes og under ingen omstændigheder skal betale yderligere afgifter. Faktisk bør forbrugerne nyde godt af enhver reduktion af udgifterne og af enhver forbedring af ordningens effektivitet. Hvis der opstår behov for det, bør yderligere undersøgelser foretages i fremtiden med henblik på at optage andre beskyttelsesklausuler.
<P>
Hr. Muscats betænkning skaber større tydelighed og retssikkerhed på afgiftsområdet, når det gælder finansielle tjenester, især nu, hvor vi oplever en betydelig ændring på de finansielle markeder.
<P>
Til sidst vil jeg gerne takke hr. Muscat, som har ydet et vigtigt bidrag i de seneste fire et halvt år.
<SPEAKER ID="437" NAME="László Kovács" LANGUAGE="EN">
Fru formand! Jeg vil gerne takke medlemmerne for kommentarerne og de værdifulde opfattelser, som der er givet udtryk for under forhandlingen. Som jeg sagde i mine indledende bemærkninger, er det meget vigtigt at opnå en positiv holdning fra Parlamentets side til Kommissionens forslag om merværdiafgift på forsikringstjenester og finansielle tjenester. Vi har taget de bekymringer, som nævnes i betænkningen, til efterretning, især den manglende neutralitet, når det gælder tilbagebetalingssatserne, vanskelighederne med statistikker og risikoen ved omfordelingen af afgiftsindtægter fra ikke refunderbar indgående moms.
<P>
Selv om Kommission i princippet kunne se velvilligt på nogle af ændringsforslagene om f.eks. derivater, vil vi ikke formelt ændre vores forslag. Vi vil imidlertid bestræbe os på så vidt muligt at tage de ændringsforslag, som Parlamentet har stillet, i betragtning under forhandlingerne med Rådet.
<P>
Jeg vil gerne udtrykke min taknemmelighed for Deres positive støtte til vores forslag. En positiv udtalelse fra Parlamentet vil være et godt signal, der tjener til at skabe forståelse hos medlemsstaterne for, at det er nødvendigt at handle.
<SPEAKER ID="438" NAME="Joseph Muscat" LANGUAGE="MT">
Fru formand! For det første vil jeg gerne takke Parlamentets tjenestegrene og Kommissionen for al deres hjælp i denne ømtålelige sag, selv om arbejdet endnu ikke er færdiggjort. For Parlamentets vedkommende vil jeg ligesom kommissæren håbe, at vores budskab er meget tydeligt. Efter min mening er vi nødt til at blive enige om - og der er enstemmighed herom i Parlamentet - at vi skal udarbejde bestemmelser og foretage ændringer, hvor der er behov for det, og sikre, at ordningen bliver forenklet. Vi skal dog passe på, at forbrugerne ikke kommer til at betale hele gildet. Jeg synes, at det er Parlamentets vigtigste budskab til Kommissionen og endda til Rådet. Jeg ønsker alle held og lykke med arbejdet, indtil denne sag er afsluttet. Jeg takker mine venner for deres gode ønsker, især hr. Casa, som har erkendt, at Arbejderpartiet og Malta går ind i en ny politisk epoke.
<SPEAKER ID="439" NAME="Formanden">
Mange tak, hr. Muscat. Også jeg håber, at Deres arbejde vil blive succesrigt og gøre Europa stadig stærkere.
<P>
Forhandlingen er afsluttet.
<P>
Afstemningen finder sted torsdag den 25. september 2008.
<P>
Skriftlige erklæringer (artikel 142)
<SPEAKER ID="440" NAME="Gábor Harangozó  " LANGUAGE="EN">
For det første vil jeg gerne lykønske ordføreren, Joseph Muscat, med hans meget omfattende betænkning om det fælles merværdiafgiftssystem med hensyn til forsikringstjenester og finansielle tjenester set ud fra erhvervslivets, skatteforvaltningernes og forbrugernes synspunkt. Selv om det er vanskeligt på grundlag af dette forslag klart at vurdere, i hvilket omfang udbyttet i form af effektivitet og omkostningsreducering vil blive overført til forbrugerne, bør vi garantere retssikkerhed og konsekvens, når det gælder moms i forbindelse med forsikringstjenester og finansielle tjenester. Faktisk er det væsentligt at sikre, at foranstaltninger til lempelse af momsprocedurerne for erhvervslivet ikke gennemføres på bekostning af forbrugerne. Det er imidlertid værd at lægge mærke til, som ordføreren også sagde, at medlemsstaterne får stor fleksibilitet, hvilket kunne føre til ulige gennemførelsesresultater i de forskellige medlemsstater. Til sidst vil jeg gerne understrege, at vi i betragtning af usikkerheden vedrørende disse foranstaltningers virkning bør være på vagt og derfor støtte, at Kommissionen forpligtes til at rapportere om sagen både til Rådet og Parlamentet.
