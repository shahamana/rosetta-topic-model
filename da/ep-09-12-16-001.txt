<CHAPTER ID="001">
Åbning af mødet
<SPEAKER ID="005" NAME="Göran Färm" AFFILIATION="S&amp;D">
(EN) Hr. formand! I begyndelsen af denne uges mødeperiode besvarede De et spørgsmål fra min østrigske kollega Jörg Leichtfried om de nye medlemmer, der kommer ind i Parlamentet som følge af Lissabontraktaten, og hvornår det ville kunne ske. De svarede, at det nu er op til Rådet. Det er jeg enig i, når det drejer sig om deres optagelse i Parlamentet som fuldgyldige medlemmer, men jeg er ikke sikker på, at det forholder sig sådan, når det drejer sig om deres status som observatører, indtil de faktisk bliver fuldgyldige medlemmer.
<P>
Jeg fortolker den beslutning, vi traf for nylig om David Martins betænkning om vores egne interne regler, sådan, at det faktisk står os frit for at lade dem begynde at arbejde som observatører, så snart de er valgt, og deres valg er bekræftet af deres medlemsstat, samt at vi som parlament selv kan træffe beslutning om betingelserne for deres observatørposition.
<P>
Vil De venligst drøfte dette med ordføreren, hr. Martin, så der kan opnås en løsning hurtigst muligt? Det ville være urimeligt, hvis nye medlemmer, der allerede er valgt, og hvis valg er blevet bekræftet af de nationale myndigheder, skal vente i månedsvis, før de kan begynde at arbejde. Mange af dem er klar til at begynde straks.
<SPEAKER ID="006" NAME="Formanden">
Som sagt har jeg forespurgt om Rådets beslutning, og Udvalget om Konstitutionelle Anliggender bør også tage problemet i betragtning og undersøge det. Der foreligger endnu ikke nogen endelig beslutning om antallet af nye pladser og hvilket land, de skal komme fra. Der foreligger ikke nogen endelig beslutning. Jeg ved, at det er Parlamentets beslutning, men den er ikke endelig, så det er ikke så let at tage observatører ind, når vi ikke har en endelig beslutning med hensyn til antal og hvilket land, de skal komme fra. Så vi må vente. Jeg tænker bestemt på det og tager mig seriøst af det.
<SPEAKER ID="007" NAME="Rebecca Harms" AFFILIATION="Verts/ALE">
(DE) Hr. formand, mine damer og herrer! Jeg er enig i, at det er et vanskeligt spørgsmål at afklare. Jeg mener ikke, det er umuligt, men jeg vil gerne på min gruppes vegne sige, at vi med hensyn til diskussionen i Frankrig finder det uacceptabelt, at observatørerne, uanset status, samtidig forbliver medlemmer af deres nationale parlamenter. Vi mener, at de, der kommer her som observatører, bør fraskrive sig deres nationale mandater.
<SPEAKER ID="008" NAME="Jean-Pierre Audy" AFFILIATION="PPE">
(FR) Hr. formand! I henhold til forretningsordenens artikel 110 er vi forsamlet her for at forhandle om det svenske formandskabs aktivitetsperiode - jeg vil gerne rose statsminister Reinfeldt, som har givet os et modigt, dygtigt og effektivt formandskab - men vi er her også for at undersøge konklusionerne fra Det Europæiske Råd den 10. og 11. december.
<P>
I den anledning vil jeg gerne gøre formanden for Kommissionen, som vogter over traktaterne og deres anvendelse, opmærksom på artikel 15, stk. 6 i EU-traktaten, hvor der står, at formanden for Det Europæiske Råd skal fremlægge en rapport efter hvert Rådsmøde.
<P>
Det ser ud til, at hr. Van Rompuy, den nye formand for Det Europæiske Råd, ikke slutter sig til os, og det beklager jeg. Han har været i embedet siden 1. december 2009, han udøver intensive, diplomatiske aktiviteter, og jeg mener, at hans første politiske handling burde have været at komme her for at præsentere sig for Parlamentet. Det var derfor op til ham at komme for at fremlægge konklusionerne fra Det Europæiske Råd den 10. og 11. december 2009.
<SPEAKER ID="009" NAME="Formanden">
Hvis jeg må forklare, så blev der indgået den aftale mellem formanden for Det Europæiske Råd, hr. Van Rompuy, og formanden for Rådet, hr. Reinfeldt, at denne sidste måned af formandskabet vil blive ledet efter de gamle principper. Den aftale gælder. Formanden for Det Europæiske Råd, hr. Van Rompuy, vil indtræde i sit embede den 1. januar 2010.
<SPEAKER ID="010" NAME="Jean-Pierre Audy" AFFILIATION="PPE">
(FR) Hr. formand! Det er ikke stats- eller regeringschefernes opgave at tage sig af behandlingen af traktater, der er ratificeret af befolkningerne.
<SPEAKER ID="011" NAME="Formanden">
Lad mig forklare det nærmere. Invitation af og samarbejde med formanden for Det Europæiske Råd og den premierminister, der repræsenterer det roterende formandskab, er en beslutning, der træffes af alle parlamentsmedlemmer. Vi beslutter også, hvem der inviteres og i hvilken rækkefølge. I begge institutioner - Europa-Parlamentet og Det Europæiske Råd - skal vi også være enige om, hvordan vi skal arbejde sammen. Desuden finder jeg Deres bemærkninger overilede.
<P>
Der skal indgås en interinstitutionel aftale. Det er Kommissionen også involveret i. Det er for tidligt at drøfte dette. Det er meget vigtigt, at vi opretholder en passende balance mellem den aktuelle formand og regeringschef og så formanden for Det Europæiske Råd, hr. Van Rompuy. Vores formandskaber skifter, mens formanden forbliver den samme, men vi skal også samarbejde med regeringscheferne. Vi har brug for at samarbejde med regeringer, fordi vi som lovgivende forsamling skal have permanent kontakt med regeringen i det land, der har formandskabet.
<P>
Desuden er det også vores beslutning, hvordan vi vil samarbejde, og hvem vi vil invitere - naturligvis efter samråd med Det Europæiske Råd. Det skal vi have drøftelser om. Jeg vil gerne fortælle Dem, at det endnu er alt for tidligt at gøre dette. I mellemtiden aflægger hr. Reinfeldt rapport over de seneste seks måneders aktiviteter i Det Europæiske Råd. Hr. Von Rompuy har ikke været involveret i dette arbejde, fordi han blev udnævnt for blot nogle få uger siden, så han kunne overhovedet ikke drøfte dette spørgsmål i dag. Sagen er fuldstændig klar.
