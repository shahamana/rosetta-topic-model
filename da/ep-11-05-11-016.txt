<CHAPTER ID="016">
ILO-konventionen suppleret med en henstilling om hushjælp (forhandling) 
<SPEAKER ID="688" NAME="Formanden">
Næste punkt på dagsordenen er mundtlig forespørgel til Kommissionen om ILO-konventionen suppleret med en henstilling om hushjælp af Pervenche Berès for Udvalget om Beskæftigelse og Sociale Anliggender - B7-0305/2011).
<SPEAKER ID="689" NAME="Pervenche Berès" LANGUAGE="FR">
Fru formand, hr. kommissær! Jeg glæder mig over, at vi forud for den kommende generalforsamling i Den Internationale Arbejdsorganisation (ILO) kan drøfte dette velkomne initiativ fra ILO, hvori denne organisations medlemsstater foreslås en konvention suppleret med en henstilling om hushjælp.
<P>
På vegne af hele Parlamentet vil jeg gerne takke kommissæren for at have accepteret at gennemføre denne forhandling forud for konferencen. Vi mener, at dette er bedste praksis.
<P>
Som bekendt tegner arbejde i hjemmet sig for mellem 5 og 9 % af al beskæftigelse i EU. Når vi ser på, hvad vi i fællesskab godkendte med Europa 2020-strategien, står det klart, at det, der betegnes som lokale job, nemlig dem, der gør det muligt for os at tage os af vores ældre medborgere, og dem, der sætter kvinder med små børn i stand til komme tilbage på arbejdsmarkedet, svarer til situationer, der gør det muligt for dette arbejde i hjemmet at udvikle sig.
<P>
Jeg mener, at det inden for EU er vigtigt, at vi støtter dette velkomne initiativ fra ILO, da udviklingen af vores samfund er fuld af tendenser - vi kender dem. Den globale efterspørgsel efter tjenesteydelser i hjemmet vil fortsætte med at vokse, men vi kan ikke på den ene side hilse ILO's vedtagelse af en dagsorden for anstændigt arbejde velkommen og på den anden side efterlade et helt afsnit af arbejdsmarkedet fuldstændig ureguleret og ubeskyttet af nogen lovgivning.
<P>
EU må sætte et eksempel. Jeg ved, at vi til tider har tendens til at mene, at ILO's konventioner måske ikke er noget for os. Nej. Også vi må føre an på dette område. På området arbejde i hjemmet mener jeg, at ILO giver os en fremragende mulighed for at kaste lys over, hvordan nogle af vores arbejdsmarkeder fungerer, da hushjælp alt for ofte er usikkert arbejde, der undervurderes og ikke opgives. Nu skal jeg fortælle Dem noget helt enkelt. Jeg forstår, at nogle af medlemmerne har givet udtryk for bekymring over anerkendelsen eller regulariseringen af ulovlige indvandrere, men jeg er også bekymret over den kamp, vi må kæmpe i hver eneste medlemsstat imod sort arbejde. På området arbejde i hjemmet ved vi, hvordan denne praksis desværre har udviklet sig.
<P>
Vi håber, at den 100. møde i den internationale arbejdskonference i juni i år vil sætte denne konvention og dens henstilling i værk. Vi mener, at de er vigtige for at kunne ændre det, der alt for ofte er et udnyttelsesforhold, til et lovligt forhold. Vi håber, at den juridiske anerkendelse af arbejde i hjemmet kan nås. Dem, der arbejder med vores ældre medborgere og børn, skal have foreningsfrihed og hviletid og må ikke være ofre for chikane og vilkårlighed.
<P>
Vi må også sikre, at dette værktøj, som ILO foreslår os, vil sætte os i stand til på dette område at definere, hvad vi forstår ved begrebet anstændigt arbejde, uanset om det handler om arbejdstider, ferie med løn eller om boligforhold.
<P>
Jeg vil gerne vide, hvordan Kommissionen agter at forholde sig i disse forhandlinger og til dette udkast til konvention, og på grundlag af hvilket mandat den vil handle på vores allesammens vegne, så EU på området arbejde i hjemmet i fremtiden kan sætte et eksempel, og så også vi kan give udtryk for EU's værdier.
<SPEAKER ID="690" NAME="László Andor" LANGUAGE="EN">
Fru formand! Jeg hilser dagens forhandling om et nyt ILO-instrument for hushjælp velkommen.
<P>
Den er et vigtigt bidrag til anden runde af drøftelserne om nye internationale standarder, der sandsynligvis vil blive vedtaget om nogle få uger på det 100. møde i den internationale arbejdskonference.
<P>
Som bekendt støtter Kommissionen på det kraftigste ILO's dagsorden om anstændigt arbejde. Kommissionen følger nøje og fremmer koordineringen mellem medlemsstaterne og har arbejdet for en hurtig ratificering af en række vigtige instrumenter vedtaget i det seneste tiår.
<P>
Der er mange årsager til udvikling af nye standarder på området arbejde i hjemmet. For eksempel er der et stort antal hushjælp verden over, hvoraf mange tilhører sårbare grupper. Deres usikre status og den omstændighed, at disse job ofte ligger i den uformelle sektor, er også meget vigtige spørgsmål.
<P>
I EU vil beskæftigelsen inden for denne sektor højst sandsynligt vokse på grund af befolkningsændringerne og kvindernes højere deltagelse på arbejdsmarkedet. Derfor er det vigtigt at øge hushjælps faglige profil og forbedre deres image.
<P>
Lad mig nu se på de praktiske ting, som dette spørgsmål rejser, og først forklare Kommissionens rolle i ILO-forhandlingerne om en ny konvention og henstilling om anstændigt arbejde.
<P>
Man skal holde sig den institutionelle kontekst for øje. Det nye instrument vil blive en international aftale. Kommissionen vil derfor leve op til den rolle, den har fået tildelt i henhold til traktaten med behørig hensyntagen til de særlige træk ved ILO, hvor EU kun har observatørstatus - i modsætning til medlemsstaterne, som er medlemmer. Derfor kan EU ikke ratificere ILO-konventionerne selv.
<P>
Kommissionen fulgte aktivt drøftelserne og fremmede koordineringen blandt medlemsstaternes eksperter i første runde af forhandlingerne i ILO i 2010. Den har analyseret instrumenterne i lyset af EU-lovgivningen, efterhånden som de er blevet udviklet under forhandlingerne. Kommissionen var navnlig opmærksom på eventuelle afsnit i udkastet til konvention, der kunne påvirke arbejdskraftens frie bevægelighed.
<P>
Da den nye ILO-konvention vil omfatte spørgsmål, der henhører under EU's kompetence, skal medlemsstaterne overholde EU's acquis.
<P>
I den kommende og afsluttende runde af drøftelserne i juni vil Kommissionen fortsat spille en aktiv koordinerings- og faciliteringsrolle ved at arbejde sammen med medlemsstaternes eksperter. Mine afdelinger har været i kontakt med arbejdsmarkedets parter og en række ngo'er, som har henvendt sig til Kommissionen, og har deltaget i udvekslinger med ordføreren for udtalelsen fra Det Europæiske Økonomiske og Sociale Udvalg om professionalisering af arbejde i hjemmet.
<P>
For det andet er der spørgsmålet om Europa 2020's rolle i sikring af, at usikre job i hjemmet forandres til anstændige, bæredygtige job. Vi må huske på sektorens potentiale i form af jobskabelse og forening af arbejde og familiemæssigt ansvar og dermed dens rolle i realiseringen af målene i beskæftigelsesstrategien. Vi må dog ikke glemme behovet for at sikre, at arbejde i hjemmet - ikke det hele bør betragtes som usikkert og undervurderet og underbetalt - rent faktisk er anstændigt arbejde.
<P>
Hvad mere er, udgør kampen mod sort arbejde, der er udbredt i sektoren for arbejde i hjemmet, en integrerende del af Europa 2020-strategien, hvilket bekræftes i den første årlige undersøgelse af væksten. Metoder til at gå fra uformelt eller sort arbejde til regelmæssig beskæftigelse vil være omfattet af de vejledende principper for forbedring af forudsætningerne for jobskabelse, som Kommissionen annoncerede i sin meddelelse om Europa 2020 flagskibsinitiativet "En dagsorden for nye kvalifikationer og job". Vi vil fremsætte disse vejledende principper næste år. En række medlemsstater har nyttige erfaring med reduktion af den uformelle sektor og usikker beskæftigelse f.eks. gennemførelse af servicekuponordninger.
<P>
For det tredje er der spørgsmålet om ændring af den aktuelle rammelovgivning om sikkerhed og sundhed under arbejdet - direktiv 89/391/EØF - og om bekæmpelse af diskrimination - direktiv 2000/78/EF.
<P>
Det er værd at påpege, at definitionen af hushjælp i udkastet til ILO-konvention er meget bred. Den omfatter ikke blot personer, der arbejder i private husholdninger, men også for dem samt personer ansat af vikarbureauer.
<P>
Hushjælp er udelukket fra definitionen af arbejdstagere i direktivet om sikkerhed og sundhed under arbejdet. EU-lovgiver ser imidlertid ud til at have haft til hensigt, at begrebet hushjælp skulle fortolkes snævert, så ikke al hushjælp omfattet af konventionen er udelukket fra anvendelsesområdet for EU's acquis om sikkerhed og sundhed under arbejdet.
<P>
Endelig indeholder EU's lovgivning om sikkerhed og sundhed under arbejdet minimumskrav, og de forhindrer derfor ikke nogen medlemsstat i at indføre strammere foranstaltninger på nationalt plan. Medlemsstaterne kan derfor frit medtage hushjælp i anvendelsesområdet for deres nationale lovgivning.
<P>
Kommissionen har ikke i øjeblikket nogen planer om at ændre rammedirektivet om sikkerhed og sundhed under arbejdet. Alligevel mener Kommissionen, at det aktuelle ILO-initiativ er en god lejlighed til at overveje hushjælps situation i Europa.
<P>
Jeg vil gerne tilføje, at direktiv 2000/78/EF om generelle rammebestemmelser om ligebehandling med hensyn til beskæftigelse og erhverv ikke udelukker hushjælp, så der er ikke behov for en ændring i forbindelse med ratificering af ILO-konventionen. Kommissionen offentliggjorde en beretning om anvendelsen af direktivet i 2008 og vil fortsat følge gennemførelsen af det i medlemsstaterne nøje.
<P>
Det fjerde punkt vedrører information af hushjælp om og styrkelse af deres rettigheder. Selv om ikke al hushjælp har lave kvalifikationer, og ikke alle arbejder under usikre forhold, er de en sårbar kategori, og Kommissionen tilskynder medlemsstaterne til at sikre, at de beskyttes ordentligt ved at udvikle og håndhæve deres arbejdstagerettigheder.
<P>
Kommissionen forventer, at problemet med tredjelandsstatsborgeres sorte arbejde til dels behandles i direktiv 2009/52/EF om sanktioner og foranstaltninger over for arbejdsgivere, som medlemsstaterne skal gennemføre i national lovgivning senest den 20. juli i år. Direktivet vil bidrage til at sætte en stopper for udnyttelsen af tredjelandsstatsborgere med ulovligt ophold, som nogle arbejdsgivere betaler utilstrækkelige lønninger og pålægger utilfredsstillende arbejdsvilkår.
<P>
Et skridt fremad ville være en aftale om forslaget til direktiv om en enkelt tilladelse, der indeholder en række fælles rettigheder for tredjelandsstatsborgere med lovligt ophold i en medlemsstat.
<P>
Lad mig nu gå over til det femte og sidste punkt vedrørende Kommissionens rolle i fremme af udvekslingen af bedste praksis, der omfatter en politik om hushjælp. I denne forbindelse vil jeg gerne nævne et privat projekt, som Kommissionen i øjeblikket gennemfører på Parlamentets anmodning, og som søger at fremme ændringen af usikkert arbejde til arbejde, der er forbundet med rettigheder.
<P>
Efter en indkaldelse af forslag udstedt under pilotprojektet i 2010 medfinansierer Kommissionen et projekt, der fokuserer på konsekvenserne af den økonomiske og finansielle krise for usikkert husarbejde, migrantarbejdere og unge arbejdstagere og på medlemsstaterne foranstaltninger for at forbedre deres rettigheder. Projektet fremmer udveksling af bedste praksis, navnlig vedrørende den kollektive repræsentation af arbejdstagere med usikre job. En anden indkaldelse af forslag, der vil blive offentliggjort i år, vil mere specifikt vedrøre en indsats for at forbedre de fattigste arbejdstageres, herunder hushjælps, rettigheder.
<P>
Pilotprojektet vil også omfatte en undersøgelse for at opnå en bedre forståelse af usikkert arbejde i 12 medlemsstater og for at fremme omdannelsen heraf til ansættelsesforhold, der indebærer flere sociale rettigheder, navnlig ved at se på, hvad medlemsstaterne kan gøre i praksis for at fremme denne omstilling og identificere en kerne af grundlæggende sociale rettigheder. En caseundersøgelse af migranthushjælps situation i Italien blev for nylig gennemført i forbindelse med et projekt om anstændigt arbejde og arbejdsmarkedsrelationer medfinansieret af Kommissionen.
<P>
Endelig har Det Europæiske Arbejdsmiljøagentur og Udvalget af Arbejdstilsynschefer anmodet om informations- og bevidstgørelseskampagner for hele sektoren om beskyttelse af arbejdstagerne sundhed og sikkerhed.
<SPEAKER ID="691" NAME="Csaba Őry" LANGUAGE="HU">
Fru formand! Gruppen for Det Europæiske Folkeparti er meget glad for dagens forhandling. Jeg mener, at vi skylder fru Berès tak for at have taget initiativet til den, så vi dels kan tilslutte os ILO-initiativet dels kan overveje alt det, der skal gøres for en gruppe arbejdstagere, hvis vilkår vi ofte ikke kender til, og når vi kender noget til dem, er det oftest deprimerende.
<P>
Vi mener også, at det udkast til afgørelse, der er blevet offentliggjort, fortjener støtte, og vi mener, at de elementer, der understreger og fremhæver, at målet her er at skabe anstændige arbejdsvilkår og reguleret beskæftigelse på et område, hvor der mest er tale om migrantarbejdere, særlig i visse lande, under fuldstændig uregulerede og ukontrollerede vilkår og meget ofte i en form for moderne slaveri, er særlig gode.
<P>
Vi har allerede nævnt, at der er sorte huller i arbejdsmarkedslovgivningen. Dette blev drøftet i forbindelse med atypiske kontrakter. Dette kunne naturligvis være endnu et skridt i retning af at kunne garantere minimumsarbejdsvilkår og andre rettigheder i tilknytning til beskæftigelse, og jeg er enig med kommissæren i, at vi naturligvis bør bringe orden i eget hus først. Vi hilser ILO-initiativet velkommen, men vi kan selv opfordre EU's medlemsstater til at gøre alt, hvad de overhovedet kan i deres egne arbejdsmarkedslovgivninger for at klarlægge dette sorte hul og regulere det på en hensigtsmæssig måde.
<SPEAKER ID="692" NAME="Alejandro Cercas" LANGUAGE="ES">
Fru formand, hr. kommissær! Det første, jeg gerne vil sige, er, at alle de socialistiske medlemmer kan tilslutte sig udtalelserne fra Pervenche Berès, formand for Udvalget om Beskæftigelse og Sociale Anliggender, og vi glæder os over den holdning, som kommissæren netop har indtaget til dette initiativ fra Den Internationale Arbejdsorganisation (ILO).
<P>
De socialistiske medlemmer sætter umådelig stor pris på det arbejde, ILO har udført, siden den blev grundlagt. Vi mener, at den har ydet et uvurderligt bidrag til menneskehedens og også Europas historie. Der er heller ingen tvivl om, at dette nye initiativ om hushjælp er meget vigtigt, fordi der er et meget stort antal mennesker, som udfører denne form for arbejde, og fordi det også i høj grad berører kvinder og indvandrere.
<P>
De socialistiske medlemmer mener, at det ville være rigtig godt, hvis dette udkast til konvention og henstilling blev vedtaget på det kommende møde i juni, og hvis Parlamentet, Kommissionen og Rådet var aktive - ikke blot passive, men aktive - så Europa lever op til det, det siger, og så dets handlinger afspejler dets ord.
<P>
Hvis vi gør dette, vil vi i det mindste hjælpe til at udvide programmet om anstændigt arbejde. Vi vil hjælpe verden og mange mennesker, men primært vil vi også hjælpe os selv til at være anstændige og til at respektere hinanden som en institution og som europæere, men også så vores kontinent opretholder sin sociale model, som er umulig at opretholde, hvis vi er en ø for beskyttelse af rettigheder i en verden af elendighed og manglende beskyttelse.
<P>
Måske er tiden også inde til, at Kommissionen, Rådet, vi alle ser på Europa, for ikke alt er blevet løst her heller. I Europa findes der kontraktformer, der berører indvandrere og kvinder på området arbejde i hjemmet, som er meget usikre og indeholder store smuthuller.
<P>
Jeg vil være glad, hvis vi i denne debats og forhandlings hede kunne forstå, at der er visse smuthuller, som må lukkes i lovgivningen i EU og også i mange medlemsstater. Vi har problemer med disse arbejdstageres sikkerhed og sundhed. Vi har problemer i mange lande med de juridiske former, under hvilke dette arbejde udvikler sig. Vi har desuden også et stort problem med bekæmpelse af misbrug og diskrimination mod indvandrere, hvoraf mange arbejder i europæiske familier.
<P>
Vi har mange initiativer i øjeblikket. Hr. kommissær, tiden ville nu være inde til at øge vores etiske forpligtelse til at bistå ILO, til at hjælpe os selv og til at udføre arbejde, der er værdifuldt for menneskehedens fremtid.
<SPEAKER ID="693" NAME="Marian Harkin" LANGUAGE="EN">
Fru formand! Jeg mener, at det er vigtigt for os at gennemføre denne forhandling i lyset af den kommende vedtagelse af en ILO-konvention om hushjælp. Jeg mener, at vi her i Parlamentet bør rose ILO for dens fremragende arbejde.
<P>
Arbejde i hjemmet - f.eks. pasning af familie - finder udelukkende sted i familiens hjem. Traditionelt set var det i EU naturligvis kvindearbejde, selv om det er ved at ændre sig. Migranter og mennesker fra mere marginaliserede samfund har også større sandsynlighed for at arbejde i hjemmet. Værdien af arbejde i hjemmet indgår ikke i vores beregninger af BNP, og arbejde i hjemmet er derfor blandt andet meget ofte usynligt, og det er helt sikkert undervurderet. Dette stiller uden tvivl hushjælp i en usikker stilling, og meget ofte er de afhængige af arbejdsgivernes goodwill. Det er ganske enkelt ikke acceptabelt. Som vi siger i beslutningen, gør dette hushjælp mere udsat for diskrimination og endog for multiple former for diskrimination.
<P>
Vigtigheden af denne ILO-konvention ligger i, at den vil yde juridisk anerkendelse af arbejde i hjemmet som et regulært arbejde. Som følge heraf skulle hushjælp stå stærkere, når det gælder om at udøve deres rettigheder. Jeg mener, at det er afgørende, at hushjælp har ret til centrale arbejdsstandarder. Det omfatter naturligvis adgang til social sikring, beskyttelse af sikkerhed og sundhed og beskyttelse af moderskab samt bestemmelser om arbejds- og hviletid.
<P>
Da arbejde i hjemmet hovedsageligt udføres i familiens hjem, kan der være spørgsmål om privatlivets fred. Vi må finde frem til innovative og brugbare løsninger for at sikre hushjælps sikkerhed og sundhed og generelt for at sikre, at deres rettigheder respekteres fuldt ud. En løsning kunne være brugen af standardkontrakter. I kantonen Genève findes der f.eks. en standardkontrakt, som alle arbejdsgivere og arbejdstagere automatisk indgår. Den vedrører bl.a. spørgsmål såsom mindsteløn, familieydelser og ferier. Jeg mener, at der findes tilsvarende kontrakter i Belgien. De giver hushjælp større sikkerhed, forenkler tingene for arbejdsgivere og fjerner gråzoner og tvetydigheder.
<P>
Jeg vil også gerne sige, at jeg er meget glad for at støtte ændringsforslagene fra Gruppen De Grønne, hvori de taler om inddragelse af au pair-personer og sort arbejde, men fremsætter praktiske forslag til at sikre, at vi er proaktive med hensyn til sikring af adgangen til det åbne arbejdsmarked for hushjælp.
<P>
Endelig vil jeg gerne støtte forfatteren til beslutningen, fru Berès, når hun siger, at EU bør vise vejen til forbedring af vilkårene for hushjælp. Jeg var interesseret i kommissærens ord om sikkerhed og sundhed under arbejdet, og selv om der ikke er planer om at udvide direktivet, mener jeg, at hans bemærkninger åbner mulighed for fleksibilitet i sikringen af bedre sikkerheds- og sundhedsmæssige vilkår for hushjælp.
<SPEAKER ID="694" NAME="Jean Lambert" LANGUAGE="EN">
Fru formand! Også jeg vil gerne lykønske fru Berès med at have taget initiativet med den mundtlige forespørgsel og beslutningen. Jeg vil også gerne takke kommissæren for hans svar. Det er alt for sjældent, at vi får et meget specifikt svar fra kommissærerne på mundtlige forespørgsler.
<P>
Min gruppe glæder sig meget over forslaget fra ILO til konventionen og henstillingen om hushjælp. Vi er klar over, at mindst 20 af vores egne medlemsstater allerede har kommenteret udkastet og været aktivt involveret heri. Vi ser frem til en hurtig ratificering i disse medlemsstater og til en interessant gennemførelse.
<P>
Der har været meget snak om, at denne gruppe arbejdstagere er særlig sårbar. Meget arbejde udføres bag lukkede døre. Det er usynligt. Ofte er arbejdstagerne selv isolerede, og adgang til fagforeninger er ofte meget vanskelig i denne situation. Ret ofte kan man, hvis man ansættes som arbejdstager i hjemmet, blive anset for at stå til rådighed 24 timer i døgnet 7 dage om ugen. Vi ved her i Parlamentet, at vagttjeneste er et meget kontroversielt spørgsmål, og det er noget, vi ikke hilser velkommen.
<P>
Som det er blevet sagt, undervurderes arbejde i hjemmet ofte, eller det betragtes som traditionelt kvindearbejde, som "alle og enhver kan udføre", men vi har også fremhævet, at meget af det rent faktisk er ret kvalificeret arbejde. Det kan ret ofte indebære sygepleje og forskellige aspekter af børns udvikling. Hushjælp indtager ofte en virkelig tillidsstilling. Mange arbejdsgivere værdsætter dette, men der er alt for mange, som ikke gør. I Det Forenede Kongerige har vi f.eks. for nylig oplevet et tilfælde, hvor en person rent faktisk fik en fængselsstraf for at have smuglet hushjælp. Den unge kvinde, der var involveret, mistede fire år af sit liv til sin arbejdsgiver, som fik en dom på ni måneder. Så vi må se på, hvordan vi påviser denne form for smugling.
<P>
Kvindelige migrantarbejdere er helt klart meget sårbare. Vi er stødt på sager, hvor arbejdstagere f.eks. kommer ind i landet med diplomater og bliver frataget deres pas. Folk i den situation har stort set ingen frihed, de har ikke adgang til hjælp, og de kender ikke noget til deres rettigheder.
<P>
Jeg vil gerne rejse et spørgsmål om artikel 17 i den foreslåede konvention, som handler om bureauernes rolle. Jeg mener, at dette er noget, vi virkelig bør se på på europæisk plan, for det opleves i stigende grad som det svageste led i mange af de problemer, vi står over for.
<SPEAKER ID="695" NAME="Thomas Händel" LANGUAGE="DE">
Fru formand, hr. Andor, mine damer og herrer! Jeg forstår ud fra det, hr. Andor har sagt, at Kommissionen naturligvis er opmærksom på dette emne. Jeg konkluderer også, at det håndteres på en alt for begrænset måde.
<P>
Det er ikke, som hr. Öry understregede tidligere i denne forhandling, fordi vi ved for lidt om, hvad hushjælp i Europa laver. Tværtimod ved vi så meget, at der er et presserende behov for lovgivning. Mellem 5 og 9 % af alle arbejdstagere arbejder i private husholdninger. Det er den dårligst betalte gruppe arbejdstagere i Europa, den gruppe, der har de færreste rettigheder og den største andel af ulovlige arbejdstagere. Der er et presserende behov for handling på dette område, og det omfatter Kommissionen. Arbejdskraftens frie bevægelighed vil ikke forbedre den situation, vi i øjeblikket befinder os i. Derfor er initiativet i denne konvention fra Den Internationale Arbejdsorganisation (ILO) yderst velkomment, og det fortjener vores støtte.
<P>
Jeg vil gerne kommentere fire punkter. For det første er der huller i definitionerne i ILO's konvention. Hvis hushjælp ikke kan arbejde lejlighedsvis, sporadisk eller på et ikke erhvervsmæssigt grundlag inden for denne sektor, så findes mulighederne for at omgå lovgivningen allerede. For det andet er der et presserende behov for obligatoriske ansættelseskontrakter på dette område. For det tredje må vi ikke blot have fornuftig, generelt bindende lovgivning om mindsteløn, vi må også have rettigheder vedrørende lige adgang til beskæftigelse. For det fjerde må disse arbejdstagere være omfattet af obligatoriske sociale sikringsforpligtelser, navnlig da dette er en sektor med mindsteløn.
<P>
Jeg er glad for, at fru Berès i sin erklæring har opfordret til en kampagne for at indføre standardiserede arbejdsvilkår. Dette er en god ting. Vi må i vores fremtidige arbejde sikre, at arbejde, der ikke giver en løn, man kan leve af, gøres ulovligt af samfundet og ikke længere tolereres.
<SPEAKER ID="696" NAME="Jaroslav Paška" LANGUAGE="SK">
Fru formand! Ifølge en rapport fra Den Internationale Arbejdsorganisation (ILO) repræsenterer arbejde i hjemmet omkring 5 % af det samlede antal job. Det er en form for usynligt arbejde, som ikke udføres på fabrikker, i forretninger eller på kontorer, men i privatpersoners hjem. Kvinder tegner sig for 90 % af arbejdstagerne og arbejder ikke i en gruppe, men alene i boliger. Målet med deres arbejde er ikke at frembringe merværdi, men at yde pleje eller tjenester svarende til de opgaver, kvinder normalt udfører gratis i deres egne hjem.
<P>
Arbejdet er derfor økonomisk undervurderet, og det betragtes ofte ikke som normal beskæftigelse i arbejdsmarkedslovgivningen, og som følge heraf er arbejdstagerne udsat for uautoriseret og uretfærdig behandling. Der er meget ofte tale om sort arbejde, og arbejdstagere, der kommer fra landdistrikter eller fra udlandet har lave kvalifikationer, kender ikke deres rettigheder og bliver sårbare personer. Sort arbejde berøver arbejdstagerne social beskyttelse og berøver samfundet bidrag til social sikring. Hvis vi ikke ønsker, at arbejde i hjemmet fortsat skal være sort arbejde, må vi gøre dette arbejde til et reelt erhverv og overvinde de sædvanlige stereotyper, der ofte fremstiller dette arbejde som værdiløst.
<P>
Vi bør derfor professionalisere det. Med henblik herpå må vi dog indføre nye foranstaltninger i de enkelte medlemsstaters beskæftigelsessystemer, herunder specifikke bestemmelser med hensyn til beskatning, social sikring samt beskæftigelse og borgerrettigheder, som tager hensyn til den særlige karakter af det arbejde, der udføres på denne måde. Der ligger generelt finansielle årsager bag den aktuelle tendens til at udføre og lade udføre sort arbejde i hjemmet, fordi sort arbejde er mere fordelagtigt for begge parter end offentligt registreret arbejde, som ud over skat og fradrag belaster begge parter med omfattende bureaukratiske krav.
<P>
Målet med medlemsstaternes krav bør derfor være at ændre eller endog fjerne fordelene ved sort arbejde, så arbejde i hjemmet bliver en specifik form for anstændigt arbejde.
<SPEAKER ID="697" NAME="Elisabeth Morin-Chartier" AFFILIATION="PPE">
(FR) Fru formand! Først vil jeg gerne takke fru Berès, formanden for Udvalget om Beskæftigelse og Sociale Anliggender, for at have givet os muligheden for at gennemføre denne forhandling forud for konferencen i Den Internationale Arbejdsorganisation (ILO), og kommissær Andor for at have accepteret at gennemføre denne forhandling mellem Parlamentet og Kommissionen.
<P>
Jeg vil gerne først fremhæve et indledende punkt. Mange har drøftet vores kendskab eller manglende kendskab til arbejde i hjemmet. Når vi med nogen tøven siger, at hushjælp tegner sig for mellem 5 og 9 % af alle arbejdstagere, betyder det ganske enkelt, at vi ikke kender til området arbejde i hjemmet. Forholdet er 1:2. Jeg opfordrer derfor til, at vores bestemmelser sætter os i stand til på europæisk plan at opnå en bedre forståelse af området arbejde i hjemmet, så vi kan sikre det bedre.
<P>
Det andet punkt, jeg gerne vil nævne, er, at vi, selv om vi har udarbejdet Europa 2020-strategien og ved, at job med lave kvalifikationer i dette Europa 2020 vil være truet, må gøre alt her på området arbejde i hjemmet for at sikre, at specialiseringerne anerkendes.
<P>
Fru Lambert sagde for lidt siden, at meget arbejde i hjemmet er ret kvalificeret, og vi må identificere dette arbejde og fremme det og fremme de kvalifikationer, der er tale om.
<P>
Det tredje punkt er, at Europa ikke kan grundlægges på værdier som menneskerettigheder og sociale rettigheder og udvikle relevant EU acquis uden også at udvikle beskyttelse af lønningerne, beskyttelse af arbejdstiden, beskyttelse af sundhed, kendskab til kravene i forbindelse med arbejde i hjemmet og uden at give hushjælp en række garantier. Jeg vil gerne komme med en advarsel, som går ud på, at dette ikke bør føre til integration af arbejdstagere, der befinder sig i en fuldstændig ulovlig situation. Vi må også vide, hvordan vi forhindrer, at de værdier, vi forsvarer, kapres.
<SPEAKER ID="698" NAME="Edite Estrela" AFFILIATION="S&amp;D">
(PT) Fru formand! Jeg helt enig i det, mine kolleger fra Gruppen for Det Progressive Forbund af Socialdemokrater i Europa-Parlamentet, der har talt før mig, har sagt. Jeg vil gerne lykønske formanden for Udvalget om Beskæftigelse og Sociale Anliggender, fru Berès, med dette initiativ, der gør det muligt for os at drøfte et meget vigtigt emne. Jeg vil også gerne takke kommissæren for hans engagement og for den finfølelse, han har vist.
<P>
Arbejde i hjemmet er vigtigt i økonomisk og social henseende, men det er arbejde, der er dårligt betalt, rutinearbejde og arbejde, der undervurderes af samfundet. Det er allerede blevet sagt, at arbejde i hjemmet hovedsageligt udføres af kvinder, som er udsat for alle former for diskrimination. Med hensyn til diskrimination vil jeg gerne nævne, at jeg i min betænkning om revisionen af direktivet om barselsorlov slår til lyd for, at hushjælp medtages i direktivets anvendelsesområde.
<P>
Hushjælp er i øjeblikket udelukket fra direktivet om barselsorlov og fra enhver europæisk lovgivning, der sikrer retten til beskyttelse af moderskab, og de er end ikke omfattet af rammedirektivet om sikkerhed og sundhed. Dette er en uacceptabel diskrimination, som der må rettes op på.
<P>
Den Internationale Arbejdsorganisations konvention er derfor velkommen og bør støttes for at gøre arbejde i hjemmet til et anstændigt arbejde og give disse kvinder de samme rettigheder, som andre kvinder har.
<SPEAKER ID="699" NAME="Kyriacos Triantaphyllides" AFFILIATION="GUE/NGL">
(EL) Fru formand! En række undersøgelser udført af medlemsstaterne viser, at hushjælp står over for forskellige problemer, herunder lave lønninger, diskrimination, en stor arbejdsbyrde, utilbørlig adfærd fra arbejdsgivernes side og endog seksuel chikane. Disse problemer forværres af den omstændighed, at de ikke behandles som arbejdstagere og derfor ikke har nogen beskyttelse i henhold til internationale konventioner eller EU's retspraksis. Ordet "hushjælp" bør derfor snarest ændres til "ansat i hjemmet", og spørgsmålene om kontrakter og ansættelsesvilkår skal snarest reguleres.
<P>
Godkendelse af en ILO-konvention om hushjælp ville være et første skridt i retning af at mindske den eksisterende kløft ved at beskytte rettigheder i forbindelse med deres beskæftigelse, lønstigninger, vedtagelse af kriterier for arbejdsgiverne eller endog ved at tydeliggøre, at hushjælp ikke nødvendigvis skal bo i arbejdsgiverens hjem. Som en del af denne indsats bør EU i samarbejde med medlemsstaterne søge at ændre den eksisterende lovgivning, så den omfatter hushjælp, og vigtigst af alt tilskynde til samarbejde mellem medlemsstaterne og udvekslinger af bedste praksis.
<SPEAKER ID="700" NAME="Thomas Mann" AFFILIATION="PPE">
(DE) Fru formand, hr. Andor, mine damer og herrer! I Tyskland er hushjælp ikke omfattet af jobbeskyttelseslovgivningen. De er heller ikke omfattet af det europæiske rammedirektiv. Årsagen hertil er, at staten ikke har ret til at overvåge overholdelsen af disse bestemmelser i privatboliger. Der findes tilsvarende hindringer i andre medlemsstater. I alt 15 af dem har ikke medtaget hushjælp i deres jobbeskyttelseslovgivning.
<P>
Disse arbejdstagere fortjener imidlertid særlig beskyttelse. Jeg går derfor ind for vedtagelse af Den Internationale Arbejdsorganisations (ILO) konvention, men jeg mener, at det vil være hensigtsmæssigt at indarbejde store dele af konventionen i EU-lovgivningen. Dette ville forhindre de nationale parlamenter i at træffe uafhængige beslutninger om ratificering af individuelle ILO-konventioner. Jeg vil dog gerne takke ILO's arbejdsgrupper for deres fremragende arbejde.
<P>
Der er fortsat nogle få problemer f.eks. i definitionerne. Artikel 1 bør ikke blot omfatte hushjælp, men også husholdningsservice. Artiklen om hvileperioder er også problematisk. Alle ansatte skal have en hviledag om ugen, men det behøver ikke at være i den samme uge. Medlemsstaterne må indgå individuelle aftaler om tidsperioder, for der er behov for en vis fleksibilitet.
<P>
Forbuddet mod betaling i naturalier, der har direkte forbindelse med arbejdet såsom uniformer, apparater eller beskyttelsesudstyr, er for mig uforståeligt. Jeg går ud fra, at det, man mener, er, at det ikke må trækkes fra lønnen. Vi må med andre ord forbyde, at betaling i naturalier trækkes fra lønnen.
<P>
Når disse uoverensstemmelser er løst, mener jeg, at vi bør underskrive ILO-konventionen om hushjælp. Tak fru Berès for Deres initiativ og tak til alle dem, der har sagt, at de ønsker at arbejde for fremskridt på vegne af de mennesker, som vi alle ved, fortjener beskyttelse.
<SPEAKER ID="701" NAME="Elena Băsescu" AFFILIATION="PPE">
(RO) Fru formand! Jeg glæder mig over initiativet om vedtagelse af et supplement til Den Internationale Arbejdsorganisations konvention via henstillingen om hushjælp. Jeg bør nævne, at de tegner sig for 9 % af den samlede arbejdsstyrke, men de nyder ikke godt af de samme sociale garantier. Manglende opgivelse af dette arbejde er skadelig både for arbejdstagerne og for staten, som ikke kan opkræve skat af dem. Jeg mener, at denne kategori af arbejdstagere er særlig sårbar over for misbrug fra arbejdsgivernes side. I mange tilfælde er hushjælp indvandrere uden papirer, hvilket forhindrer dem i at kontakte myndighederne, når de udnyttes. Jeg opfordrer Kommissionen til snarest muligt at vedtage en pakke af foranstaltninger, der skal beskytte og formidle information til dem. Der er behov for et tæt samarbejde mellem nationale myndigheder og europæiske institutioner for at forbedre arbejdsvilkårene for denne gruppe af arbejdstagere.
<SPEAKER ID="702" NAME="Silvia-Adriana Ţicău" AFFILIATION="S&amp;D">
(RO) Fru formand! Den aldrende befolkning øger efterspørgslen efter plejetjenester i hjemmet. Som følge af den økonomiske krise er arbejdsløshedssatsen steget til omkring 10 %, mens ungdomsarbejdsløsheden endog når op på 20 %. I mange medlemsstater har programmer for økonomisk genopsving medført en nedskæring i budgetterne til sundhed, hvilket også fører til afskedigelse af mange ansatte inden for denne sektor.
<P>
En manglende opgivelse af pleje i hjemmet eller rengøringstjenester berøver disse arbejdstagere chancen for en anstændig tilværelse og navnlig en anstændig pension. Da arbejdstagerne inden for disse sektorer hovedsageligt er kvinder, der generelt har ansvaret for deres egen familie både med hensyn til børneopdragelse og pasning af ældre familiemedlemmer, vil jeg gerne spørge Kommissionen, om der findes nogen statistikker over hushjælp på EU-plan og over omfanget heraf i hver enkelt medlemsstat. Jeg vil også gerne spørge, hvilke foranstaltninger Kommissionen agter at træffe for at sikre ikke blot den nødvendige fleksibilitet, men også respekt for arbejdstagernes rettigheder.
<SPEAKER ID="703" NAME="Ilda Figueiredo" AFFILIATION="GUE/NGL">
(PT) Fru formand! Jeg mener, at den forhandling, vi gennemfører her, er vigtig, og det samme gælder initiativet fra vores formand for Udvalget om Beskæftigelse og Sociale Anliggender om behovet for at anerkende værdien af hushjælp, hvoraf størstedelen er kvinder, der leverer hjælp i hjemmet, rengørings- og madlavningsydelser, og som generelt er ofre for en alvorlig udnyttelse og diskrimination, der er endnu værre, når de også er indvandrere. Det er derfor af største betydning, at vi løser dette problem.
<P>
Jeg mener også, at en ny konvention fra Den Internationale Arbejdsorganisation kunne være en betydelig hjælp og om muligt bør vedtages på det 100. møde i den internationale arbejdskonference. Der kan derfor ikke herske nogen tvivl om, at Kommissionens rolle - Deres rolle, hr. kommissær - med hensyn til at tilskynde medlemsstaterne og til at henlede opmærksomheden på konventionens nøjagtige indhold kan være meget vigtig. Jeg vil dog også opfordre kommissæren til koncentrere sin opmærksomhed omkring EU-lovgivningen for at sikre jobbeskyttelse, beskyttelse af løn og beskyttelse ved barsel og sygdom samt sociale sikringsrettigheder for hushjælp, uanset om det er mænd eller kvinder.
<SPEAKER ID="704" NAME="Elisabeth Schroedter" AFFILIATION="Verts/ALE">
(DE) Fru formand! Jeg vil gerne endnu en gang henvise til hr. Andors tale. Han spurgte meget forsigtigt, om Kommissionen havde beføjelser og ansvar på dette område. Jeg mener, den har mere ansvar, særlig med hensyn til bevægelsesfrihed.
<P>
Jeg tænker straks på udstationerede arbejdstagere. Et eksempel herpå er Berlin, hvor fagforeningerne har oprettet et rådgivningscenter for udstationerede arbejdstagere. Den største gruppe af arbejdstagere, der kontakter dette center, ikke blot fra Berlin, men fra hele Tyskland, er sygeplejersker, der er ansat som hushjælp, nogle gange under frygtelige og yderst usikre arbejdsvilkår. Dette er en måde at omgå minimumsarbejdsvilkårene på. Nogle mennesker har endog en fupstatus som selvstændige. Derfor har vi fremsat dette ændringsforslag. Størstedelen af disse mennesker er arbejdstagere fra andre EU-medlemsstater og fra tredjelande. Dette viser, at Kommissionen helt klart har et ansvar for at handle og for at indføre minimumsstandarder på dette område.
<SPEAKER ID="705" NAME="László Andor" LANGUAGE="EN">
Fru formand! Denne drøftelse understreger den centrale rolle, som ILO spiller i arbejdsverdenen. Jeg mener, at vi må fortsætte vores tætte samarbejde med ILO, fordi dens arbejde på dette område, og naturligvis også på andre områder, i høj grad finder anvendelse i en europæisk sammenhæng.
<P>
Men forhandlingen viste også, at mange af de beskæftigelsespolitikker og sociale politikker, vi har med at gøre, finder anvendelse på hushjælp, selv om de anses for at udgøre en separat gruppe.
<P>
Udvikling af færdigheder, sundhed og sikkerhed, anstændige lønninger og social sikring, udvikling af kontraktlige ordninger - og jeg kunne naturligvis fortsætte listen - er alle aspekter, der må dækkes i forbindelse med hushjælp, og EU må sandelig gå forrest også på globalt plan.
<P>
Vi må arbejde meget tæt sammen med medlemsstaterne, fordi mange muligheder for handling kan findes på medlemsstatsplan, og vi fortsætter med at udveksle bedste praksis på dette område.
<P>
Som jeg nævnte i min indledende tale, gennemfører vi i øjeblikket et pilotprojekt på Parlamentets foranledning for at omdanne usikkert arbejde til en anstændig beskæftigelse, og der er allerede blevet lanceret to indkaldelser af forslag. Den anden, der blev lanceret tidligere i år, er en specifik opfordring til en indsats for at styrke de fattigste arbejdstageres rettigheder, og der vil blive gennemført en undersøgelse, så vi også bedre kan forstå fænomenet usikkert arbejde.
<P>
Med hensyn til spørgsmål om lovgivningen om sikkerhed og sundhed, og hvordan den finder anvendelse på hushjælp, har Kommissionen ikke i øjeblikket planer om at udvide anvendelsesområdet for direktivet som sikkerhed og sundhed, men vi har nu mulighed for at overveje nye regler for hushjælp som en gruppe. Det er vigtigt at bemærke, at medlemsstaterne naturligvis kan indføre strammere nationale regler. De kan f.eks. omfatte hushjælp i nationale regler og gå videre end minimumskravene.
<SPEAKER ID="706" NAME="Formanden">
Som afslutning på forhandlingen har jeg modtaget et forslag til beslutning.
<P>
Forhandlingen er afsluttet.
<P>
Afstemningen finder sted torsdag den 12. maj, kl. 12.00.
