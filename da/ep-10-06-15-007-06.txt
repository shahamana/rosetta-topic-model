<CHAPTER ID="007-06">
6. Åbenhed i regionalpolitikken og finansieringen heraf (
<P>
- Før afstemningen
<SPEAKER ID="160" NAME="Michail Tremopoulos">
ordfører. - (EL) Hr. formand, mine damer og herrer! Baggrunden for denne betænkning om åbenhed i regionalpolitikken og finansieringen heraf er, at fuld offentliggørelse af modtagere af EU-midler giver mulighed for offentlig deltagelse i en meningsfuld debat om, hvordan offentlige midler anvendes, hvilket er afgørende for et velfungerende demokrati på EU-plan.
<P>
Denne betænkning, som Regionaludviklingsudvalget anmodede mig om at være ordfører på, indeholder henstillinger, der bør indarbejdes i fremtidige retsregler om strukturfondene, som f.eks. tilvejebringelse af yderligere nødvendige oplysninger i forbindelse med offentliggørelsen af fortegnelser over støttemodtagere og tilstrækkelig bindende regler om partnerskab.
<P>
Andre forslag, der kan gennemføres inden for rammerne af de nuværende samhørighedsprogrammer, er f.eks.:
<P>
fastlæggelse fra Kommissionens side af et mere detaljeret og præskriptivt format med specifikation af strukturen, formen og indholdet af de oplysninger, der skal stilles til rådighed
<P>
etablering af en forbindelse mellem det europæiske åbenhedsinitiativ og den nye finanskontrol og revision
<P>
strammere kommunikations- og oplysningskrav fra revisorernes side, herunder "naming and shaming"procedurerne og øget brug af finansielle korrektioner i bekræftede tilfælde af svig
<P>
tættere inddragelse af regionale og lokale myndigheder og andre relevante partnere i alle faser af programmeringen og gennemførelsen på samhørighedsområdet og fuld adgang for disse myndigheder til al projektdokumentation
<P>
mere vejledning fra Kommissionens side i anvendelsen af partnerskabsbestemmelsen i praksis inden for rammerne af de nuværende programmer og øget åbenhed omkring EU-støtte til større projekter.
<P>
Jeg vil gerne på ny takke skyggeordførerne fra de øvrige politiske grupper for denne endelige tekst, som det er lykkedes os at nå til enighed om.
