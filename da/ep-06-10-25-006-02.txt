<CHAPTER ID="006-02">
2. Europæisk betalingspåbudsprocedure (afstemning) 
<P>
Før afstemningen
<SPEAKER ID="116" NAME="Cristiana Muscardini" AFFILIATION="UEN">
(IT) Hr. formand! Jeg har en bemærkning til forretningsordenen, og De skal have tak, fordi De hurtigt gav mig ordet. Eftersom formandskabet gav mig ordet så hurtigt, er jeg sikker på, at min stemme også bliver hørt dér, hvor mikrofonerne ikke når ud.
<P>
I henhold til forretningsordenen vil jeg foreslå, at vi efter det, som er blevet besluttet, og efter den efterfølgende afstemning, straks foretager en ændring af forretningsordenen ifølge den praksis, der er blevet indført her i Parlamentet i dag. Fra nu af vil det ikke længere være nødvendigt at have teksterne til rådighed på alle sprog 24 timer tidligere, men blot at modtage dem i forbindelse med afstemningen, og det vil heller ikke være nødvendigt at stille mundtlige ændringsforslag, eftersom enhver af os har ret til at ændre de tekster, der stemmes om, i sidste øjeblik.
<P>
Hr. formand, jeg vil gerne lykønske Dem, for det betyder, at demokratiet endnu en gang er blevet trådt under fode.
<SPEAKER ID="117" NAME="Monica Frassoni" AFFILIATION="Verts/ALE">
(IT) Hr. formand! Jeg vil blot sige, at det har været en vanskelig dag i dag, og at beslutningen om at gentage afstemningen efter min mening skaber en farlig og helt unødvendig præcedens.
<SPEAKER ID="118" NAME="Arlene McCarthy " LANGUAGE="EN">
Hr. formand! Udvalget og de politiske grupper anmodede om, at vi stemmer om kompromisændringsforslag 4 først, fordi det er det ændringsforslag, der blev aftalt med Rådet og Kommissionen på trepartsmødet. Det respekterer Parlamentets regler om den nye komitologiprocedure. Når De tager kompromisændringsforslag 4 først, betyder det, at ændringsforslag 2 bortfalder.
<P>
I lyset af kommissær Frattinis udtalelse under debatten i mandags og hans tilsagn om at undersøge virkningerne af denne forordning og de civilretlige love for parter med bopæl i tredjelande, navnlig staterne i Det Europæiske Økonomiske Samarbejdsområde, er grupperne blevet enige om ikke at insistere på ændringsforslag 1. Derfor vil vi som grupper stemme imod dette ændringsforslag.
<P>
Jeg håber, at det afværger forvirring under afstemningen.
<SPEAKER ID="119" NAME="Paula Lehtomäki" LANGUAGE="EN">
Hr. formand! Formandskabet noterer sig også Parlamentets interesse for at udvide den europæiske betalingspåbudsprocedures anvendelsesområde til at omfatte sagsøgere og sagsøgte med bopæl i en stat, som er medlem af Det Europæiske Økonomiske Samarbejdsområde. Men hvis vi ser på forhandlingerne i Rådet, synes det at være umuligt at ændre definitionen af grænseoverskridende sager i forordningen på nuværende tidspunkt.
<P>
Formandskabet er rede til at se nærmere på forordningens indvirkning på parter med bopæl i stater i Det Europæiske Økonomiske Samarbejdsområde.
