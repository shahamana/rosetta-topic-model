<CHAPTER ID="014-03">
3. Burma
<SPEAKER ID="186" NAME="Formanden">
Næste punkt på dagsordenen er forhandling om seks beslutningsforslag om Burma.
<SPEAKER ID="187" NAME="Marios Matsakis " AFFILIATION="ALDE">
forslagsstiller. - (EN) Fru formand, hr. kommissær! Burma er et tilbagevendende emne under vores samlinger om menneskerettighedskrænkelser. Hvis vi havde en pris for det regime, der overtræder menneskerettighederne mest, ville Burma helt sikkert være en meget stærk kandidat. For øvrigt er Burma også førende globalt med hensyn til et andet onde, nemlig narkotika. Ifølge International Narcotics Central Strategy Report fra 2006 er Burma verdens næststørste producent af ulovlig opium og producerer over 90 % af den sydøstasiatiske heroin. Jeg er ikke klar over, i hvor høj grad menneskerettighedskrænkelserne hænger sammen med fremstillingen af narkotika i Burma, men jeg ved, at der bør gribes resolut, hurtigt og effektivt ind over for begge problemer.
<P>
Desværre har EU's såvel som det internationale samfunds kritiske holdning til det burmesiske regime tilsyneladende ikke være drastisk nok, idet den ikke har haft nogen positiv indvirkning. Som et godt eksempel kan nævnes, at Rådet for nylig gav den burmesiske udenrigsminister tilladelse til at deltage i ASSEM-mødet blot få dage efter den burmesiske militærjuntas forlængelse af Aung San Suu Kyis meget beklagelige husarrest. Rådet burde forklare dette tiltag. Et andet eksempel er den kendsgerning, at indførelsen af en våbenembargo over for Burma er meget ineffektiv, da lande som Kina og Indien ikke deltager i denne embargo. Burde vi ikke lægge pres på sådanne lande for at få dem til at deltage i våbenembargoen over for Burma?
<P>
Jeg vil gerne afslutningsvis gentage vores krav om en øjeblikkelig ophævelse af Aung San Suu Kyis husarrest. Denne bemærkelsesværdige dame har i høj grad bidraget til fred og demokrati, ikke kun i Burma, men også internationalt, og hun er blevet tildelt både Nobels Fredspris og vores egen Sakharov-pris. Det er virkelig skandaløst og skændigt, at hun igennem de sidste 17 år har tilbragt over 11 år i husarrest i sit eget land. Internationale og europæiske krav om løsladelse har ikke haft nogen indvirkning. Vores tålmodighed er blevet opbrugt for lang tid siden. Vi henstiller, at der nu træffes mere drastiske sanktioner som f.eks. en udvidelse af sanktionernes anvendelsesområde og en udvidelse af listen over målpersoner.
<SPEAKER ID="188" NAME="Zdzisław Zbigniew Podkański " LANGUAGE="PL">
Fru formand! EU har indtaget en fast holdning med hensyn til de overgreb, der er begået af det militære regime i Burma/Myanmar. Europa presser på for at få Burma/Myanmar til at vise mere respekt for menneskerettighederne og komme tilbage på sporet mod demokrati.
<P>
Myndighederne i Burma/Myanmar fortsætter med at fængsle og forfølge aktivister, der arbejder for demokrati. Jeg tror, der er to måder, hvorpå situationen i landet kunne forbedres. Den ene er, at Kina og Indien skal holde op med at forsyne det med våben og andet strategisk udstyr. Den anden er, at udenlandske selskaber, der investerer i Burma/Myanmar, skal respektere menneskerettighederne. Det er også vigtigt at udvikle programmer for at bistå civilsamfundet i Burma/Myanmar, herunder især organisationer for kvinder og etniske minoriteter.
<P>
Jeg repræsenterer Gruppen Union for Nationernes Europa. Vi støtter alle handlinger, der har til formål at beskytte menneskerettighederne og respekten for retsstatsprincippet samt de demokratiske friheder, herunder forsamlings- og ytringsfrihed. Det vil vi fortsat gøre til enhver tid. Vi ønsker at gøre opmærksom på det burmesiske folks økonomiske situation. Mere end 15 millioner af dem lever under fattigdomsgrænsen. Det er ca. 30 % af befolkningen. Der er behov for øjeblikkelig bistand for at beskytte disse menneskers liv og helbred.
<SPEAKER ID="189" NAME="Marc Tarabella " LANGUAGE="FR">
Fru formand, hr. kommissær, mine damer og herrer! Jeg har ofte i dette parlament talt om situationen i Burma og tit brugt ordene "undertrykkelse", "magthavende militærjunta" og "tilsidesatte menneskerettigheder".
<P>
Det beslutningsforslag, som vi skal stemme om i dag, er en appel til Burma om at standse visse handlinger. Sammen med mine kolleger beklager jeg bl.a. og navnlig, at Aung San Suu Kyi har siddet i husarrest siden den 30. maj 2003. Hun er medlem af den burmesiske opposition, fyldte 62 år i tirsdags og har været tilbageholdt i 11 ud af de sidste 17 år, hovedsagelig i husarrest. Hun har kun kunnet forlade sit hjem en enkelt gang af helbredsårsager, som krævede hurtig behandling, og har kun haft begrænset kontakt med omverdenen. Aung San Suu Kyi er symbolet på den burmesiske modstand mod militærdiktaturet, og hun modtog i øvrigt Nobels fredspris i 1991. Det er fuldstændig uacceptabelt, at hun holdes i husarrest, og derfor kræver vi hendes øjeblikkelige og ubetingede løsladelse.
<P>
Burma skal helt holde op med at forfølge og fængsle prodemokratiske aktivister og frigive dem, som allerede sidder fængslet. Jeg tænker især på U Win Tin, en 77-årig journalist, som har siddet fængslet i knap 20 år for at have skrevet et brev til FN, hvori han beretter om de dårlige forhold for politiske fanger.
<P>
Som næstformand for ASEAN-delegationen i Europa-Parlamentet ser jeg den stigende rolle, som denne organisation kan spille i regionen. Må den i en nær fremtid få en positiv indflydelse på den burmesiske regering!
<SPEAKER ID="190" NAME="Charles Tannock " AFFILIATION="PPE-DE">
forslagsstiller. - (EN) Fru formand! Situationen i Burma med hensyn til krænkelser af menneskerettighederne og manglende demokrati er en af de værste i verden, og der handles med mennesker med henblik på seksuel udnyttelse, husarbejde og kommercielt tvangsarbejde. Denne situation forværres af militærjuntaens meget dårlige økonomiske forvaltning. Burma er også fortsat verdens næststørste producent af ulovlig opium.
<P>
På trods af flerpartivalget i 1990, der blev vundet af NLD, nægter den repressive militærjunta fortsat at overgive magten. NLD-lederen og nobelprisvinderen Aung San Suu Kyi, der markerede sin 62-årige fødselsdag i tirsdags, har tilbragt over 11 af de seneste 18 år i husarrest. I februar 2006 forlængede juntaen hendes husarrest yderligere et år. Hendes tilhængere såvel som folk, der fremmer demokrati og øgede menneskerettigheder, forfølges eller fængsles rutinemæssigt i et land uden uafhængige domstole og med brutale retshåndhævende myndigheder.
<P>
Efter at FN's Sikkerhedsråd for nylig nægtede at indføre sanktioner over for Burma, har FN's Menneskerettighedsråd beklageligvis næsten udelukkende fokuseret på et enkelt land - Israel - og fuldstændig ignoreret Burma. EU, de tilstødende ASEAN-lande såvel som Indien og Kina må nu lægge langt større pres på for at sikre, at Aung San Suu Kyi løslades.
<SPEAKER ID="191" NAME="Raül Romeva i Rueda " LANGUAGE="ES">
Fru formand! Som andre medlemmer har påpeget det, og som det påpeges igen og igen i rapporterne fra FN's særlige repræsentant for menneskerettigheder i Myanmar, hr. Paulo Sergio Pinheiro, og i rapporterne fra FN's generalsekretærs særlige repræsentant for menneskerettighedsforkæmpere, Hina Jilani, er situationen i Burma fortsat bekymrende, og den forværres dag for dag.
<P>
Jeg vil gerne begynde med at minde om de indtrængende anmodninger, der har været fremsat her i Parlamentet ved tidligere lejligheder, og som vi er nødt til at fremsætte igen. Forlængelsen af Aung San Suu Kyis husarrest med et år er fuldstændig uacceptabel, og vi må derfor anmode det burmesiske regime om at ophæve den snarest muligt. Det er også vigtigt igen at kræve alle politiske fanger løsladt og at garantere ytrings- og demonstrationsfrihed, hvilket i øjeblikket krænkes i landet.
<P>
På den anden sider mener jeg dog også, at det er vigtigt at påpege vores ansvar som vestlige lande i forhold til dette land, hvad angår investeringer, og det siger jeg, fordi der er mindst to afgørende faktorer.
<P>
For det første må vi ikke glemme, at Burma i øjeblikket har om ikke den betydeligste så i det mindste én af de betydeligste naturgasreserver i Sydøstasien. Det er naturligvis meget attraktivt. Det er derfor absolut nødvendigt, at vi, før der foretages udenlandske, internationale investeringer, garanterer, at der i det mindste foreligger en analyse af indvirkningen af sådanne investeringer på menneskerettighederne. Det er noget, vi glemmer for tit.
<P>
For det andet mener jeg, at det også er vigtigt at understrege, at de sanktioner, der i øjeblikket pålægges af USA, og EU's restriktioner ikke viser sig effektive. Det, at mange andre lande i Asien helt klart forøger deres investeringer i landet, forpligter os til også at indtage en regional holdning til problemet, så vi kan sikre, at vores og vores allieredes foranstaltninger er mere effektive.
<SPEAKER ID="192" NAME="James Nicholson">
for PPE-DE-Gruppen. - (EN) Fru formand! Jeg gentager fordømmelsen af det burmesiske regime, som der gives meget klart og effektivt udtryk for i beslutningen.
<P>
Der er ikke mange mennesker, der kunne holde til den skæbne, som Aung San Suu Kyi har levet med igennem 17 lange år. Hun har uselvisk udholdt fængsling på ubestemt tid og vedvarende adskillelse fra sine kære og udviser på trods heraf stadig et urokkeligt mod og konsekvens i sin sag, og det skal hun roses for. Hun er uden tvivl en leder af vor tid, der lever med krænkelsen af hendes civile frihedsrettigheder, der nøje afspejler undertrykkelsen af hendes medborgere. Menneskerettighedskrænkelserne i Burma omfatter religiøs forfølgelse, tvangsarbejde og tilbageholdelse uden rettergang og er udtryk for politisk vold, som FN med rette fordømte for nylig.
<P>
De lande, der har undertegnet denne resolution, fordømmer fuldt ud den økonomiske støtte, der gives til regimet gennem de østasiatiske landes investeringer i våbenhandel og i energisektoren, der kun afslører dette hensynsløse diktatur. Alle demokratier bør nøje genoverveje, om de ønsker at finansiere et land, hvor udgifterne til sundhedspleje er blandt de laveste i verden.
<SPEAKER ID="193" NAME="Lidia Joanna Geringer de Oedenberg" LANGUAGE="PL">
Fru formand! Der er gået seks måneder, siden Parlamentet sidst besluttede at udsende en advarsel om den alvorlige situation internt i Burma/Myanmar. De militære myndigheder, der er ved magten i landet, har imidlertid ikke formået at gøre demokratiske fremskridt.
<P>
Den økonomiske situation i Burma/Myanmar giver anledning til stor bekymring. 30 % af dets befolkning lever under fattigdomsgrænsen, og menneskerettighederne krænkes åbenlyst. Desuden er tvangsarbejde og hvervning af børn til hæren hverdagskost. Oppositionsaktivister forfølges og fængsles i lange perioder, som det er sket i tilfældet med Aung San Suu Kyi, modtager af Nobel- og Sakharov-priser og tilbageholdt igennem 17 år.
<P>
På denne baggrund bør alle politiske grupper i Burma/Myanmar indtrængende opfordres til at deltage i den nationale konference, der har til opgave at udarbejde en ny forfatning. Repræsentanter for Nationalforbundet for Demokrati bør også deltage. Burma/Myanmars medlemskab af ASEAN er særligt vigtigt for landets fremtid, da det kræves af ASEAN-medlemmer, at de fordobler deres bestræbelser på at indføre demokrati.
<P>
Kina og Indien bør udøve et politisk og økonomisk pres på det burmesiske regime ved at nægte at støtte hæren i Burma/Myanmar. For sin del bør det internationale samfund iværksætte økonomiske sanktioner og indefryse aktiver, der tilhører medlemmer af regeringen i Burma/Myanmar og andre, der har forbindelse med dem. Kun via sådanne resolutte handlinger kan vi håbe på at tvinge det burmesiske regime til at indføre demokratiske ændringer.
<SPEAKER ID="194" NAME="Urszula Krupa" LANGUAGE="PL">
Fru formand! Endnu engang er emnet for dagens forhandling om krænkelser af menneskerettighederne den politiske og sociale situation i Burma/Myanmar. Lige siden 1962 har Burma/Myanmar været styret af militæret, som har holdt landet i et jerngreb.
<P>
Igennem mere end 40 år er menneskerettighederne blevet krænket i dette asiatiske land, og tusinder af mennesker er blevet forfulgt og straffet for oppositionsaktiviteter. Mange er blevet fængslet. Tvangsarbejde hører til dagens orden, og børn hverves til hæren. De fleste mennesker i Burma/Myanmar har ikke adgang til lægehjælp. Mange af dem dør af tuberkulose, malaria, hiv eller aids, og næsten halvdelen af børnene går ikke i skole. Røde Kors-centre er blevet lukket, og nødstedte er berøvet beskyttelse og humanitær bistand. Juntaen ignorerer FN's Menneskerettighedsråds og ILO's foranstaltninger. Den undlader også at reagere på Europa-Parlamentets beslutninger og på dokumenter udstedt af Rådet.
<P>
Den 15. maj 2007 blev Aung San Suu Kyis husarrest forlænget med yderligere et år. Denne nobelprisvinder og oppositionsaktivist har tilbragt 11 af de sidste 17 år enten i fængsel eller i husarrest. Vi anmoder indtrængende om, at hun og andre politiske fanger løslades. Vi kræver også, at Nationalforbundet for Demokrati får tilladelse til at genoptage sine aktiviteter, og at den humanitære bistand genoptages for at forhindre, at den burmesiske nation og etniske minoriteter tilintetgøres.
<P>
Et særligt problem ved dette og andre totalitære regimers fortsatte eksistens er de ineffektive foranstaltninger, der træffes af internationale organisationer. På trods af løfter om det modsatte har de indførte sanktioner ikke nogen indflydelse på disse regimers økonomiske strukturer, og de iværksatte embargoer rammer almindelige mennesker, som allerede forfølges og lever i ekstrem fattigdom. Vores beslutninger i Parlamentet og alle andre foranstaltninger vil forblive overfladiske og ineffektive, indtil disse spørgsmål bliver løst.
<SPEAKER ID="195" NAME="László Kovács">
medlem af Kommissionen. - (EN) Fru formand! Kommissionen er fortsat bekymret over situationen i Myanmar/Burma. Vi er mest bekymret over de dybe sociale og etniske skel, der deler landet, og som skaber usikkerhed i befolkningen, omfattende fattigdom og manglende fremskridt på det økonomiske og sociale område. Det er åbenlyst, at i en situation præget af menneskelig usikkerhed og væbnede konflikter i visse grænseområder er der ikke meget plads til at respektere menneskerettighederne.
<P>
Myndighederne i Myanmar/Burma står over for en række udfordringer, idet de bl.a. skal skabe national enhed og politisk stabilitet og ikke mindst fremme udviklingsniveauet i landet, der stadig er et af de fattigste lande i verden. Det internationale samfund bør fortsat have som hovedmålsætning at medvirke til at sikre, at Myanmar/Burma bliver et mere åbent og udviklet samfund styret af en lovlig, civil regering.
<P>
De militære lederes slingrekurs fortsætter på det økonomiske og politiske område. Militæret benytter sig fortsat at tvangsarbejde, og civilsamfundet udsættes for undertrykkelse, usikkerhed og operationelle vanskeligheder. "Studenterne fra 88" - de daværende ledere af oprøret i 1988 - udnytter fortsat de få handlemuligheder, som civilsamfundet har, til det yderste, om end Den Nationale Liga for Demokrati er marginaliseret, og den uberettigede husarrest af Aung San Suu Kyi fastholdes.
<P>
Det er vanskeligt at forestille sig en systemovergang i lyset af de tusindvis af politiske fanger, heriblandt Aung San Suu Kyi, der rager op som et ikon for fred og forsoning. En sådan overgang er også utænkelig uden en reel dialog med de forskellige etniske grupper, herunder de grupper, der fortsætter deres væbnede kamp.
<P>
Kommissionen støtter det arbejde, der udføres af professor Paolo Sergio Pinheiro, FN's særlige menneskerettighedsrapportør for Myanmar. Han påpegede i sin seneste udtalelse, at alvorlige menneskerettighedskrænkelser ikke straffes, og at de tilmed er tilladt i henhold til loven. Kommissionen glæder sig også over, at FN's generalsekretær har udpeget professor Ibrahim Gambari som særlig udsending til Myanmar, og forventer, at regeringen vil samarbejde fuldt ud med ham, således at FN's generalsekretær fortsat kan gøre sin indflydelse gældende.
<P>
I forbindelse med den kommende samling i det nationale konvent opfordrer vi regeringen til at lytte til de etniske grupper og de politiske modstandere. Vi kan konstatere, at arbejdsvilkårene for det lokale ILO-kontor er blevet forbedret, hvilket forhåbentlig vil forbedre situationen for de ofre for tvangsarbejde, der indgiver klage. Vi beklager imidlertid de forværrede arbejdsvilkår for Den Internationale Røde Kors Komité (IRKK) og opfordrer regeringen til at give IRKK mulighed for at genoptage sit humanitære arbejde.
<P>
Der er voksende enighed blandt iagttagere om, at den politiske og socioøkonomiske situation skal forbedres yderligere. EU har i sin fælles holdning givet Kommissionen mandat til at indlede en dialog med regeringen om dens forpligtelser til at opfylde millenniumudviklingsmålene. EU har derfor søgt efter effektive politikker, der kan hjælpe befolkningen i Myanmar/Burma, og som på ny kan inddrage dem i det internationale samfund. Three Diseases Fund, der støttes af EU og dets partnere, er et eksempel på denne politik.
<P>
Vi fokuserer i vores strategi på befolkningens mest grundlæggende og presserende sikkerhedsbehov og anerkender helt klart de begrænsninger, som alle eksterne aktører er underlagt. Hvis vi tilbageholdt støtten og bidrog til en yderligere isolation, ville dette imidlertid blot gå ud over befolkningen, og befolkningen i Myanmar/Burma lider allerede. Vi mener ganske enkelt ikke, at vi kan mindske befolkningens lidelser gennem udvidede sanktioner. En sådan strategi vil desuden ikke have nogen effekt på de militære ledere.
<P>
Kommissionen lægger stor vægt på at udbygge sine programmer i Myanmar/Burma både kvantitativt og kvalitativt med henblik på at bidrage effektivt til udvikling og forsoning.
<SPEAKER ID="196" NAME="Formanden">
Forhandlingen er afsluttet.
<P>
Afstemningen finder sted om et øjeblik.
