<CHAPTER ID="010">
Menneskehandel (forhandling) 
<SPEAKER ID="209" NAME="Formanden">
Næste punkt på dagsordenen er forhandlingen om
<P>
mundtlig forespørgsel om menneskehandel af Anna Hedh for Udvalget om Borgernes Rettigheder og Retlige og Indre Anliggender, Edit Bauer for Udvalget om Kvinders Rettigheder og Ligestilling til Rådet - B7-0341/2009);
<P>
mundtlig forespørgsel om menneskehandel af Anna Hedh for Udvalget om Borgernes Rettigheder og Retlige og Indre Anliggender, Edit Bauer for Udvalget om Kvinders Rettigheder og Ligestilling til Kommissionen - B7-0342/2009).
<SPEAKER ID="210" NAME="Anna Hedh" LANGUAGE="SV">
Hr. formand! Som vi alle er klar over, er menneskehandel en af de mest alvorlige og afskyelige forbrydelser i verden. Derfor er jeg meget skuffet over at skulle forhandle dette meget vigtige emne så sent om aftenen i et tomt lokale uden publikum eller journalister.
<P>
I 1850 blev slaveri officielt forbudt i hele Europa. Alligevel lider hundredtusindvis af mennesker i dag 200 år senere under den moderne form for slaveri, nemlig menneskehandel, i Europa. Parlamentet og de øvrige EU-institutioner bærer et stort ansvar for at bekæmpe slaveriet i vores tid, som antager mange forskellige former, f.eks. tvangsarbejde, sexslaveri, handel med organer, adoption og tiggeri.
<P>
Derfor glæder det mig, at vi drøfter dette vigtige spørgsmål i aften. Jeg vil benytte lejligheden til at takke for det gode samarbejde indtil nu, og jeg håber, at vi til sidst kan nå frem til en fælles beslutning. Jeg håber også, at den nye Kommission vil fremlægge et direktiv om menneskehandel så hurtigt som muligt - et direktiv, der har større gennemslagskraft og går endnu videre end forslaget fra den gamle Kommission, der i sig selv var et godt forslag.
<P>
For at løse problemet med menneskehandel skal vi benytte et helhedsperspektiv, der dækker alle de berørte politikker, dvs. ikke kun straffeloven, men også migration. Vi skal også indføre ordentlige sanktioner, der reelt afspejler denne forbrydelses alvor, og som virkelig skader dem, der tjener penge på menneskehandel. Vi skal sikre, at ofrene får bedre hjælp og beskyttelse, og at der tages særlig hensyn til mindreårige ofre, og vi skal sikre bedre koordinering mellem EU's institutioner.
<P>
For virkelig at tage fat på problemet med menneskehandel skal alle medlemsstater dog lægge en betydelig indsats i det forebyggende arbejde, og det betyder generelt at modvirke efterspørgslen i vores lande efter de ydelser, som ofrene for menneskehandel leverer. Hvis vi kan reducere efterspørgslen, vil udbuddet af ydelser også falde.
<P>
Endelig vil jeg appellere til Rådet, Kommissionen, Parlamentet og de øvrige EU-institutioner: Lad os stå sammen for at sætte en stopper for menneskehandel i Europa, som er en moderne form for slaveri.
<SPEAKER ID="211" NAME="Edit Bauer" LANGUAGE="HU">
Hr. formand! Der er ikke noget tydeligere tegn på alvoren af problemet med menneskehandel end den kendsgerning, at selv i Europa er hundredtusindvis af mennesker hvert år ofre for det. Det er nok så utroligt, at tolkene sagde flere hundrede, i stedet for flere hundredtusinde. Det er mere eller mindre holdningen i offentligheden. Den tror, at dette er et marginalt problem, og undervurderer både dets konsekvenser og betydningen af selve fænomenet. Europa har efter min mening en forpligtelse til at øge kampen mod menneskehandel. Jeg vil fremhæve to punkter. Det første er beskyttelse af ofrene, og det andet er bekæmpelse af efterspørgslen. Med hensyn til beskyttelsen af ofre er der en europæisk retsakt, som Kommissionen har lovet at vurdere igen inden 2009. Selv om dette direktiv (2004/81) faktisk kræver opdatering, har vi endnu ikke set noget til denne revurdering, mens de fleste ofre behandles som medvirkende til forbrydelsen og endnu en gang gøres til ofre. Vi ved også alle, at uden ofrenes hjælp er det umuligt at få fat på de kriminelle bander, hvilket ledelsen i Europol har bekræftet.
<P>
Jeg vil henlede opmærksomheden på lovgivningsprocessen vedrørende et andet problem, nemlig bekæmpelse af efterspørgslen. Menneskehandel har sit eget marked. Lovene om udbud og efterspørgsel gælder her på samme måde som på andre markeder. Vi beskæftiger os normalt med udbudssiden og glemmer mere eller mindre efterspørgselssiden eller ønsker ikke at beskæftige os med den. Men så længe vi ikke har elimineret efterspørgslen, vil vi sandsynligvis kæmpe forgæves for at bekæmpe menneskehandel. Jeg vil dernæst fremhæve behovet for koordinering af politikker. Vi har konstateret, at visse generaldirektorater i Kommissionen reelt ikke koordinerer deres politikker, og at informationsstrømmen mellem dem er utilfredsstillende. Vi skal efter min mening også gøre en indsats på dette område.
<SPEAKER ID="212" NAME="Diego López Garrido" LANGUAGE="ES">
Hr. formand, fru Hedh, fru Bauer! Jeg kunne ikke være mere enig i det initiativ, den forespørgsel og den forhandling, De har sat i gang i aften. Menneskehandel er efter min mening den største skamplet på menneskeheden. Det er derfor en af de store udfordringer, vi skal håndtere, og én, som vi skal håndtere sammen. Dette er endnu et eksempel på vigtigheden af, at vi kombinerer vores indsats på europæisk plan og uden for Europa for at udviske denne skamplet.
<P>
Deres forespørgsel omhandler først, hvorvidt EU's tilgang skal være menneskerettighedscentreret, holistisk og fokuseret på eksterne forbindelser, tilbagesendelses- og reintegrationspolitik, sociale hensyn og social integration. Svaret er ja. Vi er helt enige i, at dette er den rigtige tilgang. Vi er også enige i, at forbrydelsens alvor skal afspejles i straffe og sanktioner - dette er et andet punkt i Deres forespørgsel - og i behovet for yderligere foranstaltninger med hensyn til beskyttelse af ofre. De påpegede og understregede - og jeg er helt enig med Dem - at beskyttelse af ofrene er afgørende, hvis vi skal bekæmpe menneskehandel, og også at et forsvarsløst offers eller barns samtykke til udnyttelse er absolut irrelevant. Det må være irrelevant, når det drejer sig om straf for en sådan udnyttelse.
<P>
Deres idé, hvad angår spørgsmålet om efterspørgsel, er også vigtig. Det er en meget vigtig idé, der også skal undersøges. Det samme gælder spørgsmålet om jurisdiktion.
<P>
Med hensyn til del 2 af Deres forespørgsel mener vi, at koordinering af information er absolut afgørende. Vi er derfor enige i forslaget i denne forespørgsel, der efter vores mening er særdeles relevant.
<P>
De spurgte os også om forebyggende foranstaltninger. Til dette emne kan jeg sige, at EU arbejder på sådanne forebyggende foranstaltninger. Tilbage i 2005 vedtog Rådet en plan i denne henseende, som skal gennemføres effektivt. Som De ved, er menneskehandel omhandlet i mange aftaler mellem EU og tredjelande, f.eks. det strategiske EU/Afrika-partnerskab. Det er også et af de prioriterede områder i stabiliserings- og associeringsaftalerne mellem EU og Vestbalkan. Det skal også understreges, at assistance til uddannelse og oplysning af personer, som kan komme i kontakt med ofre, spiller en vigtig rolle i bekæmpelsen af menneskehandel. Eksempler på sådanne personer er grænsepoliti og sikkerhedsbetjente i tredjelande.
<P>
Til sidst vil jeg sige, at det spanske formandskab vil arbejde i denne retning og specifikt vil tage fat på problemet med børn, der rammes af menneskehandel, som er et af de prioriterede områder for det spanske formandskab. Blandt andre initiativer har vi opfordret Kommissionen til at fremlægge en handlingsplan for uledsagede mindreårige, der ankommer til EU, i begyndelsen af 2010.
<P>
Endelig opfordrer det spanske formandskab i sin periode på seks måneder til en omgående forhandling om et direktiv om bekæmpelse af menneskehandel, og jeg er sikker på, at den nye Kommission straks vil fremlægge dette. Når Kommissionen har udformet sit udkast, vil det spanske formandskab indlede forhandlingerne i Rådet og med Parlamentet. De kan tage dette som et udtryk for vores vilje til at bekæmpe denne moderne form for slaveri, som de tidligere talere så rammende beskrev det.
<SPEAKER ID="213" NAME="Jacques Barrot">
næstformand i Kommissionen. - (FR) Hr. formand! Ministeren har netop forklaret, hvordan menneskehandel faktisk er en form for slaveri. Jeg vil gerne takke fru Hedh og fru Bauer for at have rejst dette problem.
<P>
Vi skal komme med en helhedsorienteret, tværfaglig tilgang, som ikke er begrænset til repression, men som integrerer internationalt samarbejde med tredjelande. Denne integrerede tilgang blev vedtaget af Kommissionen efter offentliggørelsen af forslaget til en rammeafgørelse i marts 2009. Denne rammeafgørelse er baseret på Europarådets konvention mod menneskehandel, men den går videre.
<P>
Naturligvis vil vi, som ministeren lige har sagt, bruge det nye retlige grundlag, som Lissabontraktaten sikrer, til så hurtigt som muligt at fremlægge et forslag til et direktiv, som tager de forhandlinger, der fandt sted inden Lissabontraktatens ikrafttræden, i betragtning. Med dette nye direktivforslag håber vi at kunne fastholde et højt ambitionsniveau.
<P>
Vi mener, at Parlamentet skal spille en central rolle, og at dets engagement er meget vigtigt for yderligere at styrke den europæiske lovgivningsramme for foranstaltninger til bekæmpelse af menneskehandel. Jeg vil derfor give Dem en række oplysninger som svar på forespørgslen.
<P>
For det første straffe og sanktioner: Menneskehandel er en meget alvorlig forbrydelse, som skal straffes i overensstemmelse hermed. Straffene skal være strenge, og harmoniseringen af maksimumsstraffe skal fortsættes. Disse varierer betydeligt mellem medlemsstaterne fra fængsel i tre til 20 år for ikkegrove strafbare handlinger og fra 10 år til livstid, når der er tale om grov kriminalitet.
<P>
Jeg indrømmer, at den måde, sådanne straffe idømmes på, kan variere mellem medlemsstaterne, men en så enorm forskel mellem straffene er urimelig i europæisk sammenhæng, og derfor vil vi i det nye forslag foreslå meget strenge straffe.
<P>
Nu går jeg videre til hjælpen til og beskyttelsen af ofrene. Den hjælp, støtte og beskyttelse, der gives til ofre for menneskehandel, navnlig med hensyn til bolig, læge- og psykologhjælp, rådgivning, information, tolkning og juridisk repræsentation, er afgørende.
<P>
Da dette er noget, det spanske formandskab ønsker, vil vi naturligvis overveje specifikke og mere beskyttende foranstaltninger for mindreårige ofre for menneskehandel. Systemet for juridisk bistand og repræsentation skal være gratis, navnlig for børn.
<P>
Endelig vil Kommissionen i løbet af 2010 offentliggøre sin første rapport om gennemførelsen af direktivet om udstedelse af opholdstilladelser til tredjelandsstatsborgere, der har været ofre for menneskehandel, og som samarbejder med de kompetente myndigheder. Efter denne rapport kan vi afgøre, om direktivet skal ændres.
<P>
Hvad angår foranstaltninger, der har til formål at modvirke efterspørgslen, vil Kommissionen i sit kommende direktivforslag også medtage en bestemmelse, der forpligter medlemsstaterne til at tage initiativer på dette område, og opfordre dem til at kriminalisere brugen af seksuelle ydelser eller arbejdskraft, når brugeren ved, at personen er eller har været offer for menneskehandel.
<P>
Med hensyn til jurisdiktion skal vi øge hver medlemsstats kapacitet til at retsforfølge både dens egne statsborgere og personer, der har deres sædvanlige opholdssted inden for dens territorium, og som kendes skyldige i menneskehandel i udlandet. Dette er afgørende, når vi skal bekæmpe de såkaldte nye mafiaer, dvs. kriminelle organisationer, som består af personer af forskellige nationaliteter, der etablerer centrum for deres kriminelle interesser og dermed deres sædvanlige opholdssted i et land i EU.
<P>
Næste punkt er dataindsamling. Kommissionen har investeret intensivt i udviklingen af fælles indikatorer med henblik på dataindsamling. Vi skal give EU pålidelige og sammenlignelige statistiske oplysninger. Der er gennemført en række vigtige projekter, og resultaterne af disse initiativer skal følges op på en passende måde, så en fælles indikatormodel kan udarbejdes i samarbejde med Eurostat, agenturerne i EU, Europol, Eurojust, Frontex og Agenturet for Grundlæggende Rettigheder.
<P>
Endelig vil jeg afslutte med forebyggelse. Vi har et finansielt program om forebyggelse og bekæmpelse af kriminalitet, som i 2010 omfatter en målrettet indsats vedrørende kampen mod menneskehandel. Dernæst omhandler Stockholmprogrammet en specifik indsats, som i de generelle retningslinjer, der er vedtaget af Rådet for retlige og indre anliggender, vedrører foranstaltninger, som har til formål at styrke samarbejdet med tredjelande.
<P>
En mere omfattende politik for bekæmpelse af menneskehandel er derfor ved at tage form. Som jeg har sagt, fremlægger Kommissionen meget snart et direktivforslag, og det glæder mig, at det spanske formandskab fra sin side har annonceret en forhandling, der vil sætte Dem i stand til yderligere at bidrage til Kommissionens forslag, som efter min mening kommer i rette tid, idet dette fænomen desværre langt fra er i tilbagegang, men stadig udbredes yderligere i vores medlemsstater. Det er derfor på tide, at vi handler og handler med kraft.
<SPEAKER ID="214" NAME="Roberta Angelilli" LANGUAGE="IT">
Hr. formand, mine damer og herrer! Jeg vil først og fremmest takke fru Hedh og fru Bauer for deres initiativ.
<P>
Menneskehandel er, som alle har sagt, en særdeles alvorlig forbrydelse, der er forbundet med seksuel udnyttelse og ulovlig beskæftigelse. Disse forbrydelser begås af skruppelløse bagmænd, der får fat i deres ofre ved hjælp af vold eller bedrageri, måske løfter om ærligt, velbetalt arbejde eller trusler både mod ofrene selv og mod deres børn eller slægtninge.
<P>
Som det ofte er tilfældet, er det desværre kvinder og børn, der betaler den højeste pris. Det anslås, at der er næsten 3 mio. ofre for menneskehandel i verden, og at næsten 90 % af disse er kvinder og børn. I 2008 anførte Parlamentet i forbindelse med den første europæiske strategi om børns rettigheder, at handel med børn har mange kriminelle formål, nemlig handel med organer, illegal adoption, prostitution, illegal beskæftigelse, tvangsægteskaber, udnyttelse af gadetiggeri og sexturisme, for blot at nævne nogle få eksempler.
<P>
I dette dokument blev menneskehandel beskrevet som en sand svøbe i EU, og det blev sagt, at bekæmpelse af menneskehandel og -udnyttelse derfor skal prioriteres i EU's kommende dagsorden først og fremmest gennem vedtagelsen af alle de påtrængende lovgivningsforanstaltninger, der er nødvendige for at garantere fuld beskyttelse af og hjælp til ofrene. Det nylige Stockholmprogram omhandler også handel med og udnyttelse af mindreårige.
<P>
Endelig og i lyset af denne aftens forhandling er det derfor vores håb, at Kommissionen og Rådet vil opfylde deres løfter, og at Kommissionen vil fremlægge dette nye forslag til et direktiv, som vi vil overveje meget nøje.
<SPEAKER ID="215" NAME="Claude Moraes" LANGUAGE="EN">
Hr. formand! Det er fru Hedhs og fru Bauers fortjeneste i dag, selv om det er meget sent, som fru Hedh sagde, at vi kan komme her i aften og høre den afgående kommissær Barrot og det nye spanske formandskab bruge ord som "målrettet" og "ambitiøs" om kommissæren. Det er værd at vente så længe for at høre det, fordi der er mange mennesker her i Parlamentet i dag, herunder spørgerne, der erkender kompleksiteten af dette brutale fænomen i dag, men som også erkender, at borgerne i EU forventer, at EU håndterer denne svøbe.
<P>
Hr. Barrot talte om behovet for ny lovgivning. Vi håber, vi meget snart får Kommissionens forslag at se. I morges fik vi også et positivt svar på vores forslag om en EU-koordinator for bekæmpelsen af menneskehandel under høringen af den indstillede kommissær, fru Malmström.
<P>
Hvis vi sætter de forskellige brikker i dette puslespil sammen, går vi i det mindste fremad, men selve omfanget af problemet, som Anna Hedh beskrev, betyder, at vi i sandhed skal omsætte ord til handling. Når menneskehandel er et så komplekst fænomen, der berører så mange forskellige områder, herunder tvangsarbejde, organiseret kriminalitet, seksuel udnyttelse og børnemisbrug, skal vores reaktion være flerstrenget og holistisk. Hr. Barrot anførte mange af de ting, vi gerne så gennemført. Hvis de kommer i en pakke på tværs af hele EU, vil vi få en målrettet politik, som EU-borgerne vil betragte som en handlingsplan. I øjeblikket kan EU-borgerne se menneskehandelens svøbe, men de kan ikke se den holistiske tilgang, og de kan ikke se, hvad EU gør som helhed.
<P>
Det glæder mig, at den indstillede kommissær, fru Malmström, i dag understregede sin vilje til at fremlægge et nyt lovgivningsforslag i nær fremtid, og det glæder mig, at det spanske formandskab understreger både kampen mod menneskehandel og de relaterede problemer, som f.eks. vold mod kvinder. Det er vigtigt, at alle samles for at vise reel beslutsomhed og vilje i dette forslag. Selv om det er sent, skal ordene nu omsættes til handling, og spørgerne har gjort et godt stykke arbejde for os i dag.
<SPEAKER ID="216" NAME="Nadja Hirsch" LANGUAGE="DE">
Hr. formand! Jeg vil først takke ordføreren for hendes engagement og fremragende samarbejde, da dette virkelig er et vigtigt emne. Som vi allerede har sagt, er menneskehandel måske den allerværste form for kriminalitet. Europols tal, som citeres i forespørgslen, viser, at der ikke er sket forbedringer på området. Faktisk det modsatte. Hvad angår tvangsarbejde, stiger tallene, mens tallene for handel med kvinder er uændret. Det er absolut klart, at der primært er et påtrængende behov for en sammenhængende indsats.
<P>
For at en sådan indsats kan lykkes, skal vi først og fremmest vedtage en integreret tilgang på de mest forskelligartede områder. Et absolut grundlæggende element er at øge bevidstheden - herunder blandt befolkningerne i EU - om, at menneskehandel finder sted lige midt i Europa, i hvert eneste land. Vi skal i den henseende hovedsagelig arbejde med oplysning, som vi f.eks. gjorde i forbindelse med verdensmesterskaberne i fodbold i Tyskland, for at bringe problemet med tvangsprostitution frem i lyset og vise, at dette faktisk foregår overalt, og for at skabe debat i den brede befolkning, så der er en bevidsthed der, som kan resultere i hjælp til ofrene.
<P>
Mit andet punkt vedrører beskyttelsen af ofre. Netop når mennesker reddes fra en så dramatisk situation, skal medlemsstaterne også sikre, at de tilbydes læge- og psykologhjælp, så de får støtte til at vende tilbage til deres oprindelsesland, hvis det er relevant, eller så de får mulighed for asyl eller lignende, så de kan finde et nyt hjem og begynde på et nyt liv.
<SPEAKER ID="217" NAME="Judith Sargentini" LANGUAGE="NL">
Hr. formand! I dag var der en artikel i en nederlandsk avis om en aspargesproducent, som er blevet tilbageholdt, fordi hun er under mistanke for menneskehandel og udnyttelse af rumænere til slavearbejde, dvs. europæiske borgere. Menneskehandel er ikke kun noget, der finder sted med borgere fra lande uden for EU, men også med borgere fra EU-lande. En velintegreret politik for bekæmpelse af menneskehandel kan ikke blot begrænses til at tilbageholde menneskehandlere som i dette eksempel og faste foranstaltninger mod dem, der begår sådanne forbrydelser, men skal også i tilstrækkelig grad fokusere på ofrene. Deres rettigheder og deres fremtid skal have højeste prioritet. Ofre for menneskehandel må aldrig få det indtryk, at de er alene, eller at de er blevet ladt i stikken. Vi skal støtte dem på alle mulige måder: juridisk, lægeligt, socialt og i fællesskab og økonomisk, og vi skal muligvis også give dem kompensation. Disse ofres evne til at genvinde deres rettigheder og udnytte de muligheder, som vores lovgivning tillader dem, er afgørende i et nyt direktiv. Jeg hørte gode toner fra hr. López Garrido og hr. Barrot i denne henseende.
<P>
Kommissæren sagde også, at de personer, der bruger ydelser, som leveres af ofre for menneskehandel, skal straffes hårdere. Jeg mener bestemt ikke, at hårdere straffe for sådanne aktiviteter er forkert, men jeg tænkte på, hvordan vi kan hjælpe ofrene, hvis vi yderligere kriminaliserer deres funktion, deres arbejde - da det stadig er arbejde, selv om det er slavearbejde. Hvordan hjælper det ofrene, hvis de skal være bange for, at det arbejde, de udfører på det pågældende tidspunkt, kriminaliseres yderligere? Jeg ville sætte pris på et svar på dette spørgsmål.
<P>
Gruppen De Grønne/Den Europæiske Fri Alliance mener, at ofre for menneskehandel har ret til opholdstilladelse, permanent opholdstilladelse under visse omstændigheder, for at sikre, at de ikke behøver være bange for at blive sendt tilbage til det land, hvor det hele begyndte, og for at sikre, at de vil anmelde menneskehandlere, fordi de ved, at deres ophold i landet er sikret. Der må ikke være den mindste risiko for, at et offer sendes tilbage og derefter møder menneskehandleren igen. Det nye rammedirektiv skal fokusere på at styrke ofrene, hr. kommissær og hr. formand for Rådet! Det skal give dem rettigheder og en ny fremtid. Det er, hvad jeg gerne vil se.
<SPEAKER ID="218" NAME="Zbigniew Ziobro" LANGUAGE="PL">
Hr. formand! Det er særdeles pinligt, at nutidens Europa, som nyder frihed og respekt for menneskerettigheder, er blevet centrum for undertrykkelse og misbrug af så mange mennesker. Dette er så meget mere chokerende, fordi det ofre rammer kvinder og børn, der er særlig udsatte og særlig hjælpeløse.
<P>
Som justitsminister og offentlig anklager i Polen har jeg ført tilsyn med utallige undersøgelser, som afslørede, at sådanne ting foregår i Europa, at de går ud over grænserne i bestemte lande, og at de ofte er meget grusomme. Hovedformålet med menneskehandel er seksuel udnyttelse eller tvangsarbejde. For at forhindre og udrydde dette fænomen effektivt er det afgørende, at der i visse EU-medlemsstater etableres professionelle håndhævende myndigheder, som ideelt centraliseres, så der kan garanteres en målrettet og effektiv indsats samt et godt internationalt samarbejde. EU's institutioner skal spille en afgørende rolle, navnlig med hensyn til det sidste punkt.
<P>
Der er endvidere to andre forhold. Da menneskehandel ofte styres af organiserede kriminelle bagmænd, skal de enkelte lande garantere tilstrækkelig strenge sanktioner for sådanne alvorlige forbrydelser med henblik på at afskrække og isolere forbryderne, herunder sanktioner i form af beslaglæggelse af aktiver, der kan ramme den økonomiske baggrund for deres aktiviteter.
<SPEAKER ID="219" NAME="Cornelia Ernst" LANGUAGE="DE">
Hr. formand! Menneskehandel er reelt nutidens svøbe, og den styrkes af fattigdom og uvidenhed. Dens værste form er handel med børn, som ofte hænger sammen med seksuelt misbrug. Vi i Den Europæiske Venstrefløjs Fællesgruppe/Nordisk Grønne Venstre mener, at der er brug for omgående handling fra Kommissionens side. En af de vigtigste forudsætninger for en vellykket bekæmpelse af menneskehandel er styrkelse af ofrenes rettigheder. Kun hvis det lykkes - og ikke kun gennem straffeforanstaltninger - kan menneskehandel bekæmpes. Det kræver meget klare regler, hvor menneskehandel ikke resulterer i nogen form for sanktioner mod ofrene. En af de ting, som ofrene har behov for, er effektiv beskyttelse og støtte før, under og efter straffesager, hvor de afgiver vidneforklaring. Det skal være en høj prioritet under overvejelserne, ligesom det skal overvejes, hvor vidneforklaringerne skal afgives. Der er et påtrængende behov for langvarige vidnebeskyttelsesprogrammer.
<P>
En anden vigtig ting er efter min mening, at alle ofre for menneskehandel, ikke kun børn, skal tilbydes gratis rådgivning. I forbindelse med børn er det også nødvendigt - for at vende tilbage til dette punkt - at det gøres muligt at benytte advokater med speciale i børn. Der er behov for omgående foranstaltninger, som kan styrke forebyggelsen, f.eks. uddannelse af advokater, politiet, dommere og rådgivere. Det glæder mig, at det spanske formandskab vil tage fat på dette problem.
<SPEAKER ID="220" NAME="Mario Borghezio">
for EFD-Gruppen. - (IT) Hr. formand, mine damer og herrer! I dag hørte jeg under høringen af den indstillede kommissær en meget konkret forpligtelse med hensyn til bekæmpelse af menneskehandel.
<P>
Jeg glæder mig over den enstemmige holdning, der er kommet til udtryk her. Den samme enstemmighed blev ikke hørt, da visse medlemmer af Parlamentet for mange år siden - herunder jeg selv - fordømte de risici, som massiv ulovlig indvandring ville skabe, herunder bl.a. betydelig styrkelse af de kriminelle organisationer, der udnytter denne arbejdskraft, og risiciene for menneskehandel og endda organhandel. I dag har alle opdaget fænomenet, og vi kan kun glæde os over enstemmigheden bag forpligtelsen.
<P>
Det er dog vigtigt, at vi erkender, at årsagen stadig er den samme. Årsagen til, oprindelsen for, arnestedet for denne menneskehandel har kun ét navn, eller ét hovednavn, én hovedårsag: omfanget af ulovlig indvandring og den rolle, som lokale europæiske og ikkeeuropæiske kriminelle organisationer spiller i den forbindelse, fordi vi nu også har menneskehandel, der nemt administreres af organisationer uden for Europa.
<P>
Lad os vende tilbage til udgangspunktet. Vi skal betragte dette særdeles alvorlige og skamfulde fænomen som en underart eller en underkonsekvens af den ulovlige masseindvandring, der endnu ikke er under ordentlig kontrol. Europa skal have modet til at kalde en spade en spade.
<SPEAKER ID="221" NAME="Georgios Papanikolaou" AFFILIATION="PPE">
- (EL) Hr. formand! Jeg vil også lykønske spørgerne bag denne meget vigtige forespørgsel. Vi lever i moderne tider, hvor man ville forvente, at menneskehandel var blevet udryddet fra samfundet. Desværre bestrider tallene dog det. Det anslås f.eks., at mere end 1 800 000 børn og unge hvert år bliver ofre for menneskehandel på verdensplan. I henhold til FN's tal har vi 270 000 ofre i EU. I Grækenland alene er det anslåede antal ofre for menneskehandel med henblik på prostitution steget til 40 000 om året, inklusive kvinder og børn, men eksklusive andre former for menneskehandel.
<P>
Jeg vil fremhæve to grundlæggende parametre uden dog at undervurdere betydningen af andre parametre. For det første er den europæiske institutionelle ramme for bekæmpelse af denne forbrydelse, som er grænseoverskridende, og som forværres af illegal indvandring, utilstrækkelig, som det med rette er blevet sagt. Derfor skal vi styrke indsatsen mod en holistisk tilgang, og det direktiv, som vi afventer, er meget vigtigt inden for denne ramme, som det med rette er blevet sagt.
<P>
For det andet er der konstateret et særligt hul i beskyttelsen af ofre, navnlig i støtteordningerne. Det er derfor nødvendigt - og det glæder mig, at jeg har hørt dette fra det spanske formandskab - at ressourcer og infrastrukturer stilles til rådighed med henblik på at forbedre de eksisterende infrastrukturer, skabe nye infrastrukturer og naturligvis give de medarbejdere, der kan yde denne støtte, passende uddannelse.
<P>
Denne moderne form for slaveri kan og må ikke finde sted i EU, der er baseret på princippet om respekt for menneskerettigheder og menneskeværdighed.
<SPEAKER ID="222" NAME="Silvia Costa" AFFILIATION="S&amp;D">
- (IT) Hr. formand, mine damer og herrer! Jeg vil gerne udtrykke min store tilfredshed med, at vi i dag drøfter et emne som dette med en meget vigtig forespørgsel, som jeg varmt takker spørgerne for, og jeg vil også gerne udtrykke min taknemmelighed for det høje niveau af samarbejde, som vi har oplevet mellem alle de politiske partier og de to udvalg.
<P>
Det glæder mig også at have hørt meget alvorlige forpligtelser fra Kommissionen og også fra det spanske formandskab, og jeg håber inderligt, at det nye direktiv snart udformes i overensstemmelse med det, der grundlæggende tilsyneladende er bred enighed om.
<P>
Vi ved, at en analyse af tallene på dette område er meget kompleks, men vi taler kort fortalt om næsten 300 000 mennesker, hvoraf 79 % er kvinder, og mange er børn, der hvert år handles i vores civiliserede Europa. Tallene har desværre været stigende i de senere år. Vi har derfor brug for at gøre et meget betydeligt fremskridt i lyset af de nye ansvarsområder for EU og i lyset af det, som vi allerede har godkendt i Stockholmprogrammet med henblik på at skabe fornyelse.
<P>
Det var et stort skridt fremad, da vi på EU-plan godkendte bestemmelsen - som f.eks. har været gældende i Italien siden 1998 - om udstedelsen af humanitære opholdstilladelser til ofre. Vi skal dog også gøre fremskridt, når det gælder ofrenes sikring med hensyn til beskyttelse, social og beskæftigelsesmæssig reintegration, muligheden for at hindre, at der er kunder - som vi skal overveje meget nøje - og alvorligere og mere effektive foranstaltninger vedrørende sanktioner, som skal harmoniseres på EU-plan, som kommissæren sagde.
<P>
Navnlig ønsker vi, at ofrenes samtykke til deres udnyttelse betragtes som irrelevant som følge af den alvorlige afpresning, der er tale om under sådanne omstændigheder.
<P>
Til sidst vil jeg kort tilføje, at vi ikke kun har brug for særlig beskyttelse af mindreårige. Vi har hovedsagelig brug for støtte til mennesker, der kommer til Europa, og som allerede tidligere har været udsat for menneskehandel på den rejse, der bliver stadig længere og stadig mere tragisk, og som de tilbagelægger, inden de når vores kyster og vores territorier.
<SPEAKER ID="223" NAME="Antonyia Parvanova" AFFILIATION="ALDE">
- (BG) Hr. formand, mine damer og herrer! Jeg vil også lykønske ordførerne, Kommissionen og det spanske formandskab for deres mod til at sætte os i stand til endelig at finde en seriøs løsning på dette problem. Når vi taler om menneskehandel, er det særdeles vigtigt, at vi overvejer at fastlægge en permanent politik på EU-plan. En sådan politik vil bidrage til en mere koordineret tilgang, gøre medlemsstaternes foranstaltninger mere effektive med hensyn til lovhåndhævelse og styrke beskyttelsen og hjælpen til ofrene for menneskehandel.
<P>
Udnævnelsen af en EU-koordinator for bekæmpelse af menneskehandel under direkte tilsyn af kommissæren for retlige anliggender, grundlæggende rettigheder og EU-borgerskab vil garantere, at der benyttes én fælles, sammenhængende politisk tilgang af alle medlemsstater ved håndtering af denne alvorlige forbrydelse. Koordinatorens rolle bliver at identificere problemerne og kilderne til menneskehandel, gennemføre forebyggende foranstaltninger, udforme og håndhæve strategier på europæisk plan, herunder aktivt samarbejde med og høring af civilsamfundets organisationer, samt tilrettelægge informationskampagner og introducere foranstaltninger, der kan forbedre beskyttelsen af og yde hjælp til ofre, og som kan hjælpe dem i reintegrationsprocessen.
<P>
For at håndtere dette globale, transnationale problem effektivt kræves der en koordineret strategi på europæisk plan, som vejleder og støtter medlemsstaterne i deres fælles indsats for effektivt at bekæmpe menneskehandel.
<SPEAKER ID="224" NAME="Marina Yannakoudakis" AFFILIATION="ECR">
- (EN) Hr. formand! En, der er en andens ejendom og et hjælpeløst offer for dominerende indflydelse - De tror måske dette er definitionen af menneskehandel. Det er faktisk en definition af slaveri.
<P>
Menneskehandel er nutidens slaveri. Menneskehandel er, uanset om det involverer kvinder, mænd eller børn, er en lovovertrædelse og vinder frem i alle medlemsstater. Ekstrem fattigdom, splittelse af familier og vold i hjemmet er nogle af årsagerne til menneskehandel. I Det Forenede Kongerige anslås det, at der er ca. 5 000 ofre, hvoraf 330 er børn.
<P>
ECR-Gruppen glæder sig over denne forhandling. De nationale regeringer, de retshåndhævende myndigheder og grænsekontrolmyndighederne skal arbejde sammen. Ordninger til støtte for ofrene skal styrkes. Initiativer skal være robuste, drives af medlemsstaterne og støttes af EU.
<SPEAKER ID="225" NAME="Eva-Britt Svensson" AFFILIATION="GUE/NGL">
- (SV) Hr. formand! Hvis der ikke var efterspørgsel efter udnyttelse af mennesker som billig arbejdskraft, hvis der ikke var efterspørgsel efter organer, hvis der ikke var efterspørgsel efter køb af seksuelle ydelser, så ville vi heller ikke have nogen menneskehandel i en sådan verden.
<P>
Efterspørgsel er nøgleordet, når vi skal bekæmpe menneskehandel. En anden vigtig faktor er, at mennesker i mange dele af verden lever i fattigdom og under umenneskelige forhold med det resultat, at de er nemme ofre for dem, der vil købe og sælge mennesker.
<P>
Vi har derfor brug for foranstaltninger, som kan modvirke efterspørgslen, og naturligvis forebyggende foranstaltninger i form af forbedrede levevilkår for mange mennesker i de dele af verden, hvor ofrene rekrutteres.
<P>
Jeg og Den Europæiske Venstrefløjs Fællesgruppe/Nordisk Grønne Venstre vil takke fru Hedh og fru Bauer samt deres kolleger i Udvalget om Borgernes Rettigheder og Retlige og Indre Anliggender og Udvalget om Kvinders Rettigheder og Ligestilling. Jeg ville dog gerne se nogle differentierede forslag til, hvordan vi kan støtte ofrene for menneskehandel. Ofre for tvangsarbejde har brug for andre foranstaltninger og en anden støtte end ofrene for sexslavehandel.
<SPEAKER ID="226" NAME="Teresa Jiménez-Becerril Barrio" AFFILIATION="PPE">
- (ES) Hr. formand! I henhold til FN's rapport var der i 2009 omkring 270 000 ofre for menneskehandel i EU. På baggrund af disse tal skal vi sikre, at EU's indsats først og fremmest baseres på beskyttelsen af ofrene med særlig fokus på situationen for kvinder og børn, der er de mest udsatte.
<P>
Vi kan ikke fortsat forblive passive og ligegyldige over for det spil, der foregår, det show af seksuel udnyttelse, der foregår lige for øjnene af os. Jeg støtter derfor fuldt ud Parlamentets krav om, at hjælp til ofre skal være ubetinget, og at der skal vedtages mere effektive metoder og strengere straffe, som hr. Barrot netop har fortalt os.
<P>
Når det er sagt, opfordrer jeg det spanske formandskab, Kommissionen og Rådet til at udnytte den europæiske lovgivning, de har til rådighed, både eksisterende og fremtidig lovgivning, til at beskytte ofrene for menneskehandel. Det foreslåede europæiske system til beskyttelse af ofre, som jeg personligt krævede af det spanske formandskab under forhandlingerne om Stockholmprogrammet, og som endelig er blevet udformet, vil efter min mening blive et effektivt instrument til bekæmpelse af sådanne forbrydelser. Jeg håber på et fast løfte, som vi allerede har hørt, fra det spanske formandskab om, at det vil sikre, at dette system tilbyder ofrene særlige beskyttelsesforanstaltninger, som vil gælde i hele EU.
<P>
Jeg håber, at vi, der bærer ansvaret for at iværksætte foranstaltninger mod de alvorligste problemer i vores samfund, vil komme med en reel og væsentlig reaktion på dette meget alvorlige problem med menneskehandel, og at vores ord ikke kun er tomme løfter. Det skylder vi alle ofrene.
<SPEAKER ID="227" NAME="Monika Flašíková Beňová" AFFILIATION="S&amp;D">
- (SK) Hr. formand! Jeg vil først udtrykke min påskønnelse af mine kolleger, fru Hedh og fru Bauer, fordi de har behandlet dette emne meget grundigt trods den begrænsede plads, de har haft til rådighed.
<P>
Jeg støtter forespørgslen, og jeg vil gerne tilføje et par faktuelle oplysninger og bemærkninger. Almindelige mennesker har intet begreb om menneskehandelens enorme omfang. Det er faktisk den tredjemest indbringende ulovlige form for handel i verden. Den kendsgerning, at den primært rammer kvinder og børn, gør denne aktivitet endnu mere umenneskelig. Vores reaktion skal være massiv og koncentreret. Vores kamp skal være lige så effektiv inden for alle punkter af handelstrekanten. Den skal have indvirkning på udbuds- og efterspørgselssiden og på menneskehandlerne selv. Udbuddet findes navnlig de steder, hvor der hersker umenneskelige levevilkår, fattigdom, feminisering, arbejdsløshed og vold mod kvinder, og hvor der generelt forekommer undertrykkelse og ustabilitet, som skaber desperate mennesker. Vi skal derfor gøre alt, hvad vi kan, for at hjælpe mennesker, som bliver ofre for ulovlig menneskehandel i og uden for EU, til at leve et mere værdigt liv.
<P>
Efterspørgselssiden skal idømmes strenge sanktioner. Dem, der tjener på udnyttelsen af desperate eller manipulerede mennesker inden for den grå økonomi, må ikke gå ustraffet. Dem, der leverer sådanne ydelser, og dem, der bruger dem bevidst, skal også underlægges sanktioner.
<P>
Endelig bør bagmændene bag menneskehandel bekæmpes med afskrækkende straffe. Organiseret kriminalitet på dette område skal være et prioriteret mål for organisationer, som f.eks. Eurojust, Europol og Frontex.
<SPEAKER ID="228" NAME="Cecilia Wikström" AFFILIATION="ALDE">
- (SV) Hr. formand! Slaveriet er endnu ikke blevet afskaffet, som mange i Parlamentet allerede har understreget. Nutidens slaveri finder sted i form af sexhandel og finder sted lige her og nu. Kvinders, pigers og drenges kroppe sælges som kød, ligesom enhver anden vare, og der sker hele tiden.
<P>
Mennesker berøves deres grundlæggende menneskerettigheder og bliver nutidens slaver i vores forskellige medlemsstater. Dette burde blive betragtet som Europas største fiasko og mangel, og det skal bekæmpes ved at begrænse og stoppe både udbud og efterspørgsel.
<P>
I mit hjemland, Sverige, blev der for 10 år siden indført en lov, som gjorde det ulovligt at købe sex. Denne lov er vigtig, fordi samfundet igennem den signalerer, at intet menneske er til salg. Slavehandelen til Amerika blev forbudt i 1807, men finder stadig sted lige i vores midte i Europa. Det er på tide, at det blev sendt tilbage til historiens mørke. Nu er det vores tur til og vores ansvar at gøre alt, hvad vi kan, og jeg vil gerne takke spørgerne, fru Hedh og fru Bauer, for deres fremragende arbejde, der gavner os alle.
<SPEAKER ID="229" NAME="Ryszard Czarnecki" AFFILIATION="ECR">
- (PL) Hr. formand! For et par minutter siden understregede repræsentanten for de grønne meget korrekt, at dette problem - menneskehandel eller salget af levende mennesker - ikke er et eksternt problem, der importeres af EU. Det er også et internt problem. Borgere fra mit land sælges også til flere medlemsstater i EU. Det er et meget vigtigt og alvorligt problem. Jeg er overbevist om, at der på dette område er brug for en stærk og forenet indsats, ikke kun fra EU's institutioner, men også fra de enkelte medlemsstater. Jeg vil her minde om en begivenhed, der fandt sted for et par år siden, hvor politiet og myndighederne i Italien på foranledning af oplysninger fra Polen satte en stopper for menneskehandel, hvor polske arbejdstagere arbejdede ulovligt i Italien. Dette er også menneskehandel, og vi må ikke tie stille med det.
<SPEAKER ID="230" NAME="Zuzana Roithová" AFFILIATION="PPE">
- (CS) Hr. formand, mine damer og herrer! Hvert år misbruges mere end 1 mio. mennesker til slavearbejde, og 90 % af dem misbruges i seksuelt øjemed. Kun 3 000 har modtaget hjælp, og kun 1 500 tilfælde er blevet bragt for domstolene, selv om dette er en lovovertrædelse i hele EU. Undersøgelser har vist, at indtjeningen fra menneskehandel overstiger indtjeningen fra narkotikasmugling og -handel. Denne form for organiseret kriminalitet er steget med EU's udvidelse mod øst. Og alligevel har vi ingen fælles strategi, og der sker ingen koordinering af de foranstaltninger, der iværksættes af de forskellige institutioner og medlemsstater, som ikke burde være imod harmonisering af deres lovgivning, selv om denne ikke er forankret i traktaterne.
<P>
Derfor anmoder jeg det spanske formandskab om at gennemføre forhandlingerne med medlemsstaterne om de fælles definitioner af straffe og sanktioner. Jeg vil gerne understrege, at det nye direktiv, som vi venter på, også mere effektivt skal bekæmpe efterspørgslen efter ulovlige seksuelle ydelser. Det er faktisk alarmerende, at navnlig misbruget af børn er stigende. For børn nærmer tallet sig 20 %. Der mangler også effektiv forebyggelse og undervisning med fokus på både børn og forældre. Vidste De, at kun 4 % af forældrene til misbrugte børn indrømmer, at deres børn er blevet lokket til møder via internettet? I 2008 blev der blev opdaget så mange som 1 500 websteder, hvor børn misbruges seksuelt. Vi skylder uden tvivl EU's borgere en ny og koordineret tilgang samt harmonisering af lovgivningen med henblik på at bekæmpe efterspørgslen og naturligvis selve menneskehandelen. Jeg opfordrer derfor indtrængende Kommissionen til hurtigst muligt at fremlægge et omfattende lovgivningsforslag vedrørende en mere effektiv bekæmpelse af menneskehandel for Parlamentet.
<SPEAKER ID="231" NAME="Britta Thomsen" AFFILIATION="S&amp;D">
(DA) Hr. formand, kære kolleger! Jeg vil gerne sige tak til forespørgerne for dette vigtige initiativ, for EU står over for en kolossal udfordring med at forebygge og bekæmpe menneskehandel. Menneskehandel er en hastigt voksende lukrativ forretning, og den er tiltrækkende, for straffen er lav i forhold til andre indbringende former for organiseret kriminalitet som narko og våbenhandel. Derfor skal vi slå hårdt ned på bagmændene.
<P>
Ofrene for menneskehandel er de mest udsatte og sårbare mennesker, og de har krav på vores beskyttelse. Vi må ikke sende dem tilbage i armene på menneskehandlerne. De skal tilbydes opholdstilladelse. Derudover skal vi også fokusere på efterspørgslen af de købte personers ydelser og sætte ind med forskellige foranstaltninger, f.eks. ved at kriminalisere køb af prostitution og skærpe straffen over for brugerne af handlet arbejdskraft. Jeg er derfor glad for, at Kommissionen påtænker at kriminalisere misbrug af handlede mennesker.
<SPEAKER ID="232" NAME="Vilija Blinkevičiūt" AFFILIATION="S&amp;D">
- (LT) Hr. formand! De seneste dages begivenheder i Litauen, hvor en organiseret bande er blevet arresteret for at have udnyttet menneskehandel, har endnu en gang vist, at denne forbrydelse er et udbredt fænomen, der intensiveres yderligere under den økonomiske og finansielle krise. I øjeblikket er næsten 90 % af ofrene for menneskehandel kvinder og børn, hvoraf de fleste bliver ofre på grund af fattigdom og forsøg på at finde overlevelsesmuligheder. Menneskehandel er en frygtelig forbrydelse og en ekstrem ydmygelse af menneskeværdigheden. Der er intet værre end at blive solgt til slaveri. Det er derfor meget vigtigt, at vi styrker samarbejdet mellem medlemsstaterne og med tredjelande med henblik på at sikre en dialog med ngo'er, og vi opfordrer Kommissionen til at udpege en europæisk koordinator af dette arbejde. Det er også nødvendigt, at vi garanterer sikkerheden for ofre for menneskehandel og deres komplette integration. De medskyldige, organisatorerne eller sponsorerne bag denne frygtelige forbrydelse må ikke kunne undslippe deres ansvar.
<SPEAKER ID="233" NAME="Miroslav Mikolášik" AFFILIATION="PPE">
- (SK) Hr. formand! Jeg vil gerne lykønske spørgerne bag denne forespørgsel, fru Hedh og fru Bauer. Jeg vil sige, at menneskehandel er en af de mest indbringende former for international organiseret kriminalitet, og i henhold til forskellige rapporter og kilder rammer den mellem 700 000 og 2 mio. mennesker, nogle siger flere, hvoraf mellem 300 000 og 500 000 personer er ofre for menneskehandel i EU alene.
<P>
Den nuværende retlige ramme er tilsyneladende utilstrækkelig. Jeg støtter derfor fuldt ud vedtagelsen i nær fremtid af effektive foranstaltninger, der kan styre både forebyggelse og bekæmpelse af menneskehandel. Direkte kriminelle og brugerne af de ydelser, ofrene leverer, skal idømmes strengere sanktioner. På den anden side mener jeg, at ofrene skal tilbydes et højt niveau af beskyttelse sammen med retfærdig og tilstrækkelig kompensation, uanset hvilken medlemsstat de befinder sig i, eller hvor forbrydelsen blev begået. Den beskyttelse, støtte og bistand, der ydes, må ikke føre til sekundær viktimisering, og foranstaltninger vedrørende mindreårige, der nemt bliver ofre, fordi de er udsatte og godtroende, skal have særlig opmærksomhed.
<P>
Til sidst vil jeg fremhæve, at menneskehandel også ofte finder sted med henblik på organudtagning.
<SPEAKER ID="234" NAME="Karin Kadenbach" AFFILIATION="S&amp;D">
- (DE) Hr. formand! Det er ganske betegnende, at vi drøfter problemet med menneskehandel her i dag, da dette emne stadig er tabu, og da det desværre i vores højtudviklede samfund primært er kvinder, som oftest bliver ofre for menneskehandel. Jeg tænker først og fremmest på prostitution, men også på børn. Vi ønsker meget ofte ikke at se det. For at gennemføre et vellykket program mod menneskehandel skal vi prioritere uddannelse og bevidstgørelse, og vi får senere brug for penge. Det skal indgå i vores overvejelser lige fra starten, da det ikke kun kan være målet at arrestere forbrydere og idømme en retfærdig straf. Vi skal også forsøge at sikre beskyttelse af ofrene, så de ikke bliver ofre endnu en gang, og det betyder, at vi skal have midlerne til at reintegrere dem i samfundet. Vi skal først og fremmest forsøge at afhjælpe de traumer, børn har oplevet, og integrere kvinderne på vores arbejdspladser, vores lovlige arbejdspladser.
<SPEAKER ID="235" NAME="Catherine Bearder" AFFILIATION="ALDE">
- (EN) Hr. formand! Europæisk indsats på dette område burde have været gennemført for længe siden, så det glædede mig meget at høre hr. López Garridos bemærkninger om børn, kommissærens bemærkninger og i morges den indstillede kommissær Malmströms planer om at fremlægge et nyt direktiv på dette område som en prioritet.
<P>
Jeg opfordrer indtrængende både Rådet og Kommissionen til at undersøge systemerne til støtte for ofre, navnlig de særlige behov for menneskehandlede børn, der ofte har meget andre behov end menneskehandlede voksne. I Det Forenede Kongerige blev 325 børn alene sidste år betegnet som mistænkte ofre for menneskehandel. Mange af dem var britiske statsborgere, der var blevet handlet inden for Det Forenede Kongerige, ikke importerede mennesker, hvis jeg må udtrykke det sådan.
<P>
Der er børn i min egen region, som handles, men vi konstaterer, at mange handlede børn blot forsvinder - selv efter registrering hos de sociale myndigheder - fordi de stadig er under menneskehandlernes kontrol. Det er simpelthen for nemt at handle disse børn igen. Dette foregår over hele EU, og vi skal sætte en stopper for det. Handlede mennesker har ingen stemme og er udsatte, fordi de er afhængige af, at EU taler for dem, stopper denne frygtelige forbrydelse og tager sig af dem.
<SPEAKER ID="236" NAME="Franz Obermayr" AFFILIATION="NI">
- (DE) Hr. formand! Tiggeri, prostitution, tyveri og indbrud - menneskehandlere og menneskesmuglerbander har brug for mennesker, primært kvinder og børn, til disse og andre lignende forkastelige aktiviteter. Vi taler her om kriminel aktivitet, der er vanskelig at overvåge, idet der er et meget højt antal ikkeanmeldte sager. På dette punkt vil jeg gerne understrege, at mit hjemland, Østrig, er særlig hård ramt som et populært transitland, men også som en populær slutdestination. Vi skal være opmærksomme på, at langt de fleste menneskesmuglerbander beskæftiger sig med at flytte mennesker fra den østlige og sydøstlige del af Europa til Centraleuropa, og at ofrene ikke kun rekrutteres i tredjelande, men også kommer fra medlemsstaterne selv. Det er en kendsgerning, at der er sket en stigning i antallet af sådanne tilfælde, og at vores ydre grænsekontroller knapt fungerer.
<P>
I lyset af denne udvikling og den dokumenterede kendsgerning, at disse rejser ofte finder sted i busser - kriminel turisme - må vi spørge, om det ikke under disse omstændigheder ud over rapporterne fra Europol, Frontex osv. ville være fornuftigt at genindføre grænsekontrol i de relevante grænseregioner og suspendere Schengen i en begrænset periode de steder, hvor det er nødvendigt.
<SPEAKER ID="237" NAME="Anna Záborská" AFFILIATION="PPE">
- (SK) Hr. formand! Jeg lykønsker spørgerne med forespørgslen og kommissæren med svaret.
<P>
Jeg vil fremhæve ét af de mange emner i forbindelse med dette problem. I forslaget til beslutning fremhæves det, at børn er særlig udsatte og dermed i større risiko for at blive ofre for menneskehandel. Samtidig anføres det, at 79 % af de identificerede ofre for menneskehandel er kvinder og piger. Det nævnes dog ikke, at forældre bør spille en vigtig rolle i beskyttelsen af børn mod menneskehandel. Forældre ved ofte ikke en gang, hvilke risici deres børn udsættes for, eller interesserer sig ikke for, hvad de laver i fritiden. I forbindelse med forebyggelse har jeg gentagne gange foreslået en europæisk kampagne med titlen: "Ved du, hvor dit barn er nu?". Denne kampagne skal gøre forældre bevidste om de risici, deres børn møder. Jeg er overbevist om, at vi kun kan beskytte børn mod menneskehandel, hvis vi samarbejder med forældrene. Desværre nævnes forældrene ikke i udkastet til beslutning.
<SPEAKER ID="238" NAME="Artur Zasada" AFFILIATION="PPE">
- (PL) Hr. formand! I forbindelse med dagens forhandling vil jeg henlede opmærksomheden på tre forhold, der kræver særlig opmærksomhed. For få kriminelle stilles for en domstol. Trods stigningen i antallet af retssager vedrørende menneskehandel er det stadig mange gange lavere end antallet af begåede forbrydelser.
<P>
Ofrene modtager ikke tilstrækkelig hjælp, bolig eller kompensation. I betragtning af det anslåede omfang af menneskehandel i Europa har kun få lande iværksat foranstaltninger, der kan betegnes som en reel reaktion.
<P>
For det tredje overvåges situationen ikke tilstrækkeligt. Det er indlysende, at dette problem ikke kun berører EU. Det er derfor afgørende, at EU arbejder endnu tættere sammen med de relevante internationale organisationer med henblik på at skabe nye standarder i kampen mod dette frygtelig farlige fænomen.
<SPEAKER ID="239" NAME="Diego López Garrido" LANGUAGE="ES">
Hr. formand! Jeg mener, at denne vidtrækkende forhandling har fremhævet, at vi står over for et enormt problem, et problem, der stiller os over for en enorm udfordring. Jeg glæder mig over, at denne forhandling fandt sted netop på den dag, hvor jeg talte i Parlamentet for første gang, hvilket bestemt er en ære. Det glæder mig at det skete under disse to vigtige forhandlinger i aften i Parlamentet, som er både vigtigt og mægtigt.
<P>
Det er efter min mening ikke nok blot at henvise til eller overveje dette enorme problem. Det skal løses med alle vores kræfter, fordi det er et meget alvorligt problem, og fordi de fjender, vi kæmper mod, er meget stærke. Vi har derfor brug for stærk politisk vilje til at løse problemet. Her i aften har vi set denne politiske vilje, og hvilken vilje! Jeg kan forsikre Dem, at det spanske formandskab vil vise, at det agter at tage fat på dette problem sammen med alle de øvrige europæiske institutioner.
<P>
Jeg tror også, vi kan sige, at dette er et problem, der skal håndteres fra et europæisk perspektiv. De har meget tydeligt sagt, hvordan det er gået til, at sådanne ting kan foregå i Europa. Fru Hirsch påpegede det tydeligt, og hr. Papanikolaou og fru Parvanova talte om problemets grænseoverskridende karakter. Det sker i Europa, og vi skal håndtere det fra Europa. Det er blevet gentaget mange gange, og jeg gentager det nu: Det er vigtigt, at Kommissionen fremlægger et direktivforslag så hurtigt som muligt med henblik på at tage fat om problemet fra denne vinkel. Jeg mener, at fru Roithová sagde det meget rammende i sin tale.
<P>
De tre vigtigste aspekter, vi skal tage fat på og understrege i den forordning, som Europa vedtager, og i det arbejde, som Europa udfører, skal være følgende. Det første er beskyttelse af ofre. Beskyttelse af ofre er et centralt aspekt og bestemt det aspekt, der er drøftet mest her i aften. Spørgerne bag forespørgslen, fru Sargentini, fru Ernst, fru Thomsen og andre talere talte om vigtigheden af beskyttelse af ofre, som i de fleste tilfælde er kvinder og børn - de mest udsatte mennesker. Fru Jiménez-Becerril Barrio, fru Kadenbach og fru Bearder gav også på rammende vis udtryk for behovet for at indføre et system til beskyttelse af ofre, som er et vigtigt instrument og en prioritet for det spanske formandskab.
<P>
Beskyttelse af ofre kommer først. Dernæst skal vi have utrættelig forfølgelse af og strenge straffe til menneskehandlere. Hr. Ziobro udtrykte dette meget kraftfuldt i sin tale. For det tredje skal vi overveje spørgsmålet om efterspørgslen efter disse ydelser. Det er vanskeligt at håndtere, men det er en del af problemet, og som sådan skal det efter min mening medtages som et af de tre vigtige aspekter, en global tilgang skal baseres på. Som jeg tidligere sagde, er og vil det spanske formandskab fortsat være absolut engageret i et problem af så overordnet vigtighed som dette.
<SPEAKER ID="240" NAME="Jacques Barrot" LANGUAGE="FR">
Hr. formand! Denne forhandling har efter min mening ydet et væsentligt bidrag med hensyn til en afklaring af forberedelsen af det kommende direktiv, og jeg kan naturligvis over for ministeren bekræfte, at Kommissionen agter at fremlægge det her i foråret.
<P>
Jeg vil gerne gentage hr. Moraes' bemærkninger ved at sige, at vi skal bruge de mest moderne metoder i kampen mod denne svøbe, som i sig selv ofte gennemføres ved hjælp af de mest moderne metoder, og at vi skal bekæmpe alle former for udnyttelse.
<P>
Ministeren sagde netop, at der er tre søjler: ofrene, alvoren af straffene og dernæst problemet med efterspørgsel. Jeg vil i en vis grad fremhæve spørgsmålet om ofrene og beskyttelsen af dem, da vi i rammeafgørelsen allerede havde forhandlet os frem til ubetinget støtte til alle ofre, immunitet fra strafferetlig forfølgelse og retten til juridisk bistand. I det kommende direktiv vil vi endvidere fastlægge bestemmelser vedrørende bolig, læge- og psykologhjælp, rådgivning og information på et sprog, som ofret forstår, og derefter alle former for supplerende støtte.
<P>
Som svar til fru Záborská kan jeg tilføje, at Kommissionen med hensyn til børneofre for menneskehandel vil behandle problemer vedrørende forebyggelsen af denne svøbe samt beskyttelse, hjemvenden og reintegration af disse børn i en handlingsplan om situationen for uledsagede mindreårige. Dette var for resten et stærkt krav fra det spanske formandskab, hr. minister.
<P>
Vi vil derfor fremlægge denne handlingsplan, som vedtages af Kommissionen i foråret 2010, så den kan undersøges af Rådet og Parlamentet. I denne handlingsplan foreslås flere indsatsområder med henblik på at imødegå de væsentligste udfordringer fra dette fænomen, som påvirker uledsagede mindreårige, der kommer til EU i forskellige sammenhænge, og de vil være baseret på barnets interesser.
<P>
Fru Záborská har dog også ret. Familierne skal i stigende grad involveres i overvågningen af navnlig brugen af internettet, som igen udsætter børn for nye risici.
<P>
Som ministeren sagde, findes der politisk vilje i Parlamentet. Kommissionen har efter min mening allerede gjort et godt forberedende arbejde med henblik på dette direktivforslag. Den vil snart fremlægge det, og jeg vil takke Parlamentet for både dets fulde støtte og en hel række af meget interessante idéer, der er kommet frem under denne forhandling. Jeg vil igen takke alle talerne. Jeg tror faktisk, Parlamentet har en afgørende rolle i bekæmpelsen af denne frygtelige svøbe.
<SPEAKER ID="241" NAME="Formanden">
Forhandlingen er afsluttet.
<P>
Afstemningen finder sted på det første møde i februar.
<P>
Skriftlige erklæringer (artikel 149)
<SPEAKER ID="993" NAME="Liam Aylward  " LANGUAGE="GA">
De mennesker, der er involveret i menneskehandel, skelner ikke mellem mænd, kvinder og børn, når blot de kan tjene penge på at handle med dem. Ofte er det børn, der er i størst fare. I henhold til ILO er der i øjeblikket 218 mio. børnearbejdere. Det er dog umuligt at angive et præcist tal, da disse børn er involveret i prostitution, slaveri, tvangsarbejde osv., områder, hvor nøjagtige tal ikke er tilgængelige. EU skal omgående løse problemet med menneskehandel på arbejdsmarkedet. Det er opmuntrende, at dette problem er en prioritet for det spanske formandskab, og jeg håber, at medlemmerne af Rådet vil samarbejde for at sætte problemer vedrørende menneskehandel og børnearbejde i centrum for EU's lovgivning, og navnlig at der tages fat på disse problemer i forbindelse med handelsaftaler. Som følge af EU's vigtige rolle i globale handelsforhold og dets forpligtelse til beskyttelse af menneskerettigheder, bærer EU et ansvar for at bekæmpe menneskehandel og børnearbejde.
<SPEAKER ID="242" NAME="Nessa Childers  " LANGUAGE="EN">
Handelen med mennesker er afskyelig over alt i verden, men den er særlig skamfuld i EU i betragtning af vores høje niveauer af indre samarbejde og ressourcer. Navnlig handelen med unge kvinder med henblik på udnyttelse i sexindustrien er et levn fra Europas opdelte fortid, som skal gøres til et aspekt af europæisk historie. I den henseende skal EU i den tiltrædende Kommissions embedsperiode på fem år forpligte sig til at øge grænsekontrollen og få de nationale regeringer til at gøre mere for at håndtere sexindustrien, navnlig når den involverer unge kvinder, der er handlet fra et andet land. Der findes i øjeblikket love i de fleste lande, men de håndhæves ikke.
<SPEAKER ID="992" NAME="Vasilica Viorica Dăncilă  " LANGUAGE="RO">
Den hastighed, som denne forhandling er blevet indledt med så hurtigt efter Lissabontraktatens ikrafttræden, er ikke kun gavnlig fra et lovgivningsmæssigt synspunkt, men også et absolut krav dikteret af en situation, der er blevet forværret af den økonomiske krise. Fattigdom, tab af arbejdspladser, manglen på udsigter for unge, manglen på nøjagtige oplysninger om de involverede risici og manglen på et minimumsniveau for seksualundervisning er nogle af de faktorer, der i væsentlig grad bidrager til den udsatte situation for de potentielle ofre. Der er behov for en informationskampagne med stor gennemslagskraft, navnlig blandt mindreårige fra dårligt stillede områder og grupper, med det formål at forbedre effektiviteten af forebyggende foranstaltninger. Vi kan ikke tale specifikt om at bekæmpe handelen med kvinder uden at overveje stærke foranstaltninger til håndtering af kriminelle aktiviteter og de net, der kontrollerer denne handel, og som er meget aktive i Balkanlandene og i Middelhavsregionen. Jeg understreger, at der skal indføres foranstaltninger med det formål at modvirke efterspørgslen efter prostitution, som er den mest direkte rute, gennem indførelsen af sanktioner mod klienter. Der kræves også øget finansiering af de programmer, der har til formål at bekæmpe menneskehandel. Jeg opfordrer til, at der vedtages strenge straffelove, og at der etableres et tættere samarbejde mellem medlemsstaterne og de relevante europæiske institutioner, nemlig Europol, Frontex og Eurojust.
<SPEAKER ID="243" NAME="Kinga Göncz  " LANGUAGE="HU">
Selv om to europæiske retsakter i øjeblikket omhandler menneskehandel og dens ofre, opfatter EU's medlemsstater i praksis ofte disse mennesker som illegale indvandrere. Det er meget vigtigt at skelne mellem de to grupper. Illegale indvandrere har ofte forladt deres land på grund af økonomiske eller sociale omstændigheder, og de ankommer ulovligt, men som resultat af deres egen beslutning til europæisk territorium. Ofrene for menneskehandel har ikke truffet en fri, bevidst beslutning om alt dette. De skal udelukkende behandles som ofre.
<P>
EU's medlemsstater skal tilbyde ofre tilstrækkelig beskyttelse. De skal ikke kun garanteres retlig eller fysisk beskyttelse. De skal også tilbydes læge- og psykologhjælp samt social rehabilitering, og personer, der samarbejder med myndighederne skal have opholdstilladelse under efterforskningen af sagen om menneskehandel. Det er endvidere vigtigt, at Kommissionen bruger informationskampagner til at hjælpe med at sikre, at alle, der er udsatte, bliver opmærksomme på deres rettigheder og muligheder samt farerne inden for EU og i tredjelande, og den skal gøre alt, hvad der er muligt, for at sikre, at medlemsstaterne behørigt gennemfører den relevante EU-lovgivning i deres lovgivning. Da problemet med menneskehandel falder ind under flere kommissærers arbejdsområde, herunder kommissæren for retfærdighed, frihed og sikkerhed, kommissæren for eksterne anliggender og kommissæren for beskæftigelse, sociale anliggender, arbejdsmarkedsforhold og ligestilling, kunne det overvejes at udnævne en porteføljekoordinator, der effektivt kan varetage kontakten med henblik på at sikre tilstrækkelig håndtering af dette problem.
<SPEAKER ID="244" NAME="Zita Gurmai  " LANGUAGE="EN">
Kvinder og børn er de primære ofre for menneskehandel. Når Rådet skal formulere en ny rammeafgørelse om menneskehandel, skal kvinder og børn være i centrum for indsatsen. Jeg er derfor enig i, at data vedrørende kønsbestemt vold skal indsamles i EU så hurtigt som muligt. Beskyttelse af ofre koster penge, og disse redningspenge skal bruges klogt. Vi skal huske, at uden pålidelige og sammenlignelige data kan vi ikke sende ressourcerne til de rigtige steder på en effektiv måde. Vi skal også være opmærksomme på, at forskellige medlemsstater og især forskellige kulturer håndterer problemet på forskellige måder. Der er medlemsstater, hvor beskyttelse af ofre er velorganiseret og tilgængelig for alle, som f.eks. i Spanien, og der er medlemsstater, hvor den næsten er ikkeeksisterende. Det betyder, at vi skal fordele ressourcerne klogt, og at vi skal finde praktiske og statistiske løsninger (mindst med en europæisk minimumsstandard) med henblik på at løse problemet med latens og med henblik på at gøre opmærksom på dette problem de steder, hvor det er nødvendigt.
<SPEAKER ID="991" NAME="Jim Higgins  " LANGUAGE="EN">
Problemet med menneskehandel har eksisteret længe, men i stedet for at taget fat på problemet anklages medlemsstaterne nu for, at vi ikke enkeltvis eller kollektivt har bekæmpet denne udnyttelse og nedværdigelse af kvinder. Den frie bevægelighed fremmer på den ene side menneskehandel som følge af afskaffelsen af grænsekontroller, men man skulle på den anden side tro, at det øgede politisamarbejde kunne håndtere problemet. Det er tydeligt, at den politiske vilje ikke findes. Europarådets konvention mod menneskehandel fra maj 2005 er kun blevet ratificeret af ni lande. To tredjedele af de kvinder, der handles til prostitution, kommer fra Østeuropa, og alligevel har lande, som f.eks. Tjekkiet og Estland, ikke undertegnet konventionen. Bortset fra at den politiske vilje ikke er til stede, er politiets vilje heller ikke til stede. Antallet af domfældelser er latterligt i betragtning af problemets omfang. Politiet opfatter ikke menneskehandel som en forbrydelse.
<SPEAKER ID="990" NAME="Marian-Jean Marinescu  " LANGUAGE="RO">
FN har anslået, at der var omkring 270 000 ofre for menneskehandel i 2009 i EU. EU skal forpligte sig i den nærmeste fremtid og udforme lovgivningsinstrumenter, der omhandler både forebyggelse og bekæmpelse af menneskehandel samt beskyttelse af ofrenes rettigheder. I den fremtidige europæiske lovgivning skal niveauet af sanktioner mod menneskehandlere revideres, så sanktionerne afspejler forbrydelsens alvor. Internationalt retligt samarbejde, samarbejde mellem alle myndigheder, der varetager beskyttelsen af mindreårige, og menneskerettighedsforkæmpere, etablering af særlige fonde, som skal yde kompensation, og effektiv beskyttelse af ofrene er alle områder, der skal styrkes. Jeg mener endvidere, at Eurojust, Europol og Frontex skal inddrages yderligere i kampen mod menneskehandel og beskyttelsen af ofre og skal indsamle og kompilere statistiske oplysninger om dette fænomen.
