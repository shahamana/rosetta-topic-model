<CHAPTER ID="009">
Arbejdsplan
<SPEAKER ID="014" NAME="Formanden">
Det endelige udkast til dagsorden, som Formandskonferencen har udarbejdet på sit møde mandag den 13. januar 2011 i henhold til forretningsordenens artikel 137, er blevet omdelt. Der er foreslået følgende ændringer.
<SPEAKER ID="015" NAME="Potito Salatto" AFFILIATION="PPE">
(IT) Hr. formand, mine damer og herrer! Jeg vil gerne benytte lejligheden til at formelt at anmode Baroness Ashton om at komme med en redegørelse for Parlamentet om de tiltag, hun har iværksat, eller som hun vil iværksætte, med hensyn til kristnes situation i verden. Vi vil gerne have, at hun kommer med en detaljeret redegørelse her i Parlamentet.
<SPEAKER ID="016" NAME="Formanden">
Jeg beklager, hr. Salatto. Der vil blive afholdt en officiel forhandling om dette på onsdag kl. 15.00.
<SPEAKER ID="017" NAME="Nikolaos Chountis" AFFILIATION="GUE/NGL">
(EL) Hr. formand! Under henvisning til forretningsordenens artikel 173 vil jeg gerne pointere, at artikel 116 bliver overtrådt, for dette er tredje gang, hvor der ikke har været nogen spørgetid til Rådet på dagsordenen for den indeværende mødeperiode i overensstemmelse med artikel 116. Vil De forklare årsagen til dette og sikre, at De i fremtiden forsvarer Parlamentets og dets medlemmers ret til at udøve parlamentarisk kontrol over Rådet?
<SPEAKER ID="018" NAME="Formanden">
Vi træffer en beslutning inden for ganske kort tid. Den handler om Lissabontraktaten og de nye relationer mellem Parlamentet og Rådet. Vi har nu et tokammerparlament i EU. Parlamentet og Rådet lovgiver på lige vilkår. Relationerne i EU har ændret sig, men jeg vil foreslå, at vi stopper diskussionen her, for problemet vil blive afklaret i den nærmeste fremtid. Jeg vil gerne takke hr. Chountis for at henlede opmærksomheden på dette emne, der vil blive afklaret meget snart.
<SPEAKER ID="019" NAME="Bernd Posselt" AFFILIATION="PPE">
(DE) Hr. formand! Med henblik på mulige fremtidige ændringer kan der i mine øjne sættes spørgsmålstegn ved det faktum, at parlamentariske rettigheder, nemlig spørgetid, trækkes tilbage uden grund overhovedet. Som De selv sagde, er beslutningen endnu ikke truffet. Derfor bør vi fortsætte med at have spørgetid, indtil der er truffet en beslutning, i stedet for på forhånd at indvillige i en beslutning, der endnu ikke er truffet. Jeg kan helt ærligt sige, at det er forkert, for i sager med relation til udenrigs- og udvidelsespolitik er Rådet ikke et andetkammer, men et organ, som tydeligvis skal være underlagt parlamentarisk kontrol.
<P>
(Bifald)
<SPEAKER ID="020" NAME="Formanden">
Jeg vil gerne takke Dem begge for at tage dette emne op. Jeg vil gerne forsikre Dem om, at jeg vil tage det op på Formandskonferencens møde den førstkommende torsdag. Som De ved, udarbejdes arbejdsplanen på disse møder. Vi vil beslutte, hvordan dette spørgsmål skal håndteres i fremtiden. Formandskonferencen er ansvarlig for arbejdsplanen, og vi vil drøfte emnet på torsdag. Tak.
<P>
Vi går videre til arbejdsplanen.
<P>
Mandag
<P>
Gruppen De Grønne/Den Europæiske Fri Alliance har anmodet om, at forhandlingen om situationen i Tunesien afsluttes med vedtagelsen af en beslutning, hvilket vi ikke havde planlagt. Derfor er der et forslag om at vedtage en beslutning på dette område. Jeg kan forstå, at hr. Cohn-Bendit ønsker at sige noget om denne anmodning.
<SPEAKER ID="021" NAME="Daniel Cohn-Bendit" LANGUAGE="FR">
Hr. formand! De ved, at begivenhederne i Tunesien er ude af kontrol, og vi kan være glade for, at Ben Ali har forladt landet. Situationen i de kommende uger vil derfor være meget anspændt i Tunesien. Jeg mener, at det er nødvendigt, at Parlamentet udarbejder et kort beslutningsforslag med henblik på at bede om nogle helt specifikke ting fra Rådets og Kommissionens side. De ved, at der kan blive afholdt valg om mellem seks til otte uger, så vi har ikke tid til at vente til februar.
<P>
EU skal handle, vi skal handle nu, og vores handlinger skal være baseret på et beslutningsforslag, som vi skal stemme om torsdag middag. Jeg forstår, at Parlamentet i lyset af situationen vil være begejstret for endelig at kunne vedtage en beslutning om Tunesien.
<SPEAKER ID="022" NAME="Francesco Enrico Speroni" LANGUAGE="IT">
Hr. formand, mine damer og herrer! Jeg mener ikke, at beslutningsforslaget vil ændre situationen i Tunesien, og derfor er jeg imod det.
<SPEAKER ID="024" NAME="Formanden">
Angående forhandlingerne i henhold til forretningsordenens artikel 122 har Den Europæiske Venstrefløjs Fællesgruppe/Nordisk Grønne Venstre anmodet om, at forhandlingen om "Brasilien: udlevering af Cesare Battisti" bliver taget af dagsordenen. Hr. Tavares vil gerne fremsætte denne anmodning. Jeg giver ordet til Dem, hr. Tavares.
<SPEAKER ID="025" NAME="Rui Tavares" LANGUAGE="EN">
Hr. formand! Nogle kolleger tog initiativ til at sætte et hastebeslutningsforslag på dagsordenen vedrørende Brasiliens afvisning af at udlevere Cesare Battisti til Italien. Jeg kan godt forstå deres motiver, men jeg vil gerne påvise, at det ikke for nærværende er en menneskerettighedssag. Det er ikke en hastesag, og det er ikke engang en sag om brud på retsstatsprincippet. Ydermere kommer det på et skrækkeligt tidspunkt, hvor Brasilien står over for den værste naturkatastrofe i landets historie.
<P>
Cesare Battisti sidder i fængsel. Han afventer den brasilianske højesterets afgørelse, og højesteretten arbejder ikke for øjeblikket på grund af sommerferien. Der er ingen grund til at tro, at der ikke træffes en uafhængig beslutning. Jeg gav udtryk for min solidaritet med ofrenes familier, og De kan stole på, at jeg ikke nærer nogen form for sympati med politisk vold fra hverken venstre eller højre, men vi burde i stedet bruge hastebeslutningsforslagene til en forhandling om Sydsudan, sagen om Buchtar Tabuni i Indonesien eller den palæstinensiske mand, der blev skudt ihjel i sin seng.
<P>
Vil Parlamentet lige efter hendes banebrydende valg og uden nogen fornuftig formel årsag tildele Præsident Dilma Rousseff en forhandlingsform, som vi normalt kun anvender i forbindelse med folk som Mugabe? Jeg beder Dem fjerne Brasilien fra hastesagerne på dagsordenen.
<SPEAKER ID="026" NAME="Mario Mauro" LANGUAGE="IT">
Hr. formand, mine damer og herrer! På vegne af min gruppe og, tror jeg, hele Parlamentet, vil jeg gerne understrege vores sympati med Brasiliens folk og regering i forbindelse med sorgen over de seneste dages oversvømmelse. Hundredvis af mennesker har mistet livet, og de skal mærke vores sympati.
<P>
På vegne af forslagsstillerne og, håber jeg, hele Parlamentet, vil jeg gerne igen give udtryk for vores faste beslutning om at forhandle om dette emne, fordi anmodningen om retfærdighed endnu ikke er blevet hørt, og fordi Cesare Battisti-emnet er nødt til at blive yderligere drøftet af Parlamentet, der skal give sin mening til kende på den internationale scene.
<SPEAKER ID="027" NAME="Judith Sargentini" AFFILIATION="Verts/ALE">
(NL) Hr. formand! Jeg vil gerne støtte hr. Tavares' anmodning, for dette ikke er en hastesag. Hr. Battisti sidder i fængsel, og der er ingen grund til at tro, at han bliver løsladt inden for den nærmeste fremtid. Vi bør efter min mening ikke blande os i personlige spørgsmål, når det drejer sig om folk, der er stillet for en domstol.
