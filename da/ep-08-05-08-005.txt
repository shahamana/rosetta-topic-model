<CHAPTER ID="005">
Afstemningstid
<SPEAKER ID="101" NAME="Formanden">
Først har jeg fornøjelsen af at meddele Parlamentet, at det litauiske parlament ratificerede traktaten her til morgen.
<P>
(Bifald)
<P>
Næste punkt på dagsordenen er afstemningstiden.
<P>
(Resultater og andre oplysninger vedrørende afstemningen: se protokollen)
<P>
Før afstemningen
<SPEAKER ID="102" NAME="Jens-Peter Bonde" AFFILIATION="IND/DEM">
(EN) Fru formand! I dag er det min sidste afstemning i Parlamentet. I morgen vil Hanne Dahl repræsentere den danske Junibevægelse. Jeg vil gerne takke alle for de gode kampe om forfatninger og folkeafstemninger og for et godt samarbejde i vores fælles kamp for gennemskuelighed.
<P>
Det er lykkedes os at åbne den hemmelige telefonbog i Kommissionen. Vi har deres dagsordener og deres protokoller på nettet. Vi kommer snart til at se, hvem der giver Kommissionen råd, og hvem der får støtte. Disse sejre var kun mulige, fordi vi samarbejdede på tværs af politiske skel.
<P>
I forfatningskonventionen fik vi underskrifter fra 23 regeringer, hvert eneste medlem af de nationale parlamenter og alle medlemmer af Europa-Parlamentet med undtagelse af ét, for et meget enkelt forslag om at vende proceduren om gennemskuelighed på hovedet. Alt skal være åbent og gennemskueligt, medmindre man gør en undtagelse.
<P>
Jeg takker også for Deres støtte til flere ændringsforslag om F-gasser, om klima, pesticider og drikkevand, transfedtsyrer, nitrat i økologiske pølser.
<P>
Mit andet ønske er, at love ikke længere vil blive vedtaget af tjenestemænd bag lukkede døre. Vær venlige at sikre, at alle EU-love skal sendes gennem Parlamentet i en offentlig afstemning.
<P>
Tak til parlamentsmedlemmerne for 29 år her i Parlamentet ...
<P>
... og tak til de danske vælgere, der gjorde det muligt!
