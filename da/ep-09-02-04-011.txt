<CHAPTER ID="011">
Kosovo (forhandling) 
<SPEAKER ID="217" NAME="Formanden">
- Det næste punkt på dagsordenen er redegørelser fra Rådet og Kommissionen om Kosovo.
<SPEAKER ID="218" NAME="Hannes Swoboda" AFFILIATION="PSE">
(DE) Fru formand! Vi drøfter i dag Kosovo på baggrund af en meget detaljeret betænkning, der er udarbejdet af hr. Lagendijk, og som naturligt knytter sig til Rådets og Kommissionens redegørelser.
<P>
I dette tilfælde har ordføreren ingen officiel taletid, og det er ikke acceptabelt. Hvis ordføreren havde kunnet fremlægge initiativbetænkningen mandag aften, ville han have haft fire minutter. Jeg mener, at dette er uretfærdigt. Derfor vil jeg bede Præsidiet om at overveje, om en person, der i månedsvis har arbejdet som ordfører for Udenrigsudvalget, ikke også skulle tildeles officiel taletid.
<P>
Fru Kallenbach har givet ham sit minuts taletid i solidaritet med en kollega fra Gruppen De Grønne/Den Europæiske Fri Alliance. Fru formand! Hvis det ligger inden for Deres beføjelser, kunne De måske give fru Kallenbach et minut under catch-the-eye-proceduren. Men jeg vil bede Dem om at overveje dette spørgsmål omhyggeligt. Vi må prøve at finde en anden løsning i sådanne tilfælde.
<SPEAKER ID="219" NAME="Formanden">
- Det er helt rigtigt, at det grundlæggende problem bør løses. Hvad angår denne særlige situation, vil jeg anbefale fru Kallenbach, at hun anmoder om et minut under catch-the-eye-proceduren, da det ville gøre det hele meget lettere.
<SPEAKER ID="220" NAME="Alexandr Vondra">
formand for Rådet - (EN) Fru formand! Jeg er glad for lejligheden til at redegøre for de seneste udviklinger i Kosovo. Om to uger - den 17. februar - vil Kosovo fejre etårsdagen for dets uafhængighedserklæring, og denne forhandling finder sted på det rigtige tidspunkt. I mellemtiden har Kosovo vedtaget en forfatning og en fuldstændig ny retlig og institutionel ramme. Uafhængighedserklæringen skabte en ny situation og nye udfordringer for det internationale samfund, og EU i særdeleshed.
<P>
Medlemsstaternes forskellige reaktioner på uafhængighedserklæringen underminerer på ingen måde Unionens overordnede politiske målsætninger. Vi vil fortsat arbejde for at støtte Kosovos økonomiske og politiske udvikling med det overordnede mål at sikre stabiliteten på hele Balkan på lang sigt.
<P>
I forbindelse med Kosovo betyder det først og fremmest en styrkelse af retsstaten, overholdelse af menneskerettighederne og beskyttelse af mindretal samt fremme af den økonomiske udvikling og beskyttelse af Kosovos rige kulturelle og religiøse arv.
<P>
Det betyder også, at vi fortsat må betragte Kosovo inden for de bredere rammer, der blev fastlagt for Vestbalkan på topmødet i Thessaloniki i 2003. Man vedtog ved den lejlighed en politik til støtte for europæisk integration af alle lande på Vestbalkan, og dette er siden blevet bekræftet igen, senest på Rådets møde den 8. december 2008.
<P>
Vi ønsker fortsat at gøre en indsats i Kosovo, hvilket underbygges af, at vi i begyndelsen af sidste år udnævnte Pieter Feith til EU's særlige repræsentant. Han er udstationeret i Pristina, og De vil få lejlighed til snart at møde ham i Udenrigsudvalget. Hans opgave og hans medarbejderes opgave er at yde nyttig støtte lokalt og således hjælpe os med kollektivt at leve op til vores politiske målsætninger.
<P>
En nyere udvikling er påbegyndelsen af EULEX-mandatet, den mest ambitiøse civile ESPD-mission til dato, i begyndelsen af december 2008. Hovedformålet hermed er at bistå og støtte Kosovos myndigheder på retsstatsområdet, især med henblik på at udvikle politiet, retsvæsenet og toldvæsenet.
<P>
Vores største udfordring i de kommende måneder vil være at intensivere vores indsats i Kosovo, først og fremmest gennem en fuld anvendelse af EULEX. Vi er realistiske, og vi ved, at 2009 vil afstedkomme mange vanskeligheder og hindringer.
<P>
Kosovos institutioner vil ligeledes blive konfronteret med mange udfordringer i forbindelse med gennemførelsen af bestræbelserne på at udvikle et stabilt multietnisk og demokratisk Kosovo. Det international samfunds hjælp er altafgørende, hvis det skal lykkes Kosovo at blive integreret i resten af regionen.
<P>
Kommissionen har meddelt, at de senere på året vil fremlægge en undersøgelse af, hvordan Kosovos politiske og socioøkonomiske udvikling kan fremmes. Rådet har hilst dette velkommen. Dette skulle kunne give nye muligheder og bygge videre på det, man allerede har opnået, og som vil blive justeret i lyset af de kommende måneders erfaring.
<P>
Situationen i det nordlige Kosovo vil helt sikkert fortsat være vanskelig i de næste måneder, og den vil kræve særlig opmærksomhed. Det seneste udbrud af etnisk vold i Mitrovica i begyndelsen af januar udgjorde en eventuel fare, men det blev holdt i skak. Det er især opmuntrende at se, at myndighederne i Pristina udviste rimelig tilbageholdenhed. Men disse hændelser er en konstant påmindelse om risikoen for en destabilisering i området. Vi vil fortsætte med nøje at overvåge situationen i landets nordlige del.
<P>
Formandskabet er taknemligt for parlamentsmedlemmernes fortsatte interesse i og støtte til Unionens rolle i regionen. Jeg er især glad for det beslutningsforslag, der er blevet fremsat under denne samling. Det er opmuntrende, at Parlamentet kan give bred støtte til vores bestræbelser i regionen og til Unionens indsats for et stabilt Kosovo i hele regionen.
<P>
Vores formandskab er fast indstillet på at holde Dem underrettet, både gennem regelmæssige drøftelser her i plenarforsamlingen og i de forskellige udvalg. Vi har planlagt forskellige aktiviteter i foråret, bl.a. vil mødet i Gymnich i slutningen af marts blive helliget spørgsmålet om Vestbalkan. Jeg ved også, at Pieter Feith skal mødes med Udenrigsudvalget i næste uge, og han vil kunne give Dem en omfattende redegørelse for den seneste udvikling i området.
<SPEAKER ID="221" NAME="Meglena Kuneva">
medlem af Kommissionen - (EN) Fru formand! Knap et år efter uafhængighedserklæringen er situationen i Kosovo og på hele Vestbalkan i det store og hele stabil og under kontrol, til trods for visse hændelser.
<P>
EU's tilstedeværelse i Kosovo trænger gradvist igennem, og vi overtager styringen fra FN. EU's særlige repræsentant er udstationeret i Pristina, og EU's retsstatsmission (EULEX) er spredt over hele Kosovo og vil være fuldstændig operationel i slutningen af marts.
<P>
Et stabilt og multietnisk Kosovo er en hovedprioritet for EU. Den bedste måde, hvorpå Kosovo kan nærme sig europæisk integration, er at skabe et demokratisk og multietnisk samfund med fuld overholdelse af retsstatsprincippet og således i samarbejde med dets naboer bidrage til regional og europæisk stabilitet. Dette indebærer omfattende foranstaltninger for at sikre alle samfunds fremtid i Kosovo, hvilket vil skabe grundlag for en bæredygtig økonomisk og politisk udvikling.
<P>
Kommissionens fremskridtsrapport fra november 2008 blev af myndighederne betragtet som en objektiv og retfærdig vurdering af de opnåede resultater og de fremtidige udfordringer. Kosovos myndigheder har lovet at arbejde sammen med Kommissionen i bestræbelserne på at leve op til disse udfordringer. Vi giver Kosovo betydelige midler i medfør af instrumentet for førtiltrædelsesbistand (IPA), og det er en del af det samlede tilsagn om 1,2 mia. EUR, der blev afgivet på donorkonferencen i juli 2008.
<P>
I 2008 gav vi gennem instrumentet for førtiltrædelsesbistand finansiel støtte til Kosovo med et beløb på 185 mio. EUR, hvilket er tre gange så meget som året før. Vi vil bidrage med yderligere 106 mio. EUR i 2009. Det er Kommissionens forbindelseskontor i Pristina, der alene har ansvaret for forvaltningen af disse midler. Dette kontor er nu fuldt operationelt, alle de relevante kontrolsystemer er på plads, og det overtager arbejdet fra Det Europæiske Genopbygningsagentur.
<P>
Kommissionen hilser det beslutningsforslag velkommen, som drøftes i Parlamentet i dag. Det berører en række spørgsmål, som vi er enige om er af afgørende betydning, som f.eks. bevarelse af Kosovos kulturarv, forbedring af den offentlige administration, bedre integrering af dets forskellige samfund, betydningen af multietnisk uddannelse og den vanskelige situation for romafamilier i de blyforurenede flygtningelejre i nord.
<P>
Kommissionen tager alle disse spørgsmål meget alvorligt, og jeg skal sige et par ord om hvert enkelt.
<P>
Siden 2004 har Kommissionen finansieret genopbygningen af religiøse steder og steder af betydning for kulturarven. Vi har et program med et budget på 10 mio. EUR og arbejder tæt sammen med Europarådet. Finansieringen fortsætter i 2008 og 2009 med yderligere 2,5 mio. EUR til flere projekter. Vi betragter dette som et meget vigtigt aspekt af forsoningen og har støttet oprettelsen af Kosovos database for kulturarv. Man kunne også indbefatte kirkegårde i denne debat for at sikre, at de restaureres og bevares.
<P>
Jeg vil gerne give udtryk for vores taknemmelighed over for Europa-Parlamentet for de yderligere tre millioner euro, der er afsat i budgettet for 2008 til genopbygning af kulturarven i de krigsramte områder på det Vestbalkan.. Halvdelen af dette beløb - 1,5 mio. EUR - har Kommissionen tildelt Kosovo til et fælles projekt sammen med kulturministeriet i den multietniske by Prizren.
<P>
Vi er taknemmelige for det ekstra beløb, der er afsat under dette afsnit i dette års budget. I medfør af førtiltrædelsesinstrumentet for 2007 gennemfører Kommissionen forskellige projekter, der skal lette de internt fordrevnes og flygtningenes tilbagevenden og integrering i Kosovo, og der er afsat et samlet beløb på 3,3 mio. EUR. Vi påtænker yderligere finansiering - fire millioner i medfør af førtiltrædelsesinstrumentet for 2008 og to millioner under førtiltrædelsesinstrumentet i 2009. Disse penge vil også medvirke til at forbedre lokalområdernes muligheder for at genintegrere de tilbagevendte i det lokale sociale og økonomiske miljø.
<P>
Ligestilling står også højt på vores dagsorden. Kommissionen har givet teknisk støtte til Kosovos ligestillingsagentur. Den har også ydet støtte til flere lokale ngo'er, der arbejder med ligestilling og kvinders rettigheder gennem Det Europæiske Instrument for Demokrati og Menneskerettigheder.
<P>
Med hensyn til den offentlige forvaltningskapacitet overvåger Kommissionen gennemførelsen af Kosovos offentlige forvaltningsreformstrategi og handlingsplanen herom. Vi har understreget over for myndighederne, at det haster med at få vedtaget statsforvaltningsloven. Vi er involveret i oprettelsen af den regionale skole for offentlig forvaltning, og vi samarbejder i den forbindelse med Kosovos institut for offentlig forvaltning. Ministeriet for lokale myndigheder og forvaltning tildeles særlig opmærksomhed med et bistandsprojekt på næsten en million euro.
<P>
Kommissionen gør en stor indsats for at støtte reformen af Kosovos uddannelsessystem. Vi yder en omfattende finansiel støtte. Sigtet er at forbedre både de materielle vilkår og undervisningskvaliteten i skoler og gymnasier og på de højere læreanstalter samt inden for faglig uddannelse og ligeledes styrke de multietniske aspekter, da det er en grundlæggende forudsætning for forsoning.
<P>
Efter donorkonferencen i juli oprettede Verdensbanken en multidonor trust fund for den bredere sociale sektor, herunder uddannelse. Kommissionen bidrager med fem millioner euro, og er således en af de største donorer til fonden. Samlet beløber EU's bistand til uddannelse i Kosovo sig til 30,5 mio. EUR over perioden 2006-2010 Vi vil støtte oprettelsen af et multietnisk europæisk universitet, når de lokale aktører er nået til enighed om at gøre dette til et bæredygtigt projekt.
<P>
Den frygtelige situation for romafamilierne i de blyforurenede flygtningelejre i nord giver anledning til alvorlige bekymringer. Kommissionen medvirker aktivt til at finde en hurtig og bæredygtig løsning, som alle kan acceptere. Vi har gentagne gange opfordret parterne til ikke at føre politik på dette spørgsmål, men handle udelukkende med tanke på romafamiliernes bedste interesse.
<P>
Til sidst vil jeg fremhæve, at Kosovo også nyder godt af vores multimodtagerprogrammer for Vestbalkan og Tyrkiet, som finansierer arbejdet med den civile registrering af romabefolkningen. Vores bistand til romabefolkningen i Kosovo omfatter også uddannelse. Ligesom Europarådet støtter vi en kvalitetsuddannelse af romabørn, herunder også på deres modersmål.
<P>
Efter min opfattelse er dette på linje med Deres forslag. Jeg takker parlamentsmedlemmerne varmt og glæder mig til Deres spørgsmål.
<SPEAKER ID="222" NAME="Doris Pack">
for PPE-DE-Gruppen - (DE) Fru formand! Jeg vil gerne gratulere ordføreren og skyggeordføreren, for jeg mener, at vi sammen har udarbejdet et godt beslutningsforslag.
<P>
Dette beslutningsforslag opfordrer Rådet og Kommissionen til at sikre, at der gøres en fælles indsats i Kosovo, at EULEX arbejder sammen med EU's høje repræsentant, og at der skabes synergi i Kosovos økonomiske og sociale liv, som har behov for forbedringer.
<P>
EULEX-missionen må ligeledes sikre, at de sager, der i årevis har verseret ved domstolene, endelig behandles og afgøres. Der er stadig mange grusomheder, som endnu ikke er kommet for dagens lys og indbragt for en domstol. Det er ligeledes vigtigt at bekæmpe korruptionen i Kosovo, og der er stadig mange kriminelle på fri fod, som ikke er blevet straffet.
<P>
I forlængelse af det, der allerede er gjort ud over den overordnede indsats, bør EU fokusere mere på folks daglige liv og mulighederne for lokale projekter, hvor lokalbefolkningen kan inddrages. Det arbejde er meget vigtigt.
<P>
Vi må opfordre Kosovos regering til omsider at begynde den praktiske gennemførelse af landets forfatning, som omfatter Ahtisaari-planen. Det må gøres klart for Kosovos befolkning i deres daglige liv, at de alle lever sammen. Derudover skal serbere, albanere og alle de andre mindretal i Kosovo betragtes som borgere med lige rettigheder.
<P>
Kosovos regering må ligeledes gå videre med sit decentraliseringsprogram. Jeg er naturligvis klart positivt indstillet over for oprettelsen af et multietnisk europæisk universitet, som ville udgøre endnu en fælles institution sammen med universitetet i Pristina og universitetet i Mitrovica med fokus på en fælles fremtid.
<P>
Derudover må Serbien nu endelig forstå, at serberne i Kosovo ikke ønsker at blive tilskyndet til at holde sig uden for regeringsarbejdet. De må have lov til at deltage i regeringsarbejdet, i parlamentsarbejdet og i det civile liv. Kun på den måde vil Kosovo kunne blomstre.
<SPEAKER ID="223" NAME="Csaba Sándor Tabajdi" LANGUAGE="FR">
Fru formand! Jeg taler på vegne af Den Socialdemokratiske Gruppe i Europa-Parlamentet. Vi kan bekræfte, at situationen i Kosovo bliver bedre. Vi er det tjekkiske formandskab og Kommissionen taknemmelig for deres gode samarbejde. Jeg er fuldstændig enig med fru Pack i, at EULEX-missionen er en meget stor udfordring for den europæiske sikkerheds- og forsvarspolitik, en af de allerstørste udfordringer i hele EU's historie som et fællesskab, der hviler på retsstatsprincippet.
<P>
Det er godt, at der allerede består et retsgrundlag efter erklæringen fra formanden for Sikkerhedsrådet, som den serbiske regering har hilst velkommen. Kina og Rusland, som tidligere har afvist alle løsninger på konflikten, gav deres stiltiende accept.
<P>
Det er altafgørende, at EULEX har et godt samarbejde med alle de involverede parter i Kosovo. Vi må ikke gentage UNMIK's fejltagelser, som spildte mange penge og stødte Kosovos befolkning fra sig. Det var fru Pack også inde på. Det er vigtigt, at man klart får fastlagt kompetencefordelingen mellem Kosovos regering og parlament på den ene side og EULEX på den anden.
<P>
Vi kan ikke tage ansvaret for Kosovos udvikling. EULEX's tilstedeværelse i det nordlige Kosovo er meget vigtig for at undgå en opdeling af dette område. Og sluttelig må det understreges, at en fuldstændig gennemførelse af forfatningens bestemmelser på linje med Ahtisaari-planen er et afgørende spørgsmål for mindretallene.
<SPEAKER ID="224" NAME="Johannes Lebech">
for ALDE-Gruppen. - (DA) Fru formand! Indledningsvis vil jeg udtrykke min store tilfredshed med beslutningsforslaget og takke hr. Lagendijk for hans store indsats. Resultatet er blevet en tekst, der er velafbalanceret og pointeret, og den formår samtidig at berøre alle væsentlige problemstillinger. Med denne beslutning sender vi i Europa-Parlamentet først og fremmest et signal til befolkningen i Kosovo og til befolkningerne i de øvrige lande på Vestbalkan: "I er ikke glemt, I er en del af Europa". Det er ikke blot en tom hensigtserklæring uden reelt indhold. EULEX-missionen, den største mission under den fælles europæiske sikkerheds- og forsvarspolitik til dato, er allerede sat i værk. Det er glædeligt, at missionen støttes af FN, og at den dækker hele landet.
<P>
Vi i Europa-Parlamentet støtter i vores beslutning op om Kosovo med denne mission. Yderligere påpeger vi områder, hvor EU-landene kan bistå Kosovo. Det gælder særlig støtte til opbygning af den offentlige administration, uddannelsesprojekter og styrkelse af civilsamfundet. Når vi påpeger områder, hvor Kosovos ledere skal blive bedre, f.eks. med hensyn til mindretalsbeskyttelse, er det fordi, vi mener det alvorligt, når vi siger, at vi vil stå Kosovo bi i bestræbelserne på at skabe et demokratisk samfund. Et demokratisk samfund med respekt for mindretal og i fredelig sameksistens med landets naboer. Det her gælder ikke kun Kosovos fremtid, men hele Balkans og Europas fremtid. Vejen frem er lang, og den bliver vanskelig. Der er kun en vej, og den vej går mod EU og mod fuld og hel integration i det europæiske samarbejde for Kosovo såvel som for det øvrige Vestbalkan.
<SPEAKER ID="225" NAME="Ryszard Czarnecki" LANGUAGE="PL">
Fru formand! Den oprindelige synd, der blev begået, da det nye land Kosovo blev født, havde at gøre med den følelse, der herskede blandt det serbiske mindretal i Kosovo og Metochia og i Serbien, nemlig at hele det muslimske flertal var imod serberne. Det havde konsekvenser for forholdet mellem Beograd og Pristina og helt sikkert også for forholdet mellem Kosovos befolkning og de serbere, der lever i etnisk serbiske enklaver.
<P>
Hvis det serbiske mindretals uddannelsesmæssige og religiøse rettigheder ikke respekteres, vil det ikke blot skabe vanskelige vilkår for de bilaterale forbindelser mellem Kosovo og Serbien, samt i andre dele af Balkan, men det vil også medføre, at Pristinas vej til EU-medlemskab bliver længere.
<P>
Jeg er enig i det, der blev sagt af hr. Lebech, som lige har talt. Kosovos regering må forstå, at respekt for mindretals rettigheder er en europæisk værdi. Vi må strengt overholde disse principper og i den forbindelse holde et vågent øje med vores partnere i Kosovo.
<SPEAKER ID="226" NAME="Joost Lagendijk">
for Verts/ALE-Gruppen - (NL) Fru formand! Det tog næsten et år, før EULEX kunne udføre sit oprindelige mandat. Det er nyttigt i dag kort at minde om, hvad dette oprindelige mandat indebar.
<P>
EULEX, den største europæiske mission til dato - som det allerede er blevet sagt - skulle arbejde overalt i Kosovo både nord og syd for floden Ibar. EULEX skulle også påtage sig ansvaret på tre områder, nemlig toldvæsen, politi og retsvæsen, og det var afgørende, at der ikke forekom tvetydigheder, og det vil jeg gerne understrege, i forholdet mellem EULEX på den ene side og FN's organisation UNMIK på den anden. For slet ikke at tale om, at man måtte undgå, at EULEX's arbejde skulle føre til en splittelse af landet mellem nord og syd. Det var absolut ikke hensigten.
<P>
Det så meget længe ud til, at det ville være umuligt at føre det oprindelige mandat ud i livet på grund af den famøse blokering i Sikkerhedsrådet. Først i november sidste år så vi en mulighed for, at det alligevel ville komme til at fungere. Nu. to-tre måneder efter at arbejdet er kommet i gang, er det nyttigt at gøre status og se, hvordan tingene fungerer, eller for at udtrykke det mere forsigtigt, hvordan tingene synes at fungere.
<P>
Kosovos politi er begejstret for det fremragende samarbejde med EULEX. Toldkontorerne arbejder endelig igen også, og især, i den nordlige del af Kosovo, efter at de sidste år var blevet nedbrændt af kosovoserbere. Endelig er man begyndt at tage fat på den kæmpestore ophobning af retssager vedrørende etnisk vold og korruption, hvilket endnu en gang beviser, at EULEX arbejder i samfundenes interesse og ikke blot albanernes eller serbernes interesse.
<P>
Det er mit håb, at EULEX's fremskridt i de sidste måneder kan fortsætte positivt. Jeg håber også inderligt, at Beograd forstår, at det nuværende konstruktive samarbejde med EU er langt mere effektivt end at prøve på hele tiden at skrive historien om. Først og fremmest håber jeg, at det vil lykkes for Kosovos myndigheder at løse de mange og store problemer, som de stadig står med. Jeg håber endvidere, at der vil blive gjort noget ved problemerne med korruption og organiseret kriminalitet, som stadig er alt for udbredt i Kosovo, og at Kosovo får en holdbar energiforsyning, der er baseret på EU-lovgivning, og at Kosovos økonomi så endelig kan komme i gang.
<P>
Kosovo er en uafhængig stat, enten Parlamentet kan lide det eller ej, og der er ingen vej tilbage. EU har meget at vinde ved, at Kosovo udvikler sig til en levedygtig stat.
<SPEAKER ID="227" NAME="Tobias Pflüger">
for GUE/NGL-Gruppen - (DE) Fru formand! Min gruppe, Den Europæiske Venstrefløjs Fællesgruppe/Nordisk Grønne Venstre, forkastede beslutningsforslaget om Kosovo. Størstedelen af medlemsstaterne, men ikke alle, har anerkendt Kosovo i strid med folkeretten. Min gruppe insisterer på, at alle foranstaltninger vedrørende Kosovo skal være i overensstemmelse med folkeretten, og at de skal aftales med alle involverede parter, herunder også Serbien. Anerkendelsen af Kosovo har skabt en katastrofal præcedens, som nu efterfølges af andre regioner, som f.eks. Sydossetien og Abkhasien.
<P>
EU har iværksat EULEX-missionen i Kosovo. GUE/NGL-gruppen afviser denne mission, da den er baseret på anerkendelsen af Kosovo i strid med folkeretten og derfor skaber noget, der ligner et EU-protektorat. EULEX har, og jeg citerer "et vist udøvende ansvar". Det betyder, at EULEX-tjenestemænd kan annullere Kosovos myndigheders simpleste beslutninger. EULEX-missionen omfatter også 500 politifolk til bekæmpelse af opstand. Den 26. januar afholdt EULEX og KFOR en fælles øvelse i bekæmpelse af opstand. Det viser desværre det tætte samarbejde, der består mellem EU og NATO i Kosovo.
<P>
Samtidig fremmer EU og andre organisationer en neoliberalistisk økonomisk genopbygning i Kosovo, men det er ikke det, den lokale befolkning ønsker. Af alle disse grunde kræver vi løsninger, der er i overensstemmelse med folkeretten, og vi opfordrer til klart at stemme imod EU-EULEX-missionen. Hvis vi virkelig ønsker at hjælpe den lokale befolkning, vil vi ikke kunne gøre det med EULEX-missionen.
<SPEAKER ID="228" NAME="Bastiaan Belder">
for IND/DEM-Gruppen - (NL) Fru formand! Da jeg aflagde et arbejdsbesøg i Kosovo for to måneder siden, kunne jeg se, hvorfor mange har vanskeligt ved at forstå den internationale tilstedeværelse i landet. Jeg fik desuden indtryk af, at de forskellige niveauer ikke samarbejder særlig godt.
<P>
De europæiske institutioner bør ikke bare trække på skulderen. Vi er involveret i dette. Europa er via EULEX-missionen ansvarlig for situationen i landet. Europa bør optræde mere myndigt og bør bistå Kosovos myndigheder, hvor de kan, også uden at man har anmodet om det.
<P>
Jeg vil gerne understrege to ting. Først vil jeg opfordre de medlemsstater, der endnu ikke har anerkendt Kosovo, til at tage deres holdning op til fornyet overvejelse. Kosovo kan ikke vende tilbage til Serbien. For det andet opfordrer jeg til, at man udarbejder en helhedsplan for Vestbalkan som et led i det konkrete arbejde med at sætte alle de involverede lande i stand til at tilslutte sig EU. Det er Europas engagement på Vestbalkan.
<SPEAKER ID="229" NAME="Bernd Posselt" AFFILIATION="PPE-DE">
- (DE) Fru formand! Som skyggeordfører for Gruppen for det Europæiske Folkeparti (Kristelige Demokrater) og De Europæiske Demokrater vil jeg gerne gratulere hr. Lagendijk med hans fremragende tekst. Vi støtter bistandsprogrammet i Serbien, og vi respekterer naturligvis det lille mindretal af EU-medlemslande, som ikke har anerkendt Kosovo i henhold til folkeretten.
<P>
Men folk må ikke tro, at denne udvikling kan vendes. Tre fjerdedele af Parlamentets medlemmer stemte for en anerkendelse af Kosovo. Kommissionen har ligeledes udtalt sig for sammen med 23 ud af de 27 medlemsstater, alle G7-landene, fire ud af de seks tidligere jugoslaviske republikker og tre af Kosovos nabolande.
<P>
Det viser tydeligt, at denne udvikling er uigenkaldelig. Derfor er det vigtigt, at vi ser fremad, og det indebærer en række risici. Den største risiko er en opdeling af Kosovo. Indtil nu har det tidligere Jugoslavien været delt i henhold til de gamle republikkers grænser eller i henhold til de gamle interne grænser for de autonome regioner. Hvis grænserne blev flyttet f.eks. i Mitrovica, ville det f.eks. føre til, at albanerne i Presevo-dalen i Serbien, befolkningen i Sandzak Novo Pazar og andre ville begynde at sætte spørgsmålstegn ved deres grænser. Det ville føre til en yderst farlig situation.
<P>
Af disse grunde er det fornuftigt at følge Ahtisaari- planen, som respekterer Jugoslaviens gamle interne grænser, samtidig med at man yder gensidig og omfattende beskyttelse af mindretallene. Den beskyttelse af mindretallene, der er indeholdt i den tidligere Ahtisaari- plan, som nu udgør en del af Kosovos forfatning, er det mest omfattende beskyttelsesprogram i verden. Serberne i Kosovo bør benytte sig af dette og bruge denne mindretalsbeskyttelse.
<P>
Hr. formand for Rådet! De ved, at jeg selv kommer fra et mindretal, der blev udnyttet i andres interesse. Serberne i Kosovo må sikre, at de ikke kommer i en sådan situation. En anden fare, der truer Kosovo, er kaos og korruption. I den forbindelse vil jeg understrege, at vi må styrke EULEX, eftersom UNMIK ikke var løsningen, men snarere en del af problemet.
<SPEAKER ID="230" NAME="Hannes Swoboda" AFFILIATION="PSE">
- (DE) Fru formand! Min kollega, hr. Lagendijk, er i samme situation som Kosovo. Han eksisterer, men ikke alle anerkender ham som ordfører, selv om han rent faktisk er det. I den sammenhæng vil jeg gerne takke ham og hr. Tabajdi for denne betænkning.
<P>
Naturligvis har vi ikke gjort så store fremskridt i anerkendelsen af Kosovo, som mange, herunder Kosovos befolkning, kunne have ønsket. Vi må erkende, at dette har været en smertelig situation for Serbien. Vi bør ikke bringe ved til bålet. Vi må i stedet gøre alt for at sikre en fredelig proces. Jeg er glad for, at Serbiens ledere, til trods for deres hårde udtalelser i begyndelsen, har forsøgt at lovliggøre og neutralisere situationen for at give EULEX-missionen en chance. Jeg vil spørge alle dem, som er imod EULEX-missionen, hvordan situationen ville være for det serbiske og andre mindretal i landet, hvis EULEX-missionen ikke eksisterede.
<P>
Set ud fra det serbiske mindretals eller Serbiens synspunkt er det meningsløst at fordømme EULEX-missionen. Efter min opfattelse er det simpelt hen grotesk, at et medlem af Parlamentet, som støtter Serbien, fordømmer EULEX. Ikke desto mindre er der stadig visse spørgsmål, som ikke har fundet en løsning. Kosovos politiske ledere må gøre en indsats for at få tingene gjort. En af vores vigtigste opgaver er at kræve gennemførelse af alle aspekter af Ahtisaari-planen, som vi skal stemme om i morgen som en del af dette beslutningsforslag.
<P>
Afslutningsvis vil jeg fremhæve, at vi bør fremme hele regionens integration. Alle landene må naturligvis lave deres hjemmearbejde. Men jo større Serbiens og Makedoniens fremskridt er i retning af integration, jo hurtigere vil vi kunne løse Kosovo-problemet og andre dertil knyttede uløste spørgsmål. Kun en integration af alle regionens lande vil skabe de nødvendige forudsætninger for en fredelig udvikling i Kosovo.
<SPEAKER ID="231" NAME="Annemie Neyts-Uyttebroeck" AFFILIATION="ALDE">
- (NL) Fru formand! Da alle, der har taget ordet, har kendskab til, et meget godt eller usædvanligt godt kendskab til, situationen i Kosovo, er der ingen grund til at gå mere i dybden med dette i et forsøg på at overbevise os selv om, hvor godt vi kender situationen.
<P>
Vi burde først og fremmest glæde os over, at Kosovos første år med uafhængighed i sidste ende viste sig at være ganske godt og langt bedre, end mange havde frygtet. Jeg vil gerne give udtryk for min glæde over og tilfredshed med, at EULEX-missionen endelig kom i gang takket være manges gode vilje og dygtighed i FN's Sikkerhedsråd. Meget afhænger af, at EULEX-missionen bliver en succes, da Kosovo var et protektorat i 10 år inden uafhængigheden. Det, det drejer sig om nu, er at styre Kosovo i retning af modenhed.
<SPEAKER ID="232" NAME="Sylwester Chruszcz" AFFILIATION="UEN">
- (PL) Fru formand! En ensidig beslutning, som blev truffet af det albanske samfund, førte til, at den serbiske provins Kosovo blev løsrevet fra Serbien. Jeg betragter personligt dette som en krænkelse af folkeretten uden fortilfælde. Desuden har denne beslutning haft mange andre konsekvenser, sådan som vi har set det i Kaukasus sidste år.
<P>
Jeg vil gerne minde om, at FN ikke anerkendte kosovoalbanernes beslutning. FN's Sikkerhedsråds resolution 1244 er stadig i kraft. Derfor vil jeg advare mod at træffe beslutninger, før Den Internationale Domstol i Haag har truffet en afgørelse i denne sag. Først på det tidspunkt vil vi kende den reelle retlige status for en provins, som i henhold til folkeretten stadig er en integrerende del af Serbien.
<P>
Jeg vil gerne henlede Deres opmærksomhed på den dramatiske situation for det serbiske samfund i den selvproklamerede republik Kosovo. Vi må åbent indrømme, at visse EU-medlemsstaters beslutning om at anerkende dette land var en farlig beslutning. Sagen er ganske enkel. Kosovo tilhører Serbien.
<SPEAKER ID="233" NAME="Erik Meijer" AFFILIATION="GUE/NGL">
- (NL) Fru formand! Siden Kosovo proklamerede sin uafhængighed for næsten et år siden, har EU været håbløst splittet i denne sag. Grækenland er uafklaret, og Spanien, Rumænien, Slovakiet og Cypern afviser denne uafhængighed af interne grunde. Det synes som om det fælles EULEX-projekt, ved hjælp af hvilket EU håber at få mere indflydelse i Kosovo, i højere grad er et instrument til at tilsløre denne interne splittelse end noget andet.
<P>
EULEX kunne måske være til nytte for EU, men kan det samme siges for Kosovo? Kosovos befolkning er ivrig efter at tilslutte sig EU snarest og blive et fuldgyldigt medlem. Efter næsten et århundrede med serbisk undertvingelse ønsker det helt klart ingen indblanding udefra. Et projekt som EULEX ville måske have været nyttigt over en kort periode i de første måneder af 2008 for at undgå kaos. Men det er en overstået fase. Det, at EULEX ankommer på et så sent tidspunkt, giver i høj grad indtryk af, at EU vil gøre Kosovo til et protektorat med en militær tilstedeværelse og administrativ indflydelse, sådan som det tidligere var tilfældet i Bosnien-Hercegovina, hvor en sådan politik havde ringe succes.
<P>
For at sikre Kosovo en fredelig og harmonisk fremtid er det nødvendigt ikke blot at inddrage den nuværende regering og regeringspartierne. Andre vigtige kræfter er bevægelsen for selvbestemmelse Vetëvendosje i syd, som opfatter EU's initiativ som meningsløs kolonialisme, og serbernes repræsentanter i kommunerne nord for floden Ibar, som gør alt, hvad de kan for at opretholde en permanent forbindelse til Serbien. Uden disse kritikere af EULEX får vi ikke nogen langsigtet løsning. Kosovos fremtid er bedre tjent med bredt accepterede interne kompromiser end med en demonstrativ magtudvisning fra EU's side.
<SPEAKER ID="234" NAME="Patrick Louis" AFFILIATION="IND/DEM">
- (FR) Fru formand, mine damer og herrer! For ti år siden bombede NATO Beograd, uden tvivl for at fejre sin halvtredsårsdag og for at nydefinere sit kompetenceområde, som er begrænset af Washingtonkonventionen. Disse bombninger blev gennemført i strid med folkeretten, dvs. uden en forudgående FN-aftale.
<P>
For et år siden erklærede Pristina ensidigt Kosovo for uafhængigt med grov foragt for Den Federale Republik Jugoslaviens suverænitet, en suverænitet og territorial integritet som ikke desto mindre er blevet bekræftet på ny i FN's Sikkerhedsråds resolution 1244..
<P>
I dag håber den europæiske EULEX-mission i samarbejde med amerikanske eksperter, at Kosovo kan blive en stat, der hviler på retsstatsprincippet. Hvis situationen ikke var så forfærdelig, ville det være morsomt at spekulere på, hvorledes en sådan frugt kan frembringes på den baggrund.
<P>
I mellemtiden anmoder vi denne mission om at sikre, at det serbiske mindretal respekteres og værdsættes på deres forfædres jord. Efter vores opfattelse ville dette være en god begyndelse på genindførelsen af retsstaten.
<SPEAKER ID="235" NAME="Anna Ibrisagic" AFFILIATION="PPE-DE">
- (SV) Jeg er født på Balkan. I slutningen af 1980'erne fulgte jeg begivenhederne i Kosovo på nært hold. Jeg overværede, at Slovenien og Kroatien blev selvstændige stater og oplevede krig i begyndelsen af 1990'erne. Jeg oplevede selv personligt krigen i Bosnien, og forlod til slut landet som flygtning. Jeg ved, at det er utrolig nemt at starte en krig, men jeg ved også, at det er meget vanskeligere at skabe fred og genoprette folks tillid til hinanden.
<P>
Kosovo befinder sig nu i en afgørende situation for denne regions fremtidige generationer, netop hvad angår spørgsmålet om at genoprette tilliden mellem de forskellige etniske grupper. Jeg er glad for, at hr. Lagendijk i sit beslutningsforslag så klart har udtalt, at vi bør lægge diskussionerne om Kosovos uafhængighed og de dertil knyttede konflikter bag os.
<P>
Vi må nu bruge vores tid og energi på at drøfte, hvordan vi kan styrke alles lige ret til at leve i fred og til at arbejde for en bedre fremtid for Kosovo. Vi må fokusere på en reel beskyttelse af mindretallene, forbedring af den økonomiske situation og bekæmpelse af den udbredte korruption og organiserede kriminalitet.
<P>
Alle i Kosovo bør gøre det til deres personlige opgave at være med til at stoppe volden mellem de etniske grupper. Domstolene bør sikre, at krigsforbrydelser bliver indbragt for domstolene. Nogle medlemmer af Parlamentet beklager EU's tilstedeværelse og engagement i Kosovo, men de af os, der har oplevet krigen på Balkan beklager, at EU ikke engagerede sig mere klart og omfattende.
<P>
Vi står stadig over for et kæmpearbejde, og det vil tage tid, men når det kommer til stykket, drejer det sig om at genskabe tilliden mellem befolkninger, således at de kommende generationer vil få mulighed for at uddanne sig, leve og arbejde sammen, i fred og med respekt for hinandens forskelle. Det er det, hele den europæiske idé handler om.
<P>
(Bifald)
<SPEAKER ID="236" NAME="Libor Rouček" AFFILIATION="PSE">
- (CS) Fru formand! Jeg vil ganske kort nævne Serbiens rolle. Til trods for den vanskelige hjemlige situation har den serbiske regering indtaget en meget konstruktiv og ansvarlig holdning til udstationeringen af EULEX-missionen i Kosovo. I en aftale med FN har den ligeledes fremmet udnævnelsen af en fremtrædende politimand med serbisk nationalitet til Kosovos politistyrke. Jeg er fast overbevist om, at dette er vejen frem til at opnå en gradvis inddragelse af kosovoserbere og andre mindretal i det politiske, økonomiske og sociale liv i Kosovo. I den sammenhæng vil jeg ligeledes opfordre EU's høje repræsentant til at sikre, at Kosovos myndigheder er tilstrækkelig opmærksomme på en multilateral udvikling i Mitrovica-området. Og jeg er enig med Anna Ibrisagic i, at det nu meget mere end tidligere er nødvendigt at fokusere stærkere på den sikkerhedsmæssige og økonomiske situation samt Kosovos økonomiske udvikling.
<SPEAKER ID="237" NAME="Nicholson of Winterbourne" AFFILIATION="ALDE">
- (EN) Fru formand! Jeg vil gerne takke hr. Lagendijk, hvis store politiske dygtighed har frembragt et fremragende beslutningsforslag, som vi kan arbejde ud fra.
<P>
Jeg vil især takke ham for at have accepteret punkt 26, som jeg gerne vil henlede ministerens og Kommissionens opmærksomhed på. Heri fremhæver vi den usædvanligt dårlige sundhedstilstand for de 1 500 romaer, som lever tæt på en blymine, og som har opholdt sig der i mere end ni år på grund af en forkert beslutning fra FN's side. Jeg kan fuldt ud acceptere, som ministeren også var inde på, at det måske ikke helt er EU's opgave. Ikke desto mindre vil jeg takke Kommissionen for at have taget dette spørgsmål op umiddelbart efter, at jeg rejste det, og for at have besøgt stedet og set den skade, som blyniveauet har forvoldt. Disse mennesker har et uhørt højt blyindhold i deres blod, der har medført ubodelig skade, og det er nødvendigt, at de flyttes øjeblikkeligt og får stærkt tiltrængt lægebehandling.
<P>
Hr. Vondra! De lovede at holde Parlamentet fuldt underrettet. Må jeg bede Dem som Rådsformand om at hellige dette spørgsmål den allerstørste opmærksomhed og fortælle mig, hvad De gør.
<SPEAKER ID="238" NAME="Alojz Peterle" AFFILIATION="PPE-DE">
- (SL) Fru formand! Jeg vil gerne oprigtigt komplimentere ordføreren og skyggeordførerne for en fremragende betænkning. Formålet er at medvirke til at fremme en stabilisering og normalisering i Kosovo.
<P>
Kosovos succesulde resultater i de seneste år har bestyrket os i vores forhåbninger om muligheden for en multietnisk og multikulturel sameksistens i Kosovo. Kosovos og hele Vestbalkans europæiske ambitioner kan kun bliv en realitet, hvis denne forudsætning opfyldes.
<P>
Vi har gjort fremskridt, endog betydelige fremskridt, og nu må vi komme et skridt videre. Jeg er især glad for, at EULEX's indsats er med til at normalisere situationen i Kosovo. Jeg er glad for den nylige oprettelse af en Kosovo- sikkerhedsstyrke, og at en del af det serbiske samfund deltager i Kosovos politistyrke. For at kunne gøre hurtigere fremskridt må vi sætte ind på bl.a. den politiske, økonomiske, sikkerhedsmæssige og sociale front, og især må vi være opmærksomme på, hvad der sker på lokalt plan, hvor spørgsmålet om sameksistens er mest følsomt. Vi må støtte projekter, der styrker både etnisk sameksistens og samarbejde. I den ånd hilser jeg Kommissionens hensigt om at bruge alle til rådighed værende midler til at opnå fremskridt velkommen. Det er præcis det, Kosovo har brug for.
<SPEAKER ID="239" NAME="Richard Howitt" AFFILIATION="PSE">
- (EN) Fru formand! Jeg hilser denne forhandling i dag og beslutningsforslaget velkommen som et første skridt i retning af en normalisering af forholdet mellem EU og Kosovo et år efter dets uafhængighed.
<P>
Det er vigtigt at understrege, at 54 lande - herunder 22 af vores egne EU-medlemsstater - officielt har anerkendt uafhængigheden, hvilket beviser, at de, der som hr. Van Orden og hr. Tannock fra de britiske konservative er imod dette skridt, tog fejl, og at EU's retsstatsmission er blevet udsendt med Serbiens samtykke. Vi har hele tiden hævdet, at en løsning for Kosovo er til gavn for Serbiens EU-ambitioner, og i dag understreger vi, at vi ønsker, at det lykkes for dem.
<P>
I går påbegyndte EU's retsstatsmission den første retssag om krigsforbrydelser i Kosovo. I dag besøgte Hendes Kongelige Højhed prinsesse Anne af Storbritannien en skole for handicappede børn i Gjilan i Kosovo. Dette viser helt klart, at Europa er besluttet på ikke at glemme fortidens uretfærdigheder, men i dag ønsker at arbejde for en bedre fremtid for alle.
<SPEAKER ID="240" NAME="Ria Oomen-Ruijten" AFFILIATION="PPE-DE">
- (NL) Fru formand! Først vil jeg gerne gratulere hr. Lagendijk med dette meget afbalancerede beslutningsforslag og samtidig benytte lejligheden til at takke fru Pack, idet hun og hendes delegation har udført et stort og nyttigt stykke arbejde på dette område.
<P>
EU's mål er klare. Kosovo må ikke blive til et sort hul. Hovedansvaret ligger her hos Kosovos myndigheder. Befolkningens tillid ikke bare til regeringen, men også til retssystemet, må genoprettes. Korruption og kriminalitet underminerer staten. Kvinder og mindretal skal ligeledes inddrages fuldt ud.
<P>
Efter min mening påhviler der desuden nabolandene et ansvar, især de serbiske myndigheder. Alle i regionen har interesse i en konstruktiv dialog og regionalt samarbejde.
<P>
Og endelig må EU bære et stort ansvar. Med EULEX. har EU sat sine forhåbninger højt. Det er godt, at det virkelige arbejde nu er begyndt. De næste to år vil vise, om EULEX vil fortsætte med at gøre en forskel på lang sigt. Det håber jeg inderligt.
<P>
Stabilitet, forsoning og udvikling af en retsstat i Kosovo er af allerstørste betydning for Kosovos befolkning og etniske mindretal, men det er også i EU's interesse. I den forbindelse er det altafgørende, at hjælpen er effektiv. Fru Pack og jeg besøgte Kosovo for ikke så længe siden. Der er ikke mangel på bistand, men den kunne sikkert koordineres bedre og mere effektivt.
<SPEAKER ID="241" NAME="Adrian Severin" AFFILIATION="PSE">
- (EN) Fru formand! Hvor mange gange skal en stat anerkendes for at være uafhængig? Det er ikke det, der er spørgsmålet, eftersom anerkendelsens kvalitet har større betydning end kvantiteten. En erklæring om selvbestemmelse fører ikke til uafhængighed, hvis den pågældende stat ikke anerkendes af dem, den ønsker selvbestemmelse fra.
<P>
En stat er ikke uafhængig, så længe den ikke anerkendes af FN's Sikkerhedsråd. Derudover er en stat ikke uafhængig, hvis den ikke formår at tilbyde alle de samfund, der lever på dens område, rimelige udsigter for at blive integreret i et civilt og multikulturelt samfund, hvis det ikke er bæredygtigt og ikke kan regere sig selv.
<P>
Athisaari-planen var af alle disse grunde en fiasko. Det er heller ikke en løsning at kræve status quo ante - man bør gå længere. Med det formål for øje må EU og de permanente medlemmer af FN's Sikkerhedsråd indkalde til en international konference, som skal finde en bæredygtig løsning for demokratisk sikkerhed, geostrategisk balance og socioøkonomisk stabilitet på Vestbalkan. Inden for disse rammer bør Kosovo bringes tilbage på den internationale legalitets spor, og regionen bør gives en klar køreplan for sin integration i Europa.
<P>
Lagendijk-betænkningen indeholder desværre ingen realistiske initiativer til en bedre fremtid. Derfor vil de rumænske socialdemokrater være nødt til at stemme imod denne betænkning.
<SPEAKER ID="242" NAME="Marian-Jean Marinescu" AFFILIATION="PPE-DE">
. - (RO) Fru formand! I medfør af folkeretten og i henhold til FN's Sikkerhedsråds resolution 1244, som blev vedtaget i 1999, kan Kosovo ikke betragtes som en stat. Fem EU-medlemsstater har ikke anerkendt Kosovos ensidige uafhængighedserklæring. Men Kosovo er en realitet og kan ikke ignoreres.
<P>
Stabilitet på Vestbalkan er afgørende, da det er den region, der har størst chance for at komme med i EU i den nærmeste fremtid. Derfor må EU spille en aktiv rolle i håndteringen af den vanskelige situation i området. EULEX-missionen, som nu er nået op på sin indledende operative kapacitet, er et vigtigt skridt i denne retning, da det er nødvendigt med bistand og koordinering for først og fremmest at sikre et samarbejde mellem de forskellige etniske samfund, således at området kan vende tilbage til et normalt liv.
<P>
Man må sikre beskyttelsen af alle mindretal i Kosovo, herunder også det serbiske mindretal. Institutionerne skal styrkes for at undgå kaos og for at sikre en stabil udvikling. Ejendomme skal leveres tilbage, og flygtningenes ret til tilbagevenden skal garanteres. EU's finansielle instrumenter, især instrumentet for førtiltrædelsesbistand, skal bruges til at fremme den sociale og økonomiske udvikling, øge gennemsigtigheden og bidrage til forsoning mellem de etniske samfund. Kosovo må ikke isoleres fra den europæiske proces på nogen måde. Det må kunne se frem til en europæisk fremtid i en regional sammenhæng. De samme standarder må gælde for alle regioner. Det, man kræver af andre lande i regionen, må også gælde for Serbien og Kosovo.
<P>
EU må insistere på, at dialogen genoptages mellem Pristina og Beograd. Det er min opfattelse, at det foreliggende beslutningsforslag ikke afspejler hele viften af holdninger til Kosovo i EU's 27 medlemsstater. Det er årsagen til, at den rumænske delegation i PPE-De-Gruppen, bortset fra medlemmerne af ungarsk oprindelse, vil stemme imod dette beslutningsforslag.
<SPEAKER ID="243" NAME="Csaba Sógor" AFFILIATION="PPE-DE">
- (HU) Fru formand! Det var nødvendigt at bombe Serbien, for at landet kunne forstå, at mindretals rettigheder skal respekteres. Det var en barsk lærestreg. I stedet for at tildele Kosovo autonomi, måtte det acceptere Kosovos uafhængighed. Kosovo kan fremhæves som en advarsel også for medlemsstaterne i EU. Alle medlemsstater må sikre, at de traditionelle etniske mindretal inden for deres territorium kan leve i sikkerhed og føle sig hjemme. Tilfredse mindretal er det stærkeste fundament for et lands sikkerhed, suverænitet og økonomiske udvikling. Den 17. februar 2008 deltog jeg personligt i de officielle festligheder i Pristina, der markerede Kosovos uafhængighedserklæring. Jeg håber også at have konstateret, at det serbiske mindretals kulturelle og territoriale autonomi anerkendes i Kosovo. Kosovoalbanerne fik muligheden for en europæisk løsning. Serbien har en chance til, nemlig Vojvodina. EU's medlemsstater kan ligeledes arbejde for at give de etniske mindretal, der lever inden for deres område, kulturel og territorial autonomi. Det ville være pinligt, hvis visse EU-medlemsstater kommer til at halte bagefter Kosovo og Serbien i denne henseende.
<SPEAKER ID="244" NAME="Victor Boştinaru" AFFILIATION="PSE">
- (RO) Fru formand! Som medlem af Delegation for Sydøsteuropa forventer jeg i lyset af vores fælles værdier, som vi stolt kalder europæiske værdier, at høre Europa-Parlamentet og Kommissionen med al deres styrke og autoritet kræve, at de politiske partier i Kosovo åbnes for multietnisk repræsentation, og at alle yderligere fremskridt i forholdet mellem Kosovo og EU afhænger af en sådan udvikling.
<P>
Jeg forventede, at denne betænkning ville fortælle os, at den model, som EU agter at opbygge i Kosovo med europæiske skatteborgeres penge, virkelig er multietnisk, multikulturel og multireligiøs, og ikke baseret på segregation. I vores drøftelser med parlamentsmedlemmer fra Kosovo fik vi at vide, at en sådan model ikke kan gennemføres for øjeblikket.
<P>
Jeg vil gerne slutte med et spørgsmål. Hvis denne model ikke kan bruges i Kosovo, og hvis vores europæiske værdier ingen plads har i Kosovo, hvilken model kan Kommissionen så bruge?
<SPEAKER ID="245" NAME="Gisela Kallenbach" AFFILIATION="Verts/ALE">
- (DE) Fru formand! Jeg vil gerne takke hr. Lagendijk og Udenrigsudvalget for gennem dette beslutningsforslag og gennem denne forhandling at have sikret, at Kosovo fortsat står på vores dagsorden. Jeg mener, at Kosovos befolkning helt klart har fortjent dette efter Unionens fiasko i landet i 1990'erne.
<P>
Vi har en gæld at betale. Vi skylder Kosovos befolkning og hele regionen at yde dem omfattende hjælp på deres vej ind i EU. I den forbindelse er det en absolut prioritet at skabe de nødvendige forudsætninger for at forbedre den økonomiske udvikling, da man ikke kan udelukke social uro, hvis dette ikke sker.
<P>
Jeg vil anmode Kommissionen om at gøre sin indflydelse gældende for at sikre, at CEFTA-aftalen gennemføres af alle de lande, der har undertegnet den. Jeg vil ligeledes bede Rådet om at sikre, at medlemsstaterne udviser hensynsfuldhed i spørgsmålet om asylansøgeres tvangshjemsendelse.
<SPEAKER ID="246" NAME="Alexandru Nazare" AFFILIATION="PPE-DE">
. - (RO) Fru formand! EULEX er den største civile operation til dato under den europæiske sikkerheds- og forsvarspolitik. Jeg vil gerne fremhæve, at det 1 900 stærke internationale kontingent omfatter 200 militærpersoner og almindeligt politi fra Rumænien. Rumænien deltager derfor i EULEX, fordi det er Bukarests pligt at støtte sine partnere i EU, selv om det ikke altid er enig med flertallets beslutninger.
<P>
Rumænien har ikke anerkendt staten Kosovos uafhængighed, og en af grundene er, at man ønsker at undgå at legitimere separatistisk uro. Vi ville have foretrukket en forhandlet løsning mellem Pristina og Beograd, eventuelt en konføderation, i stedet for den nuværende situation. Men det, der er vigtigt under de givne omstændigheder, er, at EU's mission gennemføres med succes. Man må imidlertid undgå, at EU's mission forlænges i det uendelige. Kosovo må ikke blive et EU-protektorat, men det har behov for hjælp til at styre sine egne anliggender.
<P>
Dette aspekt er vigtigt både for Kosovo og EU, især i den nuværende økonomiske krise og med de begrænsede ressourcer, vi har.
<SPEAKER ID="248" NAME="Călin Cătălin Chiriţă" AFFILIATION="PPE-DE">
. - (RO) Hr. formand! Jeg er enig i mange af de idéer, der er blevet fremført her i Parlamentet, men dette problem er meget mere kompliceret. Rumænien har ret i, at retsgrundlaget for Kosovos ensidige uafhængighedserklæring er højst tvivlsomt, da mindretal i henhold til folkeretten ikke har kollektive rettigheder og heller ikke har ret til selvbestemmelse og løsrivelse. Men jeg vil gerne understrege, at folk, der tilhører etniske mindretal, har rettigheder.
<P>
Kosovos løsrivelse og andre landes anerkendelse af det som en stat har skabt en farlig præcedens, som kun nogle få måneder senere blev efterfulgt af Ruslands ensidige anerkendelse af de separatistiske regioner Sydossetiens og Abkhasiens uafhængighed. I begge disse tilfælde henholdte præsident Putin sig klart til Kosovo-modellen. Separatistbevægelser i områder som Kashmir, Nagorno-Karabakh, Transnistrien, Krim, Nordcypern osv. har øjeblikkelig erklæret, at disse regioner har lige så meget ret til uafhængighed som Kosovo.
<P>
Det er min opfattelse, at EU og dens medlemsstater for fremtiden konsekvent må støtte princippet om territorial integritet for alle stater og aktivt modvirke separatistiske tendenser. EU må gøre en særlig indsats for at opretholde stabiliteten i hele regionen på Vestbalkan og give dens europæiske ambitioner indhold.
<SPEAKER ID="249" NAME="Miloš Koterec" AFFILIATION="PSE">
- (SK) Hr. formand! Kosovo eksisterer de facto og er anerkendt af nogle, men ikke af andre. Selvom et flertal af medlemsstaterne er for dets uafhængighed eller har anerkendt dets uafhængighed, er der stadig fem medlemsstater, som ikke har gjort det - for ikke at tale om FN's Sikkerhedsråd.
<P>
Hvis det er vores ønske, at beslutningsforslaget får indflydelse på EU's udenrigspolitik, bør det have en samlende virkning. Hvis vi viser, at vores fælles udenrigspolitik er blevet gennemtvunget af et flertal, enten det er i Rådet elle i Europa-Parlamentet, vil det få negative konsekvenser for Unionens enhed. Lad os prøve at finde en enig løsning, og lad os prøve på ikke at gennemtvinge beslutninger, som i bedste fald er tvetydige eller endog skaber forvirring, og som er sjusket formuleret.
<SPEAKER ID="250" NAME="Charles Tannock" AFFILIATION="PPE-DE">
- (EN) Hr. formand! Det var efter min mening svært at forstå den hast, hvormed det internationale samfund anerkendte Kosovo. Der var masser af stridigheder af ældre dato, som burde løses, og som bedre ville have fortjent EU's anstrengelser. Kashmir f.eks. eller Taiwan elle endog Somalia på Afrikas Horn.
<P>
Kosovos uafhængighedserklæring har ligeledes afsløret en splittelse mellem medlemsstaterne. Det er umuligt for Kosovo at blive medlem af EU eller FN, så længe nogle medlemsstater ikke anerkender dets suverænitet. Kosovo skabte præcedens og fremkaldte indignation i Rusland og anerkendelse af de georgiske regioner Abkhasien og Sydossetien som stater sidste sommer.
<P>
Det er klart, at de forskellige befolkninger i det tidligere Jugoslavien har ret til at leve i fred og velstand. I EU er vi moralsk forpligtet til at hjælpe, men det bør ikke være en bistand uden ende. Det er nødvendigt, at der gennemføres en virkelig reform i Kosovo, at der gøres en virkelig indsats for at bekæmpe organiseret kriminalitet og menneskehandel, og at mindretallene, som f.eks. serberne, nyder ordentlig beskyttelse og lighed.
<P>
Kommissionen og Rådet må fortsat følge situationen nøje og insistere på konkrete fremskridt.
<SPEAKER ID="251" NAME="Ingeborg Gräßle" AFFILIATION="PPE-DE">
- (DE) Hr. formand, mine damer og herrer! Budgetkontroludvalget skal tillade sig at fremføre et par ord om udenrigspolitik på højt plan. Vi har konstateret, at der i Kosovo, som er en af de stater, der får den største bistand fra EU, forekommer ekstremt foruroligende tilfælde af korruption, hvilket har alvorlige følger for vores budgets troværdighed og Fællesskabets finansielle interesser.
<P>
Der foreligger en endelig rapport fra FN's taskforce, Kommissionens Kontor til Bekæmpelse af Svig og Guardia di Finanza. Denne endelige rapport er endnu ikke blevet gennemført. Den er dateret juni 2008 og afslører alvorlige tilfælde af svig med EU-midler. Vi venter på en forklaring.
<P>
Denne endelige rapport er en endelig rapport. Der er ikke planlagt nogen opfølgning. For øjeblikket er der ingen til at repræsentere vores interesser i denne sag. Også hvad dette angår, vil jeg bede Kommissionen om omsider at foretage en udnævnelse. EULEX kan ikke udføre denne opgave. Jeg er også imod, at vi fortsætter med at finde undskyldninger for denne stats usikre status.
<SPEAKER ID="252" NAME="Alexandr Vondra">
Formand for Rådet - (EN) Hr. formand! Jeg vil gerne først takke Dem for at have taget initiativ til denne forhandling. Jeg mener, det var rigtigt at benytte sig af denne lejlighed med den kommende årsdag for Kosovos uafhængighedserklæring. Det var et rigtigt skridt, især i lyset af den fortløbende økonomiske krise, da der eventuelt kunne være fare for, at spørgsmålet ville forsvinde fra vores radarskærm på et tidspunkt, hvor vi stadig har et stort ansvar for at fuldføre arbejdet ikke bare i Kosovo, men også i bredere forstand på Vestbalkan. Det, som mange af Dem har sagt - som f.eks. Hannes Swoboda og flere andre - fortjener stor opmærksomhed. Efter min opfattelse er Rådets holdning nøjagtig den samme.
<P>
Vi står over for mange udfordringer. Jeg vil gerne fremhæve de tre vigtigste søjler i vores Kosovo-politik. Den første drejer sig om Kosovos udelelighed og stabilitet. Den anden vedrører decentralisering og lige muligheder for alle mindretal. Den tredje - og det er sandsynligvis den største udfordring - er Kosovos inddragelse i den regionale og europæiske mainstreaming, nemlig regionalt samarbejde på Vestbalkan. Det er klart, at vi en dag må bringe Kosovo nærmere på stabiliserings- og associeringsprocessen, men der er stadig meget arbejde, der skal gøres, og det er ingen hemmelighed, at det i Rådet vil blive meget vanskeligt at opnå enighed om visse spørgsmål.
<P>
Jeg mener, at vi må koncentrere os om fremtiden og ikke fortiden, og det glæder mig, at mange indlæg gjorde netop det. Naturligvis skal der føres en gennemsigtig og intens dialog med Serbien om de uløste praktiske spørgsmål, men realisme bør være vores ledetråd.
<P>
En forbedring af den økonomiske situation er afgørende for stabiliteten. En ubetinget forudsætning for en sådan forbedring er en effektiv forvaltning og mobilisering af Kosovos egne ressourcer samt en sund forvaltning og mobilisering af internationale ressourcer. Andre vigtige faktorer er bekæmpelse af korruption og en gennemsigtig privatisering.
<P>
Jeg mener, at Parlamentets støtte til EULEX er meget vigtig. Jeg vil gerne gratulere Joost Lagendijk med hans arbejde. Det var fremragende. Da jeg læste teksten, havde jeg personligt ikke noget at klage over, men jeg ville måske nok være lidt forsigtig. Vi kender alle den økonomiske situation i Kosovo og den energimangel, som Kosovo og Balkan generelt lider under. Brunkulskraftværker er en af de få muligheder, de har, til at udvikle en bæredygtig økonomi og til at integrere deres økonomi i regionen. Ja, miljøhensyn er vigtige, men fremtidig vækst og økonomisk stabilitet er lige så vigtige.
<P>
Nogle af Dem nævnte situationen for romafamilierne ved Trebca-minerne. Vi ved alle, at situationen er katastrofal, og De kender helt sikkert Kommissionens arbejde i den forbindelse. En delegation, ledet af Pierre Morel, besøgte området i december, og de tilbød at mødes med romalederne for lejren i Trebca. Der findes ingen let løsning. Vi ved, at de har fået tilbud om at flytte ud af området, men det er de ikke rede til at gøre for øjeblikket. De nægter rent faktisk at flytte, så der er stadig meget, der skal gøres her. Mødet i næste uge med Pieter Feith, som også er involveret i dette spørgsmål, vil være en lejlighed til at drøfte dette yderligere.
<P>
Jeg vil endnu en gang sige mange tak. Vi har haft en nyttig forhandling, og jeg håber, at Parlamentet vil fortsætte med at støtte vores bestræbelser i Kosovo og i hele regionen.
<SPEAKER ID="253" NAME="Meglena Kuneva" LANGUAGE="EN">
Hr. formand! Kommissionen gratulerer hr. Lagendijk og hilser hans beslutningsforslag velkommen. Det omhandler en større inddragelse af Kosovo i de fortsatte bestræbelser på at tilnærme regionen til Europa.
<P>
Kommissionen har etableret et effektivt samarbejde med alle de lokale aktører i Kosovo, herunder EULEX og EU's særlige repræsentant. Vi vil fortsætte dette samarbejde. Kun på den måde vil vores arbejde i Kosovo kunne føre til resultater. Godt samarbejde er en forudsætning for at kunne opretholde freden i området.
<P>
Kommissionen finansierede et projekt til støtte for retsstaten til syv millioner euro, hvoraf en million var sat af til bekæmpelse af korruption. I december 2008 svarede vi detaljeret og omfattende på alle de rejste spørgsmål både mundtligt og skriftligt over for formanden for Budgetkontroludvalget, hr. Bösch. Disse svar belyste spørgsmålene om EU-midlerne og den måde, de er blevet forvaltet på i Kosovo. De informerede desuden medlemmerne om de finansielle forvaltnings- og kontrolsystemer, Kommissionen har oprettet.
<P>
Siden da har vi ikke modtaget yderligere anmodninger om oplysninger. Hvis medlemmerne ønsker det, kan vi give dem en kopi af det materiale, der blev sendt til Budgetkontroludvalget.
<P>
Jeg vil gerne kommentere fru Kallenbachs bemærkning om den centraleuropæiske frihandelsaftale (CEFTA). Vi håber, at en forbedring af forholdet mellem Serbien og Kosovo vil muliggøre Kosovos tiltrædelse til CEFTA. Kommissionen vil gøre, hvad den kan i den forbindelse.
<P>
Beslutningsforslaget omhandler mange vigtige spørgsmål, som f.eks. bevarelse af Kosovos kulturarv, forbedring af den offentlige forvaltningskapacitet, større integration af alle samfund i Kosovo, behov for en multietnisk uddannelse og den uholdbare situation for romafamilierne, der befinder sig i blyforurenede flygtningelejre i nord. Det er Kommissionens hensigt at følge disse spørgsmål op gennem de til rådighed værende instrumenter og i samarbejde med andre donorer.
<P>
Vores undersøgelse af Kosovo vil blive fremlagt i forbindelse med udvidelsespakken til efteråret. Jeg er overbevist om, at den vil indeholde en række idéer, der kan sikre, at Kosovo forbliver fast forankret i sin europæiske overbevisning, som det deler med hele Balkan.
<SPEAKER ID="254" NAME="Formanden">
Jeg har modtaget et forslag til beslutning i henhold til artikel 103, stk. 2, i forretningsordenen.
<P>
Forhandlingen er afsluttet.
<P>
Afstemningen finder sted torsdag den 25. februar 2009.
