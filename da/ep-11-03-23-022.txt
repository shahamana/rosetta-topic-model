<CHAPTER ID="022">
Generelle toldpræferencer (forhandling) 
<SPEAKER ID="288" NAME="Formanden">
Næste punkt på dagsordenen er betænkning af hr. Scholz for Udvalget om International Handel om forslag til Europa-Parlamentets og Rådets forordning om ændring af Rådets forordning (EF) nr. 732/2008 om anvendelse af et arrangement med generelle toldpræferencer for perioden 1. januar 2009 til 31. december 2011 - C7-0135/2010 - 2010/140(COD)).
<SPEAKER ID="289" NAME="Helmut Scholz" LANGUAGE="DE">
Hr. formand, fru Győri, hr. De Gucht, mine damer og herrer! Vi drøfter et vigtigt aspekt af den internationale handelspolitik meget sent på dagen. På grund af dets betydning ville jeg have foretrukket, at salen var fuld og alle sæderne besat. EU's generelle toldpræferenceordning (GSP) er et vigtigt resultat for den europæiske handelspolitik. Den åbner vores marked op for de fattigste lande i verden for alle former for varer undtagen våben. Den giver også udviklingslandene handelskoncessioner for en lang række varer. GSP+ er et værdifuldt incitament, der giver udviklingslandene mulighed for yderligere koncessioner, hvis de underskriver og gennemfører vigtige internationale aftaler om menneskerettigheder, arbejdsmarkedsstandarder og miljøbeskyttelse. Ordningen har dog sine svage punkter, og den skal ajourføres regelmæssigt.
<P>
Gennem årene har Parlamentet, partnerlandene, virksomhederne og de ikkestatslige organisationer fremsat vigtige forslag til forbedring af ordningen. Hele verden venter nu på, at Kommissionen fremsætter sit forslag til den meget nødvendige revision af ordningen. Fristen for dette forslag var 1. juni 2010. Kommissionen har ikke leveret til tiden, og det har efterladt de involverede lande og virksomheder både i og uden for EU i en farlig uvished. Den eksisterende forordning skal nu revideres.
<P>
Man forsøger at redde situationen ved hjælp af en overgangsforordning, og det er den, vi skal stemme om i morgen, altså torsdag. Overgangsforordningen er ganske enkelt en forlængelse. Den ændrer ikke noget, den forbedrer ikke noget, og den gennemfører ikke de nye krav, som findes i Lissabontraktaten. Dette har givet anledning til ikke blot overraskelse, men også mishag i Parlamentet, og jeg har i min egenskab af ordfører følt det samme. Medlemmerne af dette parlament har pligt til at sikre, at de rettigheder, pligter og også beføjelser, som de valgte repræsentanter for borgerne i Europa har, i henhold til Lissabontraktaten, respekteres. Det er også vores pligt at sikre, at nedsættelsen af toldsatserne medfører en ægte forbedring af udviklingslandenes situation. For at beskytte EU's partnere mod konsekvenserne af en langvarig procedure foreslog jeg oprindeligt Udvalget om International Handel, at man kun ændrede de elementer i forordningen, der er nødvendige for, at Parlamentet kan udfylde sin nye rolle.
<P>
Samtidig vil jeg gerne understrege, at jeg også mener, at der er behov for en generel omarbejdelse af GSP- og GSP+-ordningerne. Under intensive møder med Rådet og Kommissionen om de juridiske spørgsmål, Lissabontraktaten giver anledning til, og som berører overgangsforordningen, besluttede Parlamentet endelig at foretage et stort spring. Her vil jeg gerne endnu en gang sige hjerteligt tak til formanden for Udvalget om International Handel, professor Moreira, for hans utrættelige indsats som mægler og til hr. De Gucht for Kommissionens forsikring om, at nøgleændringerne, navnlig med hensyn til orientering og inddragelse af Parlamentet ville blive taget op i praksis. Vi besluttede derfor at droppe alle vores ændringsforslag, så overgangsforordningen kunne træde i kraft hurtigst muligt. Det gjorde vi hovedsageligt af hensyn til vores partnere og af hensyn til de berørte virksomheder.
<P>
Kommissionens forsikring omfatter et løfte om i fremtiden at orientere Parlamentet fuldt ud, straks og på samme tidspunkt som Rådet om arbejde i forbindelse med vigtige aspekter af GSP og om enhver udvikling og om at udveksle alle dokumenter vedrørende GSP. Kommissionen garanterer også, at Parlamentet vil få meddelelse om enhver ophævelse af præferencer i medfør af artikel 16, stk. 3, om tilbagetrækninger, herunder de tilsvarende undersøgelsesrapporter fra Kommissionen i overensstemmelse med artikel 17 og om beskyttelsesforanstaltninger i henhold til artikel 20 og 21, inden de træder i kraft.
<P>
Vi glæder os over fremlæggelsen af Omnibus 1 og over, at Kommissionen er parat til at deltage i en indgående drøftelse af de forslag, der er fremsat i Omnibus 1. Samtidig vil vi gerne minde Kommissionen om, at Omnibus 2 bør fremlægges hurtigst muligt.
<P>
Endelig vil jeg gerne endnu en gang understrege, at Parlamentet har gjort en indrømmelse i forbindelse med overgangsforordningen. Vi må ikke glemme, at vi må kæmpe for en løbende og grundlæggende gennemførelse af Parlamentets parlamentariske rettigheder.
<SPEAKER ID="290" NAME="Enikő Győri">
formand for Rådet. - (HU) Hr. formand, hr. kommissær, hr. Scholz, mine damer og herrer!
<P>
(EN) Hr. formand! Lad mig fortsætte på engelsk. Af hensyn til terminologien tror jeg, det er mere hensigtsmæssigt at tale på engelsk. Lige siden Kommissionen fremlagde sit forslag om forlængelse af den nuværende GSP-forordning - det såkaldte roll-over forslag - i en begrænset periode, har Rådet konsekvent understreget her i Parlamentet, hvor vigtigt det er, at dette forslag vedtages i god tid. Formålet hermed er at sikre, at udviklingslandene og de mindre udviklede lande fortsat vil drage fordel af EU's generelle toldpræferenceordning, som er et grundlæggende element i EU's handelspolitik over for udviklingslandene.
<P>
Rådet er glad for at se, at det første skridt hen imod vedtagelse af dette forslag ved førstebehandlingen tages her i Parlamentet i dag. Vi vil hurtigst muligt tage de nødvendige skridt til at bekræfte aftalen mellem institutionerne på grundlag af den holdning, som vedtages her i dag. Samtidig ser Rådet frem til Kommissionens kommende fremlæggelse af sit forslag til en omfattende revision af EU's generelle toldpræferenceordning.
<P>
Vi bør skræddersy ordningen, så den bedre hjælper de udviklingsøkonomier, der har størst behov for præferencer, og sikrer, at den bliver et endnu mere effektivt udviklingspolitisk og udenrigspolitisk redskab ved at skabe incitamenter for god regeringsførelse. Med dette in mente erklærer Rådet sig parat til at samarbejde med Parlamentet i en god samarbejdsånd med henblik på at indføre en moderne, omfattende og fuldt funktionsdygtig retlig ramme, som vil imødekomme udviklingslandenes behov.
<P>
Lad mig slutte med at benytte denne lejlighed til på Rådets vegne fuldt ud at anerkende den positive og konstruktive indsats, som både formanden for Udvalget om International Handel (INTA), hr. Moreira, og ordføreren, hr. Scholz, har gjort for at nå frem til en aftale om dette forslag.
<SPEAKER ID="292" NAME="Karel De Gucht">
medlem af Kommissionen. - (EN) Hr. formand! Jeg anerkender støtten i Udvalget om International Handel til forslaget om en forlængelse af forordningen, der finder anvendelse på den generelle toldpræferenceordning. Vores tak går især til ordføreren, hr. Scholz, og til formanden for INTA-udvalget, hr. Moreira, for deres vilje til at finde frem til en pragmatisk løsning på, hvordan der tages højde for Parlamentets bekymringer med hensyn til anvendelse af de nye regler om delegerede retsakter og gennemførelsesretsakter på den eksisterende forordning om den generelle toldpræferenceordning.
<P>
Man vil huske, at forlængelsen blev foreslået som en metode til at bygge bro mellem den periode, der er nødvendig for at justere Lissabontraktatens ikrafttræden, og fremlæggelsen af en ny forordning om EU's fremtidige generelle toldpræferenceordning. Parlamentets støtte, som den kom til udtryk i INTA-udvalgets afstemning den 3. marts, baner vejen for en vellykket videreførelse af den nuværende ordning til gavn for udviklingslandene og EU. Den styrker ligeledes EU's rolle og engagement i målene i EU's udviklingspolitik.
<P>
Kommissionen har klart og tydeligt hørt Parlamentets betænkeligheder med hensyn til de beslutningsmæssige aspekter af GSP-forordningen. I denne henseende kan vi endnu en gang bekræfte vores fulde og aktive støtte til, at Parlamentet kan spille sin rolle i forbindelse med handelspolitikken som fastsat i Lissabontraktaten. Derfor er Kommissionen indstillet på at drøfte Parlamentets betænkeligheder, som de er kommet til udtryk i de seneste få uger, i en konstruktiv ånd. Drøftelserne vil fortsætte i forbindelse med Kommissionens to forslag til en forordning om justering af beslutningstagningen på det handelspolitiske område i lyset af Lissabontraktatens ikrafttræden - Omnibus I og Omnibus II.
<P>
Parallelt hermed vil Kommissionen udfolde enhver bestræbelse på at imødekomme Parlamentets anmodning om at blive holdt fuldt orienteret om arbejde i tilknytning til væsentlige aspekter af GSP. Dette er ganske rigtigt afgørende for, at Parlamentet kan udfylde sin rolle på det handelspolitiske område effektivt. Derfor vil Kommissionen bygge videre på de eksisterende krav og straks informere Parlamentet og Rådet om alle vigtige udviklingstendenser og udveksle alle GSP-relevante dokumenter.
<P>
Endelig ser vi frem til yderligere drøftelser med Parlamentet om den fremtidige generelle toldpræferenceordning i forlængelse af forslaget om en ny forordning, som vil blive fremsat i maj. Jeg er parat til at drøfte de vigtigste elementer i dette forslag ved den tidligst givne lejlighed efter, at det er vedtaget i Kommissionen.
<SPEAKER ID="293" NAME="Béla Glattfelder">
for PPE-Gruppen. - (HU) Hr. formand! Jeg er meget glad for, at ordførerens vilje til at indgå kompromis har muliggjort en forlængelse af toldpræferenceordningen i god tid. Det ungarske formandskab for Rådet spillede en meget vigtig rolle i denne proces. En manglende forlængelse af toldpræferenceordningen nu ville have yderst negative konsekvenser for verdens fattigste lande. Det er dog beklageligt, at Kommissionen fremlagde dette forslag for Parlamentet sent, og vi kunne ikke gennemføre en meningsfuld forhandling her, selv om GSP-forordningen fortjener at blive ændret. Årsagen hertil er, at de toldpræferencer, vi indrømmer verdens rigeste olieeksporterende lande såsom De Forenede Arabiske Emirater og Saudiarabien, er ubegrundede. Det er værd at overveje, om Rusland, der ikke er medlem af WTO, fordi det ikke ønskede at være medlem, og meget ofte bruger handelspolitikken til at udøve udenrigspolitisk pres, er værdig til at modtage toldpræferencer.
<P>
Det er også værd at overveje, hvordan vi kan indarbejde bæredygtighedskriterier i toldpræferenceordningen. Når alt kommer til alt, indrømmes handelspræferencer i dag også til lande, der ellers forhindrer vedtagelse af klimabeskyttelsesaftaler på den internationale scene eller for den sags skyld eksporterer varer til EU, der er produceret på en ikkebæredygtig måde, ofte via ødelæggelse af regnskovene eller enorme CO2-emissioner. Jeg mener, at den kommende toldpræferenceordning skal tage højde for disse spørgsmål også.
<SPEAKER ID="294" NAME="Vital Moreira" LANGUAGE="PT">
Hr. formand! Når vi her drøfter, hvor længe den aktuelle generelle toldpræferenceordning (GSP) vil være i kraft, er det, fordi Kommissionen ikke har levet op til sin forpligtelse til at fremlægge den foreslåede omfattende revision af ordningen inden for tidsfristen.
<P>
Derfor forventes der en rollover-periode for den nuværende forordning, så de fordele i forbindelse med international handel, udviklingslandene, begyndende med de fattigste, nyder godt af, når de skal have adgang til det europæiske marked, opretholdes. Det er afgørende, at dette forslag vedtages uden yderligere forsinkelse, så de lande, der nyder godt af GSP, fortsat kan nyde godt af den, og så de økonomiske aktører på denne måde vil kunne udvikle deres handelsforbindelser med den nødvendige forudsigelighed og retssikkerhed.
<P>
Derfor har jeg i min egenskab af formand for Udvalget om International Handel og skyggeordfører slået til lyd for, at rollover skal være rollover og ikke andet, hvor selv Parlamentet opgiver en ad hoc-justering af denne forordning til Kommissionens gennemførelsesretsakter, og vi har tillid til, at den vil blive bragt på linje hermed i nær fremtid ved hjælp af de såkaldte omnibusforordninger.
<P>
Jeg vil gerne understrege, at den beslutning, som ordføreren, skyggeordførerne og de resterende medlemmer af udvalget har truffet på grundlag af denne forståelse påvirkede Kommissionens løfte - som kommissær De Gucht gentog her i dag, og jeg takker ham oprigtigt for hans omhu - om fremover at garantere Parlamentet, at der i ordentlig tid vil foreligge fuldstændig information om enhver relevant retsakt vedrørende anvendelse af den aktuelle forordning i overensstemmelse med Lissabontraktatens bestemmelser om den fælles handelspolitik.
<P>
Til sidst en tak til ordføreren, Kommissionen og også Rådet for dette kompromis, som vil sætte Parlamentet i stand til at sikre Europas interesser og de interesser, som dem, der afhængige af os, har.
<SPEAKER ID="295" NAME="Niccolò Rinaldi">
for ALDE-Gruppen. - (IT) Hr. formand, hr. kommissær, mine damer og herrer! Den generelle toldpræferenceordning er en af de få differentieringmetoder, der arbejder til fordel for udviklingslandene i den internationale handel. Det er et følsomt instrument, der skal anvendes på den bedste måde.
<P>
I aften taler vi om en forlængelse, hvilket betyder, at Kommissionens dato vil blive udskudt, når det nye endelige forslag er blevet fremlagt. I mellemtiden siger vi imidlertid, at dette er et redskab, der kan håndteres med forsigtighed, og det gælder også de interinstitutionelle forbindelser. Indtil nu har Parlamentet selv før Lissabontraktaten ikke altid været fuldt involveret i beslutningerne, sådan som det var tilfældet på tidspunktet for forhandlingerne om Colombia eller Sri Lanka, der gav anledning til entusiasme her i Parlamentet.
<P>
Vi må også overveje fordelene ved en ex-post evaluering af afgørelsen om gennemførelse af forordningen. Hvor stor betydning har virkningerne af en toldreduktion, hvad med ophævelsen af den, hvilke mekanismer findes der, hvilken procedure findes der? Nogle gange kan en undersøgelse på stedet af disse spørgsmål afsløre overraskelser og foreslå de mest relevante kriterier for at gøre virkningerne af forordningen så effektive som muligt.
<P>
Hvad angår vilkårene, så ændrer verden sig, og instrumentet skal vise større fleksibilitet over for de lande, der indrømmes toldkoncessioner. Det vigtigste aspekt, nemlig respekt for menneskerettighederne, skal suppleres med en bredere vision, i hvilken der, som ordføreren hr. Scholz - som jeg takker for det fremragende arbejde, han har udført med denne betænkning - bemærkede skal tages hensyn til forskellige indikatorer såsom postkonfliktgenopbygning, kvinders særlige situation, fagforeninger, genopbygningssituationen efter naturkatastrofer, miljømæssig bæredygtighed og efterlevelse af internationale sociale aftaler.
<P>
Hvis vi skulle vedtage en kombination af disse kriterier, ville jeg ikke blive overrasket, hvis den liste over modtagerlande, vi nåede frem til, ville være forskellig fra den aktuelle liste og måske mere retfærdig, men vi vil kunne tale om dette igen, når vi har det endelige forslag til en forordning.
<SPEAKER ID="296" NAME="Ilda Figueiredo" AFFILIATION="GUE/NGL">
(PT) Hr. formand! Da den nuværende generelle toldpræferenceordning udløber ved årets udgang, er det, som det allerede er blevet sagt, vigtigt, at Kommissionen fremlægger sit nye udkast til en omfattende revision af ordningen til tiden.
<P>
Nu drøfter vi blot en forlængelse, der er nøvendig for at garantere retssikkerhed og gensidige interesser. Betydningen af dette emne både for udviklingslandene og for EU-medlemsstaterne først og fremmest dem med svage økonomier, hvis industrielle, landbrugsmæssige eller sociale interesser ikke altid tages i betragtning i de internationale handelsaftaler, som Kommissionen fremmer, nødvendiggør en indgående forhandling for at tage højde for alle de potentielle aspekter, konsekvenser og virkninger af denne ordning på en fremtidig forordning, og udkastet bør forelægges for Parlamentet hurtigst muligt.
<SPEAKER ID="297" NAME="Oreste Rossi" AFFILIATION="EFD">
(IT) Hr. formand, mine damer og herrer! Denne foranstaltning vedrører den generelle toldpræferenceordning, med andre ord nedsættelser af importtolden for tredjelande, der indgår visse forpligtelser med hensyn til internationale traktater eller aftaler om følsomme spørgsmål såsom retten til et anstændigt arbejde og miljø. Disse krav skal revideres regelmæssigt og opdateres på forslag fra Kommissionen, men desværre er vi ikke her for at stemme om en revision, men om en forlængelse af de gamle regler.
<P>
På dette følsomme tidspunkt med en international ikke blot økonomisk, men og også politisk krise, er en manglende revision og opdatering af betingelserne for adgang til eller udelukkelse fra listen et valg, der går imod EU's bedste interesser. Til trods for Kommissionens inkonsekvente adfærd vil vi dog stadig stemme for, fordi vi tror på dette værktøj, der favoriserer tredjelande, som især skiller sig ud i forhold til andre med hensyn til spørgsmål, der anses for at være strategiske.
<SPEAKER ID="298" NAME="Karel De Gucht">
medlem af Kommissionen. - (EN) Hr. formand! Jeg har lyttet til indlæggene. Jeg kan forstå, at grupperne er enige i, at vi bør forlænge den nuværende ordning, men at de venter på at få den nye ordning på deres skrivebord snarest muligt. Det er det, vi vil gøre. Vi arbejder på det. Som bekendt skal der gennemføres en offentlig høring, inden der kan fremsættes et lovgivningsforslag, og det tager tid. Der er behov for en konsekvensvurdering, som tager tid. Så er der naturligvis også den interne beslutningsproces i Kommissionen om et meget vidtrækkende spørgsmål.
<P>
Der er tale om en finansiel ordning, som vil gælde i ret så lang tid. Vi ønsker, at ordningen skal være langt mere selektiv, end den tidligere har været, så vi kan hjælpe dem, der virkelig har behov for det. På nuværende tidspunkt er over 150 lande omfattet af ordningen. Den er slet ikke selektiv. Man kan endog spørge sig selv, hvad nytten af en sådan ordning er. Vi reviderer den gennemgribende.
<P>
Vi vil fremkomme med vores forslag inden for et par måneder. Parlamentet vil så have mulighed for at drøfte dem indgående med os. Jeg vil også gerne gentage vores løfte om, at vi vil holde Parlamentet fuldt informeret.
<SPEAKER ID="299" NAME="Enikő Győri">
formand for Rådet. - (EN) Hr. formand! Reformen af den generelle toldpræferenceordning vil være et centralt punkt for Rådet og for formandskabet. Med revisionen af den nuværende ordning, som vil blive indledt under vores formandskab, vil Parlamentet og Rådet få en enestående lejlighed til at tænke over de dybtgående ændringer i den globale økonomi, navnlig fremkommende partneres meget øgede konkurrenceevne.
<P>
Formandskabet noterede sig nøje de relevante betænkeligheder, som hr. Rinaldi fremkom med med hensyn til en effektiv gennemførelse af GSP. Rådet ser frem til at drøfte dette spørgsmål og mange andre på grundlag af Kommissionens kommende forslag til den nye generelle toldpræferenceordning.
<P>
Lad mig endnu en gang understrege, hvor taknemmelig jeg er over for ordføreren og udvalgsformanden, hr. Moreira, for deres samarbejde. Jeg mener, dette er en sejr for fornuften, for de har forstået, at det var et presserende og vigtigt spørgsmål. Vi ønskede virkelig ikke at skabe nogen juridiske problemer. For mig er dette en form for model, og jeg håber meget, at den i andre spørgsmål, hvor vi har sådanne juridiske tvister, vil fungere som et rigtig godt eksempel på fleksible forbindelser mellem Rådet og Parlamentet.
<SPEAKER ID="300" NAME="Helmut Scholz" LANGUAGE="DE">
Hr. formand, fru Győri, hr. De Gucht! Først vil jeg gerne takke skyggeordførerne meget for deres konstruktive samarbejde. Nu, hvor vi endelig er nået til enighed om de formelle aspekter ved overgangsforordningen, vil jeg gerne benytte denne forhandling til kort at redegøre for nogle af kravene i den fremtidige forordning.
<P>
Den nye udgave af forordningen bør have følgende grundlæggende målsætninger: 1. At øge ordningens effektivitet, 2. At udvikle regler, der vil sikre en bedre reguleret reformproces, i hvilken inddragelse af de berørte parter er garanteret, 3. At sikre, at forordningen lægger behørig vægt på den demokratiske kontrolopgave, som det påhviler Parlamentet at udføre. Dette omfatter forslag fra Udviklingsudvalget.
<P>
Den nye generelle toldpræferenceordning bør være en mere klar og mere gennemsigtig ordning. Jeg vil gerne nævne tre punkter i denne henseende, og det første vedrører oprindelsesbestemmelserne. Oprindelsesbestemmelserne og de administrative procedurer, der ledsager dem, er en af de vigtigste årsager til, at de handelspræferencer, der indrømmes under GSP, er underudnyttede, særlig af de mindst udviklede lande. I den nuværende udgave af ordningen, forhindrer oprindelsesreglerne ofte præferencer, der eksisterer på papir, i at få en positiv indvirkning. Jeg er netop kommet tilbage fra Den Parlamentariske Konference om WTO (Verdenshandelsorganisationen) i Genève, og dette problem stod højt på listen over de emner, der blev drøftet der. Efter min mening bør EU arbejde inden for WTO for, at præferenceordningen prioriteres som en del af dens arbejde med harmonisering af oprindelsesbestemmelserne.
<P>
Mit andet punkt vedrører partnerlandene. Her føler jeg, at det er særlig vigtigt for os at udvikle mere direkte kriterier. Gine-koefficienten er et godt eksempel på denne type kriterium. Som allerede nævnt må vi være mere fleksible for at kunne reagere mere effektivt.
<P>
Mit tredje punkt handler om faglig bistand. Præferencer alene er ikke nok. Vi må øge ordningens virkninger og forbedre udnyttelsessatsen for GSP ved at yde faglig bistand.
<P>
Alt dette handler om en generel forbedring af præferenceordningen som helhed. Jeg vil gerne takke alle de involverede parter endnu en gang for deres konstruktive indsats. Jeg vil med glæde fortsat samarbejde med Kommissionen på grundlag af de garantier, der er blevet fremsat i dag.
<SPEAKER ID="301" NAME="Formanden">
Forhandlingen er afsluttet.
<P>
Afstemningen finder sted i morgen kl. 11,30.
<P>
Skriftlige erklæringer (artikel 149)
<SPEAKER ID="302" NAME="George Sabin Cutaş" LANGUAGE="RO">
Jeg vil gerne understrege, at det forslag, som Kommissionen har fremlagt, ikke er den reform af den generelle toldpræferenceordning, Parlamentet anmodede om i sin beslutning af 5. juni 2008, men blot en forlængelse af det nuværende regelsæt. Derfor er jeg enig med ordføreren i, at der er behov for straks at revidere denne forordning, der blev udarbejdet i 2008, for at tilpasse den til bestemmelserne i Lissabontraktaten, som efterfølgende er trådt i kraft. Takket være denne traktat har Parlamentet nu nye beføjelser på handelsområdet, og det skal have lejlighed til at udtale sig om udvælgelseskriterierne, listen over modtagerlande og den midlertidige tilbagetrækning af GSP-ordningerne. Der skal gennemføres en generel revision af forordningen, som har til formål at øge inddragelsen af de præferenceberettigede lande i de reformprocesser, der berører dem, og yde faglig bistand til at hjælpe dem til at udvikle deres institutionelle kapacitet og revidere og harmonisere oprindelsesreglerne.
<SPEAKER ID="302" NAME="Elisabeth Köstinger" LANGUAGE="DE">
Den generelle toldpræferenceordning giver 176 udviklingslande præferenceadgang til EU-markedet. Toldnedsættelserne eller den toldfrie adgang til det indre marked gør det muligt for handelen at yde et bidrag til nedbringelse af fattigdommen i disse lande. Derfor støtter jeg overgangsforordningen, som sikrer en juridisk videreførelse af GSP, så denne mulighed fortsat kan være åben for udviklingslandene. Handel er også et vigtigt og effektivt redskab, der giver de berørte lande chancen for at udvikle sig mere i retning af retsstatsforhold og demokrati og udvikle en fungerende økonomi. På grund af dette spørgsmåls betydning og presserende karakter går jeg ind for en forlængelse og for at gøre hurtige fremskridt med forordningen.
