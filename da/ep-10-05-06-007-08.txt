<CHAPTER ID="007-08">
8. Kommissionens hvidbog Tilpasning til klimaændringer: et europæisk handlingsgrundlag (
<SPEAKER ID="093" NAME="Vittorio Prodi">
ordfører. - (IT) Hr. formand, mine damer og herrer! Klimaændringer udgør en reel trussel, som vi skal være klar til at møde, selv om den vil påvirke vores lande i forskellig grad. Ødelæggelsen af økosystemerne vil forårsage et alvorligt slag mod vores økonomiers og de europæiske borgeres sundhed. Vi har allerede tidligere udtrykt ønske om klimadiplomati og retfærdighed, og nu skal vi opbygge dette og tale med én stemme.
<P>
Jeg er overbevist om, at EU skal føre an i kampen mod klimaændringer, og at enhver forsinkelse i gennemførelsen af disse foranstaltninger vil få de miljømæssige, sociale og økonomiske omkostninger til at stige helt uforholdsmæssigt. Vi skal først og fremmest anerkende de lokale og regionale myndigheders centrale rolle og behovet for at samarbejde med dem om at koordinere de miljømæssige og økonomiske nyskabelser, der muliggøres af de teknologiske fremskridt.
<P>
Ved at vedtage hvidbogen opfordrer vi Kommissionen og medlemsstaterne til at fremme offentlige-private partnerskaber for at bidrage til at finansiere alle de initiativer, der hænger sammen med tilpasningspolitikkerne. Hver eneste kvadratmeter af vores område skal plejes for at bevare jorden og vandet for at forebygge erosion og sikre nyt vand til de vandførende lag, herunder gennem direkte indsprøjtning af overfladevand. For at muliggøre denne tilpasning vil det være nødvendigt med en systemisk metode, der omfatter vedvarende energikilder.
<P>
Jeg vil gerne rette en varm tak til alle mine kolleger, der har bidraget til at gøre denne betænkning til en succes.
<P>

