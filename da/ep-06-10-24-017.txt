<CHAPTER ID="017">
Programmet "Aktive unge" (2007-2013) (forhandling)
<SPEAKER ID="319" NAME="Formanden">
Næste punkt på dagsordenen er indstilling ved andenbehandling fra Kultur- og Uddannelsesudvalget om Rådets fælles holdning med henblik på vedtagelse af Europa-Parlamentets og Rådets afgørelse om oprettelse af programmet "Aktive unge" for perioden 2007-2013 (06236/3/2006 - C6-0273/2006 - (Ordfører: Lissa Gröner).
<SPEAKER ID="320" NAME="Lissy Gröner " AFFILIATION="PSE">
ordfører. - (DE) Hr. formand, hr. kommissær, mine damer og herrer! Fremmødet her i plenum er sikkert ikke nogen indikator for vigtigheden af det emne, vi behandler i dag. Handlingsprogrammet "Aktive unge" for årene 2007-2013 er en milepæl for vores unge europæere. Jeg takker Kommissionen og Rådet for det meget konstruktive samarbejde.
<P>
Under førstebehandlingen behandlede vi 58 ændringsforslag, hvoraf hovedparten er blevet indarbejdet i forslaget, og med dette resultat af de uformelle forhandlinger er vi nu nået til den fælles holdning, som vi godkender, og som vi kan blive enige om under andenbehandlingen.
<P>
Alle tre institutioner har gjort sig stor umage for at finde en løsning sammen med og for de unge, den primære målgruppe er de 15-18-årige i EU, omkring 170 millioner borgere, en løsning, som giver dem mulighed for at opleve Europa, bidrager til at mindske bureaukratiet i forbindelse med programmet og lette dårligt stillede unges adgang til programmet.
<P>
Med programmet sigter vi mod følgende generelle mål. For det første vil vi fremme aktivt medborgerskab. Vi vil gøre det borgerlige samarbejde lettere for de unge, men samtidig give dem mulighed for at arbejde sammen på europæisk niveau, f.eks. om at overvinde vælgertræthed og vække interessen for politik.
<P>
For det andet vil vi skabe solidaritet og tolerance blandt unge, især for at styrke den sociale samhørighed i EU. Her kan unge mennesker i fællesskab udvikle nye livsstrategier og måder at leve sammen på.
<P>
Vi vil fremme den gensidige forståelse mellem unge og den multikulturelle mangfoldighed, som jo er vores rigdom i Europa. Vi vil desuden fremme systemerne til støtte for ungdomsorganisationer samt civilsamfundets organisationer på ungdomsområdet og støtte samhørigheden på ungdomsområdet også ud over de europæiske grænser. Til det formål har vi forhandlet os frem til et budget på 885 millioner euro.
<P>
Som ordfører har jeg foreslået, at der fremlægges minimumsbudgetter for følgende fem aktioner. "Ungdom for Europa" - den klassiske ungdomsudveksling - skal have 30 % af midlerne.
<P>
"Europæisk volontørtjeneste" tager sigte på at udøve en almennyttig volontørtjeneste, som skal vare mindst to og højst 12 måneder. Denne aktion skal udgøre mindst 23 % af midlerne.
<P>
"Unge for verden" er en ny aktion, som skal skabe gensidig forståelse og åbenhed over for omverdenen. Det er meget vigtigt for forskellige niveauer. Det bør 6 % af de samlede midler bruges til.
<P>
"Ungdomsledere og støtteordninger" bør have mindst 15 %. Her kan nævnes Det Europæiske Ungdomsforum og sammenknytningen mellem ungdomsorganisationer og aktive på dette område, som fremmes med denne aktion.
<P>
Støtten til det europæiske samarbejde på ungdomsområdet skal have 4 % af midlerne. Det ville i alt give en opdeling af 76 % af aktionsposterne, hvilket giver Kommissionen tilstrækkelig fleksibilitet til at iværksætte yderligere aktioner, hvis der er behov for det.
<P>
Det er en god tilgang at se udfordringerne i øjnene. Vi har midler til at støtte den særlige aktion "Europæisk ungdomsuge". Vi ønsker, at pagten for den europæiske ungdom, som Rådet vedtog i 2005, skal blive fyldt med liv.
<P>
Det går ikke, at vi ser passivt til, når der bryder uroligheder ud blandt unge, og når unge i EU står uden arbejde og uden fremtidsudsigter. Vi må sørge for, at unge får et fremtidsperspektiv, og vi ønsker, at medlemsstaterne vil støtte disse aktioner meget intenst. Alene kan vi ikke løse problemet.
<P>
Derfor appellerer jeg til medlemsstaterne om at engagere sig. Jeg anbefaler Parlamentet at stemme for det opnåede kompromis og godkende den fælles holdning uden ændringer.
<SPEAKER ID="321" NAME="Ján Figeľ" LANGUAGE="EN">
Hr. formand! Det hænder ikke ofte, at vi føler en så stærk enighed som nu. Jeg vil gerne udtrykke min taknemmelighed over for dem, der muliggjorde det, da det ikke sker automatisk. Jeg er sikker på, at vi med denne enighed sandsynligvis i de kommende uger vil kunne vedtage - i den juridiske terms fulde betydning - programmet "Aktive unge". Jeg vil gerne rette en særlig tak til ordføreren fru Gröner for programmet samt til Kultur- og Uddannelsesudvalget, der behandlede sagerne på en meget konstruktiv måde under proceduren. Jeg takker udvalget og dets formand hr. Sifunakis for deres støtte.
<P>
Denne enighed og udviklingen i arbejdet vil muliggøre fuld kontinuitet mellem det nuværende og det næste ungdomsprogram, så der ikke bliver nogen afbrydelse. Denne sag er meget forskellig fra den forrige for syv år siden, da der var en omfattende berostillelse af ungdomsprogrammet i adskillige måneder.
<P>
Det nye program er et partielt, men vigtigt svar på EU's prioriteter: medborgerskab, vækst og fred. For det første vil det med hensyn til statsborgerskab sætte unge europæere i stand til at bekræfte sig selv som støttende, ansvarlige, aktive og tolerante borgere i pluralistiske samfund. Det er en vigtig udfordring for vores samfund at gøre unge mennesker mere involverede i lokale, nationale og europæiske samfund og at fremme et aktivt medborgerskab. Der er også brug for at gøre de unge mere opmærksomme på deres tilhørsforhold i Europa samt for at udvikle deres fornemmelse for et europæisk statsborgerskab.
<P>
For det andet er det også vigtigt at tilgodese de unges forhåbninger ved at give dem mulighed for at berige deres almene uddannelse og erhvervsuddannelse på et mindre formelt plan. Uformelle uddannelsesaktiviteter fortjener støtte og anerkendelse på europæisk plan, fordi de bidrager til den europæiske vækst. Derfor er jeg meget glad for, at vi får mere plads til frivilligt arbejde i Europa.
<P>
Endelig er unges vilje til at udvikle nye forbindelser mellem unge europæere og unge fra resten af verden, deres interesse for gensidig forståelse, en ånd af tolerance og åbenhed vigtige bidrag til sikring af verdensfreden.
<P>
Fremskridt i forhandlingerne om dette program var underlagt maj måneds aftale om finansielle overslag. Efter vedtagelsen af denne budgetramme og beslutningen om at bevilge 885 millioner euro i løbende priser til programmet "Aktive unge" har institutionerne vist deres evne til at reagere hurtigt og konstruktivt for at få et nyt program vedtaget uden forsinkelser. Efter min mening er det et meget stærkt budskab, som EU-institutionerne i dag har sendt til de unge.
<SPEAKER ID="322" NAME="Rolf Berend">
for PPE-DE-Gruppen. - (DE) Hr. formand, hr. kommissær, mine damer og herrer! Indstillingen om den fælles holdning indeholder talrige ændringsforslag fra Parlamentet fra førstebehandlingen.
<P>
Budgetmidlerne til programmet "Aktive Unge" udgør, som fru Gröner allerede har sagt, 885 millioner euro for perioden 2007-2013. Grundlaget er den interinstitutionelle aftale om de finansielle overslag for 2007-2013. Jeg vil alligevel gerne minde om, at der i Kommissionens oprindelige forslag var afsat 913 millioner euro. Europa-Parlamentet krævede en forhøjelse til 1,1 milliarder euro. Nu er vi i den fælles holdning landet på 885 millioner euro. Det opfylder ganske vist ikke vores drømme, men det giver os planlægningssikkerhed for de kommende år, og det er godt, at vi kan vedtage det i denne form i dag eller i morgen.
<P>
Den primære målgruppe for "Aktive Unge" er aldersgruppen mellem 15 og 18 år. Visse aktioner er også åbne for 13-årige eller 30-årige. Min gruppe glæder sig over, at vigtige emner i den fælles holdning er blevet fremhævet på Europa-Parlamentets initiativ, f.eks. unges deltagelse i det demokratiske liv, fremme af grundlæggende værdier som menneskets værdighed, menneskerettigheder, tolerance, ikkediskriminering, rimelig forsikringsdækning af deltagerne - et meget vigtigt punkt - de europæiske ungdomsuger, seminarer og strukturerede dialoger mellem unge mennesker, udvekslingsinitiativer for unge i Europa og nabolandene og ikke mindst også finansiel støtte til Det Europæiske Ungdomsforum på 2 millioner euro.
<P>
Jeg vil gerne takke fru Gröner og sige, at vi håber, at Rådets fælles holdning får stor tilslutning i Parlamentet i morgen uden ændringer.
<SPEAKER ID="323" NAME="Christa Prets">
for PSE-Gruppen. - (DE) Hr. formand, hr. kommissær, mine damer og herrer! I en tid, hvor vi diskuterer det 21. århundredes demografiske udfordring, ungdomsurolighederne i Frankrig og en voksende tendens til nationalistiske partier, er det enormt vigtigt at inddrage ungdommen for at arbejde for forståelse for andre tænkemåder og kulturer og dermed skabe grundlag for, at solidariteten i Europa styrkes.
<P>
Netop for unge, som ikke kan blive mobile inden for en formel uddannelse via programmer som Erasmus, Comenius eller Leonardo, skal der være en chance for at få nogle værdifulde erfaringer med den interkulturelle dialog. I denne forbindelse må den uformelle uddannelse have langt større anerkendelse og betydning. Jeg er overbevist om, at programmets fokus er rigtigt valgt, nemlig aktionen "Ungdom for Europa", som arbejder for udveksling af unge og ungdomsinitiativer. Vi bør også invitere Det Europæiske Ungdomsforum til regelmæssigt at præsentere sit arbejde i udvalgene, så alle medlemmer kan høre om det værdiflde arbejde og drage nytte af det.
<P>
Under forskellige diskussioner med ungdomsorganisationer har man drøftet de meste forskelligartede problemer, f.eks. også de forskellige betingelser for udstedelse af visa og den manglende refleksion over disse forskelle. Jeg beder Dem om at inddrage ungdommen mere på dette punkt.
<SPEAKER ID="324" NAME="Jolanta Dičkutė" LANGUAGE="LT">
Hr. formand! Jeg glæder mig over fru Gröners betænkning og over den fælles holdning, som vi er blevet enige om. Jeg er glad for, at de unge i de lande, der grænser op til EU - Rusland, Belarus, Ukraine og landene i det nordlige Kaukasus - allerede vil kunne nyde godt af det nye program til næste år.
<P>
Et EU-medlemskab har positiv indflydelse på mange aspekter af livet i medlemsstaterne. De unge med deres mange aktuelle og fremtidige udfordringer og problemer er ingen undtagelse. De 75 millioner unge, der bor i EU, er på mange måder heldige. De har fri bevægelighed og muligheder for at studere og arbejde i forskellige EU-lande samt for at forbedre deres sprogkundskaber, deltage i interkulturel udveksling osv. Ikke desto mindre er ovennævnte fordele samtidig de udfordringer og opgaver, som den aldrende befolkning i dagens Europa står over for at løse. Min henvisning til et aldrende Europa er ikke helt tilfældig. Den er en henvisning til det faktum, at vi skal være helt opmærksomme på og undgå at undervurdere de unges betydning. Vi skal gøre vores yderste for aktivt at involvere dem i de politiske og udviklingsmæssige processer i EU.
<P>
Gennemførelsen af Lissabon-strategiens mål er tillagt for stor vægt som en betydningsfuld faktor for de unge. Vi må imidlertid heller ikke glemme, at de unge selv spiller en meget vigtig rolle for gennemførelsen af disse mål. Investering i unge er en af hjørnestenene for at skabe en hastigere udvikling og øge beskæftigelsesniveauet i Europa. Det er selvfølgelig meget vigtigt, at medlemsstaterne selv giver Rådets henstillinger ordentlig støtte og træffer specifikke foranstaltninger. Der er mange eksempler på gode programmer, hvoraf mange ikke er gennemført fuldt ud. Det er nødvendigt med en tættere dialog og et tættere samarbejde mellem de unge og politikerne på både nationalt plan og europæisk plan. Vi skal behandle de unge som en kilde til positiv energi og ikke som en byrde.
<P>
Det er vores mål at styrke de unges tiltro til medlemsstaternes og denne vigtige EU-institutions mål for at fjerne enhver tvivl om de unges bredt erklærede betydning for EU's vækst, udvikling og stabilitet.
<SPEAKER ID="325" NAME="Helga Trüpel">
for Verts/ALE-Gruppen. - (DE) Hr. formand! Først vil jeg gerne sige tak til Lissy Gröner for hendes arbejde med denne betænkning. Vi er alle overbevist om, at Europa skal være en chance for de unge, at de unge skal kunne bevæge sig frit rundt i Europa, kunne udvide deres horisont, lære flere sprog, forbedre deres uddannelse, fremme deres uddannelse og i det hele taget blive ansvarlige og ansvarsbevidste mennesker i det åbne europæiske samfund.
<P>
Men det handler naturligvis også om at skabe accept af EU, netop hos de unge. Vi må være klar over, at det netop er de unge, som skal opbygge Europa og videreudvikle det i fremtiden, og derfor handler det først og fremmest om, at de selv finder ud af, hvilke mål de har for Europas fremtid.
<P>
Uden andre politiske områder vil det ikke lykkes at løse denne opgave med at forbedre mulighederne for de unge. Her er den økonomiske politik helt central, ligesom uddannelses- og socialpolitikken og naturligvis også Lissabon-strategien, som netop blev nævnt. Jeg håber virkelig, at vi værdsætter dette politiske område og ikke forsømmer det, for Europas fremtid hviler på de unge.
<SPEAKER ID="326" NAME="Ljudmila Novak" AFFILIATION="PPE-DE">
(SL) Hr. formand! Betænkningen "Aktive unge" er meget vigtig for at styrke den europæiske bevidstgørelse blandt de unge. Vi ved alle, at borgerne undertiden finder det vanskeligt at identificere sig med den europæiske dimension, og at EU-institutionerne helt nede i Bruxelles er dem noget fjerntliggende.
<P>
Med denne betænkning har vi forsøgt at gøre det europæiske statsborgerskab mere håndgribeligt ved at fremme solidaritet, intitiativ og kreativitet. Da de unge er mest modtagelige over for nye idéer, har vi fokuseret på unge mellem 13 og 30. De unge indtager i stigende grad ledende politiske stillinger, og det er rimeligt, at vi giver dem de værktøjer og betingelser, der også vil rette deres opmærksomhed hen imod Europas fælles mål.
<P>
Af de fem aktioner, der er foreslået i dette program, vil jeg gerne fremhæve det andet om en "europæisk volontørtjeneste". Frivilligt arbejde har stor betydning for samfundets udvikling og fremtid. Det bidrager til udviklingen af eksisterende systemer, sammenhængende systemer, sociale fremskridt og andre udviklinger i samfundet, og derfor skal det fremmes og anerkendes. De unge, der er aktive på dette område, opstiller et lysende eksempel - specielt for et forbrugersamfund, der er alt for optaget af penge og personlig tilfredsstillelse, og som bekymrer sig alt for lidt om andre mennesker, hvis liv kunne blive meget bedre med blot en beskeden indsats.
<P>
Politik er også en slags frivilligt arbejde - i det mindste, når man starter. Da de fleste af os var unge, var frivilligt arbejde den hurtigste vej ind i politik. Jeg støtter denne betænkning, og jeg håber, at de unge vil få størst mulig glæde af at stræbe efter og leve op til dens idealer til gavn for deres egen personlige vækst og samfundet i almindelighed.
<SPEAKER ID="327" NAME="Piia-Noora Kauppi" AFFILIATION="PPE-DE">
(EN) Hr. formand! Først vil jeg takke vores ordfører, fru Gröner, for hendes udmærkede arbejde med denne betænkning. Vi er sikkert alle sammen enige om, at de unge spiller en afgørende rolle for udformningen af Europas fremtid. Jeg mener ikke, at vi skal koncentrere os om at debattere, hvorvidt unge skal støttes gennem EU-programmer. Der er klare beviser for, at unge og studerende er den bedste vej til en EU-indsats for sand integration på borgerniveau. Jeg vil ikke desto mindre tage et par punkter op.
<P>
For det første synes der fortsat at være bevilget utilstrækkelige midler til programmet. Jeg ved, at kommissæren har gjort en stor arbejdsindsats, men jeg håber stadig, at der bliver flere midler i det endelige budget for de kommende år.
<P>
For det andet går jeg helt og holdent ind for at sænke alderen til 13. Hvis man får muligheder i en ung alder, er det befordrende for foretagsomheden senere i livet. Jeg synes ikke, at 13-årige er for unge til at deltage i "Aktive unge".
<P>
Det ville også forbedre programmet, hvis man udvidede listen over lande, som ungdomsorganisationerne kan samarbejde med, så den kommer til at omfatte flest mulige lande. Lande som f.eks. Kina og Rusland er vigtige aktører i verdenspolitikken og -økonomien. Det kan kun være gavnligt at skabe tætte bånd med disse lande i en ung alder.
<P>
En anden faktor, der skal overvejes, er betydningen af en forbedret mobilitet. Det vil være et afgørende skridt at lempe de nuværende visumbestemmelser for lande uden for Schengen-aftalen. Alt for ofte er udvekslingsprogrammer for studerende, programmer for arbejde i udlandet og studierejser blevet aflyst på grund af visumproblemer. Nogle gange afskrækker de komplicerede procedurer og høje priser tilmed folk fra at starte et projekt. For at lette på den situation, opfordrer jeg til indførelse af en standardiseret dokumentation i alle EU-lande i forbindelse med visumudstedelse. Vi skal også forsøge at støtte "synliggørelseskampagnen", hvor der foreslås en særlig visumtype for ngo-repræsentanter. Det vil i høj grad forbedre unges muligheder for at deltage i frivillige arbejdsprogrammer, udvekslingsprogrammer og ungdomsorganisationsarbejde.
<P>
Programmet "Aktive unge" slutter i 2013. Det vil være kortsigtet af mig at sige, at det er tid nok. Det er imidlertid en god start. Jeg vil oprigtigt takke Dem, hr. kommissær, for deres store indsats på dette område.
<SPEAKER ID="328" NAME="Ján Figeľ" LANGUAGE="SK">
Hr. formand! Jeg vil gerne takke alle, der har bidraget til denne forhandling, der vil fortsætte på en noget anderledes måde i de efterfølgende faser, specielt hvad angår programmets gennemførelse. Der synes at være bred enighed. Jeg vil ikke bruge lang tid på at tale eller besvare spørgsmål, men jeg finder det meget vigtigt med stigende intensitet, samarbejde og engagement hos de unge i EU, ikke kun som svar på demografiske spørgsmål, men også som svar på de overordnede udsigter for europæisk samarbejde, solidaritet og integration.
<P>
Den europæiske ungdomspagt blev vedtaget for nylig og adskillige år efter hvidbogen. Nu har vi chancen for at iværksætte et nyt program for unge, der vil forbedre både kvantitet og kvalitet. Det er meget vigtigt, fordi alderskategorien er blevet udvidet, og budgettet er blevet langt større.
<P>
Vi har selvfølgelig foreslået mere, men dette emne skal også ses i lyset af de finansielle overslags begrænsninger og anvendelsesområde. Endvidere giver programmet for livslang læring og programmet for statsborgerskab eller medborgerskab sammen med visse af Fællesskabets eksterne programmer og aktioner klart flere muligheder for de unge. Jeg har f.eks. været i Canada, hvor jeg har arbejdet med en bilateral aftale mellem EU og Canada, der vil dække ikke kun universitetssamarbejde, men også de unge.
<P>
Disse specifikke retningslinjer for samarbejdet med partnerskabslandene om de unge formerer sig og vokser. Jeg er overbevist om, at de vil bære frugt.
<P>
For det tredje er det meget vigtigt ikke kun at formulere politikker for unge, men også sammen med unge, da det vil være mere effektivt, vellykket og modent, hvad angår det civile samfund i fremtidens fælles Europa.
<SPEAKER ID="329" NAME="Formanden">
Forhandlingen er afsluttet.
<P>
Afstemningen finder sted onsdag kl. 12.30.
<P>
Bilag - Redegørelse fra Kommissionen
<P>
Kommissionen vil gerne henlede den lovgivende myndigheds opmærksomhed på nødvendigheden af, at den finansieringsramme, der nævnes i basisakten, senest i forbindelse med den endelige offentliggørelse i EUT udtrykkes i dagspriser. Dette stemmer overens med den sædvanlige budgetpraksis og gør det muligt i fuld gennemskuelighed at sikre overholdelsen af den lovgivende myndigheds afgørelse. For programmet "Aktive unge" udgør beløbet i dagspriser 885 millioner euro.
