<CHAPTER ID="015">
Ligebehandling af mænd og kvinder i selvstændige erhverv (forhandling) 
<SPEAKER ID="074" NAME="Formanden">
Næste punkt på dagsordenen er betænkning af Lulling for Udvalget om Kvinders Rettigheder og Ligestilling om anvendelse af princippet om ligebehandling af mænd og kvinder i selvstændige erhverv og om ophævelse af direktiv 86/631/EØF (17279/3/2009 - C7-0075/2010 -.
<SPEAKER ID="075" NAME="Astrid Lulling" LANGUAGE="FR">
Fru formand, mine damer og herrer! I en tid, hvor omstændighederne nødvendiggør usædvanligt løsningsorienterede politikker, viser det, jeg vil tale om, at udholdenhed også er en dyd.
<P>
Siden starten af 1980'erne har jeg gentagne gange opfordret til en reform af direktivet af 1986, fordi det primære mål, nemlig at forbedre medhjælpende ægtefællers situation i familievirksomheder, hvad angår sociale sikringsordninger og beskyttelse af kvinder under graviditet og barsel, ikke er blevet opnået.
<P>
Med vedtagelsen af min betænkning fra 1997 opfordrede Parlamentet allerede dengang til en ændring af direktivet, hvis ordlyd var for vag, om end Ministerrådet ikke engang havde støttet Kommissionens mere ambitiøse forslag fra 1984. På trods af flere påmindelser skulle der en del overtalelse til, inden Kommissionen i oktober endelig foreslog at ophæve det udvandede direktiv fra 1986 og erstatte det med en tekst med et mere solidt juridisk grundlag.
<P>
Parlamentet vedtog ændringsforslagene under førstebehandlingen den 4. maj 2009. For at forbedre Kommissionens forslag mente vi, at det skulle være obligatorisk for ægtefæller og anerkendte partnere at være medlem af sociale sikringsordninger for selvstændige erhvervsdrivende for bl.a. at sikre, at de er berettiget til alderspension.
<P>
Frivilligt medlemskab vil betyde, at alt for mange ægtefæller frasiger sig muligheden for at opnå rettigheder og pludselig, f.eks. efter en skilsmisse, står i en situation uden social sikring, selv om de har arbejdet i familievirksomheden i årtier og bidraget til dens fremgang.
<P>
Desværre var der ikke flertal for dette forslag i Ministerrådet. Det tog oven i købet Ministerrådet mere end ni måneder at blive enige om en fælles holdning. Den blev endelig udsendt af det spanske formandskab, der har udvist stor takt og udholdenhed. Jeg vil gerne takke formandskabet og fru Redings medarbejdere, som jeg har forhandlet med siden januar. Takket være deres forståelse og flid er vi nået frem til en aftale med Rådet, som gør, at det nye direktiv træder i kraft efter afstemningen i morgen.
<P>
Vi har selvfølgelig skullet komme med indrømmelser, men vi er meget tilfredse med at have varetaget de selvstændige erhvervsdrivendes interesser på bedste vis. Set i lyset af, at de udgør 16 % af arbejdsstyrken, heraf en tredjedel kvinder, repræsenterer de en betydelig styrke i Europa. Deres ægtefæller, primært kvinder, der rent faktisk hjælper med at drive familievirksomheden, uanset om det er inden for landbrug, håndværk, handel eller de liberale erhverv, er stadig i visse medlemsstater usynlige arbejdstagere, der, hvis de tilføjes til statistikken, vil øge erhvervsfrekvensen og hjælpe til med hurtigere at opnå målene i 2020-strategien.
<P>
Når jeg nu har nævnt direktivets langvarige og vanskelige fødsel, skal jeg da også nævne de fremskridt, der er blevet gjort på området for beskyttelse under graviditet og barsel af kvinder i selvstændige erhverv og selvstændige erhvervsdrivendes ægtefæller. Hvis de ønsker det, kan de i henhold til det nye direktiv tage 14 ugers orlov. Som et tysk ordsprog siger "Politik ist die Kunst des Erreichbaren" - eller politik er mulighedernes kunst. Jeg ved, at visse medlemmer af Parlamentet - heldigvis et mindretal - mener, at selvstændige erhvervsdrivende og deres ægtefæller selv bør være ansvarlige for sociale sikringsordninger. Jeg kender dette argument og er også stødt på det for 20-30 år siden i mit eget hjemland, da det blev gjort obligatorisk, at landmænds ægtefæller meldte sig ind i landbrugets pensionsfond.
<P>
I dag er de glade for det. Jeg vil også gerne understrege, at de fremskridt, jeg har beskrevet, værner om subsidiaritetsprincippet, fordi medlemsstaterne frit kan bestemme, hvordan de vil håndtere den sociale beskyttelse af ægtefæller i overensstemmelse med national lovgivning, og hvorvidt de ønsker at gennemføre det på obligatorisk eller frivillig basis.
<P>
Jeg har ikke tid til at komme ind på alle de ting, jeg godt kan lide ved direktivet, men det er tydeligt, at vi stadig er i stand til at udarbejde EU-direktiver, som varetager europæernes interesser på det sociale område, og som oven i købet resulterer i mindre konkurrenceforvridning på det indre marked. Jeg takker alle, også mine kolleger fra Udvalget om Kvinders Rettigheder og Ligestilling, der har bidraget til direktivet.
<P>
(Bifald)
<SPEAKER ID="076" NAME="Formanden">
Fru Lulling, det var ikke min mening at afbryde Dem, men De har ret til fire minutter nu og to minutter til slut. De har derfor et minut tilbage til slut.
<SPEAKER ID="077" NAME="Günther Oettinger" LANGUAGE="EN">
Fru formand! Jeg er glad for at være her under Parlamentets forhandling om udkast til indstilling fremsat af fru Lulling vedrørende Kommissionens forslag om anvendelse af princippet om ligebehandling af mænd og kvinder i selvstændige erhverv.
<P>
Vores forslag sender et stærkt signal om, at vi ikke bare kan lade stå til, mens kvinder rammes af fattigdom på grund af manglende social beskyttelse. Det er også et stort skridt i retning af at støtte kvindelige iværksættere. Det er næsten overflødigt at understrege vigtigheden af begge disse punkter i den aktuelle situation.
<P>
Jeg vil gerne takke ordføreren, fru Lulling, for hendes indsats med at nå frem til en aftale med det spanske formandskab på dette teknisk komplekse og politisk følsomme område. Kommissionen giver sin uforbeholdne støtte til teksten, som udvalget godkendte med et overvældende flertal den 3. maj, og jeg opfordrer Parlamentet til at gøre det samme. Ved at vedtage teksten i sin nuværende form sendes der et klart signal til Rådet, og der banes vej for den endelige vedtagelse af forslaget. Og endnu vigtigere vil dette gøre en reel forskel på et tidspunkt, hvor det er meget påkrævet.
<SPEAKER ID="078" NAME="Anna Záborská" LANGUAGE="SK">
Fru formand! Jeg vil gerne starte med at takke vores kollega, Astrid Lulling, for hendes langvarige og systematiske indsats for at få ændret direktivet. I forbindelse med den forelagte indstilling vil jeg gerne fremhæve tre punkter, som jeg finder vigtige.
<P>
I EU i dag er der ikke tilstrækkelig beskyttelse af kvinder i selvstændige erhverv, som er mødre, og situationen for selvstændige erhvervsdrivendes ægtefæller er ikke blevet tilstrækkelig forbedret. Jeg er sikker på, at den vedtagne tekst vil finde anvendelse på alle sektorer og ikke kun landbruget.
<P>
Hvis der skal skabes gunstige betingelser for udviklingen af familievirksomheder, skal små og mellemstore virksomheder støttes. Der skal skabes grundlag for private initiativer og nye job. En vigtig del af et sådant miljø er social beskyttelse af dem, der beslutter sig for at tage del i deres ægtefællers erhvervsaktiviteter. Deres arbejde bidrager i lige så grad til økonomien som en almindelig arbejdstagers. De har derfor samme ret til social beskyttelse, som staten giver arbejdstagere.
<P>
I vores søgen efter egnede mekanismer til denne beskyttelse er vi imidlertid nødt til fuldt ud at respektere subsidiaritetsprincippet. Valget af instrumenter skal være op til de enkelte medlemsstater.
<P>
Endelig har børn mest af alt brug for deres mor i de første måneder af livet, uanset om de er født i Frankrig, Tyskland eller Slovakiet. Jeg er sikker på, at der i det nye direktiv om barselsorlov snart tilføjes en udvidelse af barselsorloven til 18 uger for alle arbejdende mødre uden undtagelse.
<SPEAKER ID="079" NAME="Rovana Plumb" LANGUAGE="BG">
Fru formand! Jeg vil gerne takke kommissæren, Rådets repræsentanter og sidst men ikke mindst fru Lulling, med hvem jeg har haft et fremragende samarbejde, og også alle mine kolleger i Udvalget om Kvinders Rettigheder og Ligestilling.
<P>
Vi befinder os rent faktisk på et vigtigt tidspunkt for EU, der lige nu gennemgår en krise, men i dette direktiv støttes kvindelige iværksættere. EU skal udvikle og støtte kvindelige iværksættere for at være med til at skabe job og garantere lige muligheder på arbejdsmarkedet, særligt på nuværende tidspunkt.
<P>
Jeg vil gerne sige, at vi har bakket op om holdningen i direktivforslaget om, at kvinder i selvstændige erhverv, ægtefæller og livsledsagere til selvstændige erhvervsdrivende, der beslutter at få børn, skal have social beskyttelse og betalt orlov. Vi støtter behovet for at sikre beskyttelse af selvstændige erhvervsdrivendes ægtefæller for at fjerne forhindringerne for kvindelige iværksættere. Vi støtter også tildelingen af klare beføjelser til nationale myndigheder med henblik på at fremme lige muligheder for og behandling af mænd og kvinder.
<P>
Afbrydelse i deres tilknytning til arbejdsmarkedet under barselsorlov skal ikke være til ulempe for mødrene. Faktisk er medlemsstaterne nødt til at finde egnede støttemuligheder for at hjælpe mødrene med at fastholde deres professionelle rolle i samfundet, naturligvis under hensyntagen til at balancen mellem familie og arbejdsliv opretholdes. Jeg glæder mig samtidig over, at der er fokus på at finde metoder til at genintegrere disse mødre i erhvervslivet, så de aktivt bidrager til at forsørge deres egen familie.
<P>
Håndhævelsen og beskyttelsen af økonomiske, sociale og kulturelle rettigheder og en forbedring af både arbejds- og familielivet er grundlæggende mål, der skal understøttes gennem dette nye direktiv.
<SPEAKER ID="080" NAME="Antonyia Parvanova" LANGUAGE="BG">
Fru formand, mine damer og herrer! Jeg vil gerne først og fremmest takke fru Lulling for den utrolige mængde tid, hun har brugt på at nå frem til et godt kompromis og en god aftale med Rådet. Uanset de mange forskellige meninger om de enkelte centrale punkter i direktivet og med tanke på, at det stadig er under andenbehandling, kan jeg med sindsro sige, at Gruppen Alliancen af Liberale og Demokrater for Europa støtter det kompromis, man er nået frem til, således at denne lovgivning kan indføres så hurtigt som muligt af medlemsstaterne.
<P>
En opdatering af denne lovgivning gør det muligt for os at garantere ligebehandling af mænd og kvinder, med særligt fokus på social beskyttelse, især beskyttelse af kvinder i selvstændige erhverv. Denne nye lovgivningsramme gør det muligt for os at sikre samme grad af beskyttelse, både når kvinder er selvstændige erhvervsdrivende, og når de blot er ægtefæller eller livsledsagere til selvstændige erhvervsdrivende.
<P>
Som et resultat af denne ændring af direktivet vil medlemsstaterne sikre grundlæggende rettigheder med hensyn til social sikring, herunder 14 ugers betalt barselsorlov til kvinder i selvstændige erhverv og selvstændige erhvervsdrivendes ægtefæller eller livsledsagere.
<P>
Ændringen af direktivet er en tilstrækkelig tidssvarende og positiv beslutning, der vil give kvinder i selvstændige erhverv samt ægtefæller og livsledsagere til selvstændige erhvervsdrivende samme rettigheder med hensyn til social sikring, som almindelige arbejdstagere har. Ægtefællerne og livsledsagerne er ikke arbejdstagere. Der skal dog tages højde for, at de normalt hjælper den selvstændige erhvervsdrivende - en praksis, der er udbredt i mit land inden for landbrugssektoren, i små virksomheder og i de liberale erhverv.
<P>
Denne opdatering af lovgivningen vil gøre det muligt for medlemsstaterne at beslutte sig for at give kvinder i selvstændige erhverv samt ægtefæller og livsledsagere, der hjælper selvstændige erhvervsdrivende, mulighed for at tilmelde sig en social sikringsordning, enten frivilligt eller obligatorisk. Dette sikrer, at kvinder nyder samme sociale beskyttelse og rettigheder som andre, når de er ansat i en familievirksomhed inden for landbruget. Samtidig med at de håndterer markedsrisici, produktion og den finansielle krise, skal de også finde den bedste ordning, hvad angår deres egne social- og sundhedsforsikringer.
<P>
Det er den eneste måde, hvorpå man reelt kan forbedre situationen for både kvinder i selvstændige erhverv og deres ægtefæller og for kvindelige livsledsagere, hovedsagligt i forbindelse med social og økonomisk beskyttelse, uafhængigt af deres ægtefælle eller livsledsager.
<P>
Jeg mener, at denne omfattende lovgivningstekst markerer et lille skridt, som alt andet lige er utrolig vigtigt i forbindelse med ligebehandling af mænd og kvinder. Dette er vejen mod det strategiske mål om ligestilling mellem mænd og kvinder og mod det program, vi for nylig har opdateret - Beijing +15-handlingsplanen.
<P>
Ved at tage dette lille, men vigtige skridt, er det min overbevisning, at vi fortsat vil gøre fremskridt hen imod bedre reproduktive sundhedsprogrammer, et generelt marked for europæisk sundheds- og forsikringstjenesteydelser og hen imod beskyttelse under graviditet og barsel samt en god livskvalitet, uanset geografiske, sociale, kulturelle og etniske forskelle. Ved at gå denne vej får vi frihed til at prioritere og kombinere karriere med familieliv, hvorved der opstår en sund og harmonisk basis for ligestilling og ansvarsdeling mellem kønnene.
<SPEAKER ID="081" NAME="Raül Romeva i Rueda" LANGUAGE="ES">
Fru formand! Jeg vil naturligvis gerne lykønske fru Lulling samt alle de medlemmer af Rådet og Kommissionen, der har arbejdet på dette direktiv.
<P>
Ikke desto mindre vil jeg gerne fremføre samme synspunkt som fru Lulling. Jeg mener, at det giver grund til bekymring, at visse medlemsstater stiller så mange hindringer i vejen for en standardisering af ikkeforskelsbehandling og ligebehandling på europæisk plan. Det er ikke første gang, vi har oplevet det. Vi så det også i forbindelse med direktivet om multipel forskelsbehandling og ligebehandling på andre områder, og jeg mener, det bør give stof til eftertanke.
<P>
Vi kan ikke opfordre til subsidiaritet, når vi har så basalt et problem som klare fundamentale rettigheder for alle, der bor i EU. Jeg mener ikke, at det nogensinde kan blive en undskyldning for at lade nogen opleve forskelsbehandling i EU.
<P>
Jeg mener, at det direktiv, der snart skal vedtages - og det håber jeg, det bliver - til dels vil løse dette problem. Jeg synes, det er en god ting, og at det er vigtigt. Med direktivet garanteres der mere ligebehandling for dem, der for øjeblikket stiler mod at blive selvstændige erhvervsdrivende og logisk nok også for de personer, som er afhængige af dem, dvs. disse selvstændige erhvervsdrivendes ægtefæller.
<P>
Ikke desto mindre er der endnu et problem, som jeg mener, vi er nødt til at fremhæve. Det er blevet påpeget, at forøgelsen af barselsorloven til 14 uger er et fremskridt, og det er det da også. Men lad os nu ikke glemme, at der findes et andet direktiv, hvori behovet for at udvide denne orlov ligeledes fremhæves - og jeg insisterer på, at det er en orlov og ikke fravær på grund af sygdom - i ligestillingens navn.
<P>
Det betyder nødvendigvis også, at der ikke må finde forskelsbehandling sted, ikke bare mellem medlemsstaterne, men også mellem de erhverv, som ansøgerne om denne orlov ønsker at udføre. Derfor er behovet for at sikre lige rettigheder, i lige så høj grad mellem medlemsstater som i forbindelse med den aktivitetstype og den sociale sikringsdækning, vi har i dag, en prioritet - og det står jeg fast på - som strækker sig ud over det direktiv, vi skal vedtage i dag.
<SPEAKER ID="082" NAME="Marina Yannakoudakis" LANGUAGE="EN">
Fru formand! Først vil jeg gerne lykønske fru Lulling med denne betænkning, som hun har kæmpet så bravt for.
<P>
Da jeg første gang hørte om betænkningen, var jeg bekymret for, hvordan den rent logistisk ville komme til at fungere. Målet med betænkningen er al ære og respekt værd og understøtter princippet om ligebehandling af kvinder og mænd i selvstændige erhverv samt deres ægtefæller.
<P>
Men jeg var bekymret for, hvordan den ville blive modtaget af f.eks. selvstændige enkeltmandsvirksomheder som en blikkenslager eller en elektriker. Lad os f.eks. sige, at den pågældende selvstændige erhvervsdrivendes hustru hjælper ham om aftenen med papirarbejde og telefonopkald hjemmefra. Hvordan passer det ind i betænkningen?
<P>
Forventes han at betale sociale bidrag til dækning af hans hustru, så hun bliver berettiget til en eventuel barselsorlov? Har den pågældende selvstændige erhvervsdrivende, der i den aktuelle krise kæmper hårdt, råd til at betale denne indirekte skat, og ønsker han og hans hustru i virkeligheden denne ekstra udgift? Hvis de slet ikke kan se fordelen, vil de så ikke bare undlade at betale bidraget - der er jo i virkeligheden ingen, der ved, at hun hjælper sin mand - og er det ikke lige præcis det, ægtefolk gør, hjælper hinanden?
<P>
Så tænkte jeg skridtet videre. Om nogle år bliver de skilt, som det ofte er tilfældet, og hvad sker der så? Den arme fyr blankes af til skindet af sin hustru, fordi han ikke har betalt bidragene. Interessante tider og en interessant følgevirkning af vores betænkning.
<P>
Antallet af selvstændige erhvervsdrivende i Det Forenede Kongerige er steget til 1,7 mio. En af grundene til stigningen er, at beskæftigelsesmulighederne er færre i disse dage, og derfor ønsker folk at starte deres eget. Bør staten ikke under disse omstændigheder støtte deres indsats?
<P>
Jeg har nærlæst fru Lullings ændringer, og synes, at hun har gjort en stor indsats for at forbedre det, der oprindeligt var en håndfast betænkning om selvstændige erhvervsdrivende. Jeg er dog stadig generelt bekymret over lovgivning, der vedtages i Bruxelles, vedrørende beskæftigelse. Jeg mener, at det arbejde bør overlades til de nationale regeringer, der er bedre klædt på til at vurdere deres borgeres behov - hvilket også understreges i betænkningen.
<P>
Jeg støtter fru Lullings henstillinger om, at de nationale systemer skal anerkende vigtigheden af at beskytte selvstændige erhvervsdrivende, og at vi skal bekæmpe alle former for diskriminering, men jeg er stadig ikke overbevist om, at Parlamentet har de bedste forudsætninger for at arbejde med beskæftigelsesanliggender.
<SPEAKER ID="083" NAME="Eva-Britt Svensson" LANGUAGE="SV">
Fru formand! Jeg vil gerne takke Rådet og Kommissionen. Jeg vil også gerne takke fru Lulling mange gange, for det er takket været hendes fremragende arbejde, at vi nu er nået frem til andenbehandlingen. Vi er nået frem til en aftale om selvstændige erhvervsdrivendes og deres livsledsageres ret til ligebehandling, og Den Europæiske Venstrefløjs Fællesgruppe/Nordisk Grønne Venstre støtter forslaget.
<P>
Den arbejdsstyrke, vi taler om, består primært at kvinder, og har tidligere været usynlig. Denne nødvendige revision af det tidligere direktiv fjerner den diskriminering, som selvstændige erhvervsdrivende og deres livsledsagere tidligere har lidt under.
<P>
Kvinder i selvstændige erhverv og selvstændige erhvervsdrivendes livsledsagere skal helt klart være dækket af medlemsstaternes sociale sikringsordninger. Et andet vigtigt punkt i direktivet, der er blevet forhandlet om, er, at Kommissionen i tilfælde af et fremtidigt direktiv om længere barselsorlov til arbejdstagere skal informere Parlamentet og Rådet, således at vi eventuelt kan tildele selvstændige erhvervsdrivende samme rettigheder som arbejdstagere.
<P>
Jeg vil også gerne tilføje, at der skal sættes en stopper for diskriminering af kvindelige iværksættere i lyset af EU 2020-strategien og indsatsen for at øge væksten i EU. De skal også være berettiget til forældreorlov og have mulighed for at kombinere arbejdsliv og familieliv - noget, vi diskuterer meget tit.
<SPEAKER ID="084" NAME="Mara Bizzotto" LANGUAGE="IT">
Fru formand, mine damer og herrer! Hvis der stadig er forskelle mellem mænd og kvinder på arbejdsmarkedet, er vi ganske klar over, at disse forskelle er endnu større blandt selvstændige erhvervsdrivende. Faktisk tvinges kvinder ofte til at ofre egne karriereambitioner for at påtage sig en rolle og en arbejdsbyrde ud fra en absurd forestilling om, at de skal hellige sig deres familie.
<P>
For at løse dette problem er det min overbevisning, at vi skal gennemføre foranstaltninger - som dem i det direktiv, vi drøfter - og samtidig bevare fokus på familien, eftersom det er den eneste måde at få disse foranstaltninger til at give mening på og samtidig bevare et håb om succes!
<P>
Ved at frigøre kvinder fra det smertefulde dilemma, det er at skulle vælge mellem rollen som mor, hustru, og iværksætter, letter man familiens arbejdsbyrde og går lige til kernen af problemet via specifikke positive foranstaltninger til støtte af familien. Medmindre familien sættes i fokus i pakker med foranstaltninger, vil disse pakker blot være et sammensurium af strategier, som i sidste ende vil være resultatløse.
<SPEAKER ID="085" NAME="Christa Klaß" AFFILIATION="PPE">
(DE) Fru formand, hr. kommissær, mine damer og herrer! Efter 24 år er det på tide at opdatere og tilpasse direktivet om anvendelse af princippet om ligebehandling af mænd og kvinder i selvstændige erhverv.
<P>
To år efter Kommissionen præsenterede sit forslag, har det spanske formandskab nu forhandlet sig frem til et brugbart og acceptabelt kompromis med vores ordfører, fru Lulling. Det opfylder naturligvis ikke alle vores ønsker. Mere regulering og flere forsikringsforpligtelser blev drøftet. Vi skulle løse problemet med, hvor strenge betingelserne skal eller kan være i forbindelse med den nødvendige sociale beskyttelse af kvinder i selvstændige erhverv og især af medhjælpende ægtefæller, der for de flestes vedkommende er kvinder. Hvis kvinder hjælper til i små og mellemstore virksomheder, skal de i det mindste selv være beskyttede. Men dette skal dog også komme fra virksomhederne selv.
<P>
Som vi ved, er selvstændig virksomhed en mulighed, men det er også forbundet med en risiko - især når det kommer til indkomstniveauet, der ofte er svingende. Den grundlæggende sociale beskyttelse kan imidlertid ikke kun sikres gennem private midler. Den enkelte borger i samfundet bør efter bedste evne tage ansvar for sin egen beskyttelse for ikke at blive en byrde for samfundet og for at være dækket i alle livets forhold. Jeg er glad for, at forslaget dækker alle selvstændige erhvervsdrivende og ikke er begrænset til selvstændige erhvervsdrivende inden for landbruget. Medlemsstaterne kan beslutte sig for, hvilken vej de ønsker at gå - om de ønsker at gøre dækningen obligatorisk eller frivillig. Det er subsidiaritet.
<P>
De 14 ugers barselsorlov til kvinder i selvstændige erhverv er en god beslutning, der vil ligestille disse kvinder med kvindelige arbejdstagere og give både mor og barn god tid til at komme sig. Dette nye direktiv er et stort skridt i retning af ligestilling og betyder en væsentlig mindre risiko for mænd og kvinder, der kaster sig ud i selvstændige erhverv. Jeg vil gerne takke alle, der har bidraget til det.
<SPEAKER ID="086" NAME="Britta Thomsen" AFFILIATION="S&amp;D">
(DA) Fru formand, hr. kommissær, mine damer og herrer! Dette direktiv om ligebehandling af mænd og kvinder i selvstændige erhverv er af afgørende betydning. Det sikrer nemlig millioner af europæiske kvinder, der arbejder som selvstændigt erhvervsdrivende, iværksættere eller medhjælpende hustruer, nogle sociale vilkår, der kan måle sig med kvindelige arbejdstageres.
<P>
Vigtigst og helt centralt i direktivet er retten til minimum 14 ugers barsel. At der er behov for at sikre kvindelige iværksættere bedre vilkår, står helt klart, når man ser hvor relativt få kvinder, der i dag bliver iværksættere. I EU er det kun otte procent af den kvindelige arbejdsstyrke, der er iværksættere, mens det er 16 procent af den mandlige. Vi skal motivere flere kvinder til at blive iværksættere, og her er direktivet et godt skridt på vejen. Mange kvinder har nemlig lysten, men mangler modet til at blive iværksættere på grund af usikre sociale vilkår. For mig at se skal dette direktiv ses i sammenhæng med det vigtige arbejde med et generelt barselsdirektiv, som foregår i Ligestillingsudvalget. At sikre alle europæiske kvinder ret til barsel, uden at det forringer deres position på arbejdsmarkedet, er en hjørnesten i europæisk ligestilling.
<P>
Hvis vi i EU skal nå vores mål om at sikre velfærd, så skal vi give EU's kvinder gode muligheder for barselsorlov. Hvis vi i EU skal nå vores mål om at sikre velstand, så skal vi også have højnet fødselsraten. Jeg håber, at dette direktiv blot bliver det første skridt af to. Nu sikrer vi alle europæiske kvinder ret til barselsorlov, næste skridt må så være, at vi også får barsel til fædrene, så vi kan sikre reel ligestilling.
<SPEAKER ID="087" NAME="Riikka Manner" AFFILIATION="ALDE">
(FI) Fru formand! Jeg vil først og fremmest gerne takke ordføreren for det fremragende kompromis. Vi har for nylig drøftet konkurrencedygtighed i Europa, især i forbindelse med Europa 2020, og hvordan vi kan sikre denne form for konkurrencedygtighed, især ved at øge antallet af små og mellemstore virksomheder.
<P>
Hvis vi ønsker at opmuntre iværksættere, er de spørgsmål, vi drøfter i øjeblikket, om anvendelse af princippet om ligebehandling af mænd og kvinder i selvstændige erhverv, af central betydning og en del af denne debat. Vi er nødt til at skabe et reelt alternativ, når det gælder iværksætteri, både for mænd og kvinder. Derudover skal der være støtte til akademisk iværksætteri, så det bliver en del af uddannelsesprogrammerne. På det punkt er vi langt bagud i forhold til bl.a. USA.
<P>
Når vi snakker om ligestilling, skal vi huske, at en af de indikatorer, som især beskriver ligestillingssituationen, er iværksætterområdet og muligheden for at blive iværksætter uanset køn. Hvis vi sammenligner tallene i Europa, kan vi se, at de fleste iværksættere rent faktisk fortsat er mænd. Hvad angår vækst i antallet af iværksættere og støtte til iværksætteri, smerter det mig at sige, at statistikken for øjeblikket viser, at kvindernes ønske om at blive iværksættere er langt mindre end mændenes.
<P>
Det er der selvfølgelig mange grunde til, men det er et faktum, at det aktuelle sociale sikringssystem for især iværksættere er så utilfredsstillende, at det udgør et problem for kvindelige iværksættere, som vi også har hørt i løbet af denne forhandling. Og hvis vi skal tale om barselsorlov, forældreskab og iværksætteri i samme sætning, kommer det til at kræve noget ganske særligt, for en selvstændigt erhvervsdrivendes arbejde er ofte uregelmæssigt, arbejdsdagen er lang, og levevejen er usikker. Denne lovgivningstekst er et fremragende skridt i retning af en mere motiverende og ligestillingsorienteret tilgang til iværksætteri.
<SPEAKER ID="088" NAME="Ilda Figueiredo" AFFILIATION="GUE/NGL">
(PT) Fru formand! Det er vigtigt, at denne proces snart når sin afslutning på trods af dens begrænsninger. Det er på tide at sikre, at alle kvinder, der arbejder - inklusive de millioner af kvinder i selvstændige erhverv samt ægtefæller og livsledsagere til selvstændige erhvervsdrivende - har samme rettigheder, herunder især når det gælder barselsorlov.
<P>
Selv om man med direktivet bevæger sig i den rigtige retning, går man ikke hele vejen i kampen mod diskriminering og en garanti af ligebehandling. Det er dog et positivt skridt, som vi støtter. Men vi vil ikke stoppe ved 14 ugers barselsorlov, og vi vil arbejde for, at det nye direktiv om barselsorlov for kvinder og mænd også kommer til at gælde disse situationer i fremtiden.
<P>
Det vil selvfølgelig være en stadig kamp, selv om vi hilser de fremskridt, der er blevet gjort, velkommen og lykønsker ordføreren med hendes engagement under hele processen.
<SPEAKER ID="089" NAME="Pascale Gruny" AFFILIATION="PPE">
(FR) Fru formand, mine damer og herrer! I dag sender Parlamentet et stærkt signal til kvinder, der hjælper deres ægtefæller i disses selvstændige erhverv. Deres sociale rettigheder vil fremover være betydelig forbedret, og jeg vil gerne lykønske ordføreren, fru Lulling, med det arbejde, hun har gjort.
<P>
Europa skal beskytte. I henhold til den nye definition af "medhjælpende ægtefælle" er ægtefæller og livsledsagere berettiget til social beskyttelse i tilfælde af sygdom eller pension. Bageres ægtefæller vil nu også kunne drage fordel af sociale rettigheder.
<P>
Det er imidlertid ærgerligt, at Rådet ikke støttede obligatorisk medlemskab, men udelukkende vedtog frivilligt medlemskab.
<P>
Der gives også barselsorlov til alle kvinder. I den nye tekst er der fastlagt barselsorlov i en minimumsperiode for kvinder i selvstændige erhverv og hustruer til selvstændige erhvervsdrivende i hele EU. Varigheden af denne orlov er for øjeblikket 14 uger. Jeg er skyggeordfører for Gruppen for Det Europæiske Folkeparti (Kristelige Demokrater) for direktivet om sikkerhed og sundhed under arbejdet for arbejdstagere, som er gravide. Jeg håber oprigtigt, at vedtagelsen af denne tekst betyder, at barselsorloven for kvinder forlænges, og hvorfor så ikke efterfølgende forlænge den for kvinder i selvstændige erhverv?
<P>
Endelig har Europa foreslået nogle kreative og pragmatiske løsninger for at hjælpe par med at forene arbejde og familieliv. Det er nu på tide at handle og gennemføre forslagene så hurtigt som muligt. Europas kampagne for at beskytte kvinder gør fremskridt ved hjælp af denne tekst. Men medlemmerne af Europa-Parlamentet er nødt til at blive ved med at eliminere uligheder mellem mænd og kvinder.
<SPEAKER ID="090" NAME="Edite Estrela" AFFILIATION="S&amp;D">
(PT) Fru formand! Dette direktiv skal revideres hurtigst muligt. Denne betænkning er vigtig, fordi den vil løse den uretfærdige og diskriminerende situation, som selvstændige erhvervsdrivende befinder sig i, og samtidig fremme iværksætteri blandt kvinder.
<P>
Fra nu af har kvinder i selvstændige erhverv samt selvstændige erhvervsdrivendes ægtefæller og livsledsagere ret til barselorlovsydelse, der i længde og beløb svarer til lønnede arbejdstageres. Det er dog en forudsætning, at man bidrager til social sikring. Det er kun ret og rimeligt, eftersom lønnede arbejdstagere også skal betale sociale sikringsbidrag.
<P>
Det betragtes også som grundlæggende retfærdigt, at retten til barselsorlov ikke udelukkende begrænses til landbrugssektoren, og at den skal udvides til at omfatte alle selvstændige erhvervsdrivende, der som nævnt repræsenterede 10,5 % af alle arbejdstagere i EU i 2007. Det er efter min mening derfor, at det bør gælde for alle selvstændige erhvervsdrivende, uanset hvilket erhverv de har, herunder inden for håndværk, handel, de liberale erhverv eller små og mellemstore virksomheder.
<P>
Vi er nødt til at fremme ligestilling, og jeg håber, at Parlamentet vedtager de forslag, der allerede er blevet vedtaget af Udvalget om Kvinders Rettigheder og Ligestilling.
<SPEAKER ID="091" NAME="Lena Kolarska-Bobińska" AFFILIATION="PPE">
(PL) Vedtagelsen af de nuværende foranstaltninger er meget vigtig set fra et økonomisk og socialt synspunkt, men også på grund af værdier som beskyttelse af familien og lige muligheder.
<P>
Den nuværende krise og stigningen i arbejdsløsheden, som krisen har forårsaget, påvirker især de svagere grupper. En af disse grupper er kvinder. Derfor vil juridiske foranstaltninger, der giver selvstændige erhvervsdrivende lige rettigheder, gøre det nemmere for kvinder at starte egen virksomhed. Det er vigtigt i lyset af behovet for at sætte skub i den økonomiske udvikling og reducere arbejdsløsheden, men det er også vigtigt, fordi et stigende antal kvinder beslutter sig for at starte deres eget. Det er dem, der tager beslutningerne, de er ledere af deres egne firmaer, de bestemmer, hvordan pengene skal bruges, og de burde ikke udsættes for forskelsbehandling.
<P>
Små virksomheder er derfor et sted, hvor kvinder kan få opfyldt deres ambitioner - kvinder, som ønsker at være erhvervsaktive, men som ikke ønsker at opgive deres familieliv. Faktisk vil disse foranstaltninger også give de medlemsstater, der seriøst overvejer familiepolitikker, mulighed for at forbedre deres egen lovgivning. Jeg vil også gerne henlede opmærksomheden på en bestemt gruppe, som kræver yderligere beskyttelse, og som har brug for, at vi overvejer deres situation. Jeg tænker på kvinder, som arbejder i hjemmet. At arbejde i hjemmet betragtes ikke som arbejde, selv om det faktisk involverer omkring 200 forskellige opgaver hver eneste dag. Kvinder, der arbejder i hjemmet, er ofte ikke beskyttet gennem pension eller sundhedsydelser og er ikke berettiget til ferie. I den forbindelse mener jeg, at der bør gennemføres lovgivning, som gør det nemmere for disse kvinder at drage fordel af alle former for social beskyttelse.
<SPEAKER ID="092" NAME="Iratxe García Pérez" AFFILIATION="S&amp;D">
(ES) Fru formand! Jeg ville bare gerne sige tak til både fru Lulling og det spanske formandskab. Til fru Lulling for hendes udholdenhed, vedholdenhed og hårde arbejde med at nå frem til det punkt, hvor vi er i dag, og til det spanske formandskab for at tillade forskellige og modstridende synspunkter at komme til udtryk i Rådet, hvilket har gjort det muligt at nå frem til den aftale, der ligger på bordet i dag.
<P>
Under denne forhandling har vi drøftet ændringen af direktiv 86/613/EØF, og det er blevet tydeligt, at direktivet ikke lever op til de fastlagte mål. Jeg synes, det er meget vigtigt at understrege den store betydning af denne aftale i en tid, hvor Europa er præget af krise og usikkerhed, en tid, som ikke har hindret fremskridt på området for social beskyttelse af kvinder i selvstændige erhverv i EU.
<P>
Jeg vil gerne minde om, at mere end 10 % af arbejdstagerne i EU var selvstændige erhvervsdrivende i 2007. Den aftale, vi er nået frem til, er måske ikke den bedste løsning, men den skaber mulighed for at gøre yderligere fremskridt fremover.
<P>
Hovedformålet med dette direktiv er at udvide den sociale beskyttelse til at omfatte alle selvstændige erhvervsdrivendes partnere, herunder ugifte par, og at omfatte alle selvstændige erhvervsdrivende eller selvstændige par af social sikring, hvilket ikke er tilfældet i alle medlemsstater i dag
<P>
Vi er i øjeblikket aktivt involveret i at udvikle EU 2020-strategien, hvori vi skal definere den fremtidige europæiske model. Vi må fremover ikke ignorere princippet om ligebehandling, og derfor er det vigtigt at gå videre med den type foranstaltninger, som garanterer dette princip. Det er mit håb, at det skridt, vi tager i dag med vedtagelsen af dette forslag, er det første blandt mange.
<SPEAKER ID="093" NAME="Joanna Katarzyna Skrzydlewska" AFFILIATION="PPE">
(PL) Fru formand! Den næsten enstemmige vedtagelse af fru Lullings betænkning i Udvalget om Kvinders Rettigheder og Ligestilling glæder mig meget. Betænkningen omhandler ændringer af direktivet om anvendelse af princippet om ligebehandling af mænd og kvinder i selvstændige erhverv.
<P>
Det er meget vigtigt, at vi er nået frem til et kompromis, og at selvstændiges forhold forbedres, idet de udgør omkring 10 % af arbejdsmarkedet. Blandt de fremsatte ændringsforslag er det vigtigste, at selvstændige erhvervsdrivende og deres ægtefæller eller livsledsagere kan modtage sociale ydelser, og navnlig, at de får mulighed for at indbetale til deres egen pension og få betalt barsel svarende til den, der gives til kvinder, som er ansat hos en arbejdsgiver. Disse rettigheder skal sikres gennem lovgivning på EU-plan.
<P>
Disse foranstaltninger vil ikke blot medvirke til at forbedre kvinders situation, men de vil også markant reducere den ulighed, der er mellem selvstændige erhvervsdrivende og personer, som er ansat hos en arbejdsgiver. Millioner af mennesker, der arbejder i familievirksomheder, vil endelig få glæde af frivillig social beskyttelse gennem et socialforsikringssystem, uden hvilket de ville være dårligere stillet. Dette er et vigtigt skridt fremad, ikke mindst fordi det kompromis, der er nået i år, i mange år var helt umuligt at opnå.
<P>
Jeg opfordrer alle mine kolleger til at bakke op om denne betænkning. Jeg vil gerne udtrykke min oprigtige tak til fru Lulling. Takket være denne betænkning vil mange selvstændige kvinders tilværelse blive nemmere.
<SPEAKER ID="094" NAME="Marc Tarabella" AFFILIATION="S&amp;D">
(FR) Fru formand, hr. kommissær, mine damer og herrer! Med fru Lullings fremragende betænkning forsøger Europa-Parlamentet at mindske forskelsbehandlingen af mænd og kvinder på arbejdspladsen yderligere, og jeg hilser dette træk velkommen. Det er endnu et skridt på en meget lang vej.
<P>
Jeg mener, at det er vigtigt at understrege vigtigheden af social beskyttelse af selvstændige erhvervsdrivendes medhjælpende ægtefæller eller anerkendte livsledsagere. Lad os ikke glemme, at medhjælpende ægtefæller i mange europæiske lande stadig ikke har en selvstændig status, at deres arbejde ikke anerkendes, og at de ikke er dækket af de selvstændige erhvervsdrivendes socialsikringsordninger. Vi befinder os i 2010, og kvinder i visse medlemsstater får stadig ikke anerkendt deres rettigheder og er fuldstændig afhængige af deres ægtefælles forsikring.
<P>
I denne tid med økonomisk krise kan vi ikke tillade, at medhjælpende ægtefæller er afhængige af et system, der kan sende dem ud i fattigdom fra den ene dag til den anden, f.eks. i tilfælde af skilsmisse eller separation. Derfor kan vi ikke godtage, at medlemsstater kan opretholde nationale bestemmelser, der begrænser adgangen til særlige socialsikringsordninger eller indebærer særlige finansieringsbetingelser. Medhjælpende ægtefæller skal være dækket med hensyn til pension, familieydelser, sundhedspleje, ydelser ved uarbejdsdygtighed og barsel.
<P>
Endelig er det på dette trin af forhandlingerne medlemsstaterne, der afgør, hvorvidt denne sociale beskyttelse skal gennemføres på obligatorisk eller frivillig basis. Derfor opfordrer jeg kraftigt alle medlemsstaterne til at gøre deres yderste for at sikre, at denne beskyttelse gøres obligatorisk. Vi skal alle gøre vores for at bekæmpe jobusikkerhed og manglende anerkendelse af rettigheder, særlig i en tid med økonomisk krise.
<SPEAKER ID="095" NAME="Zuzana Roithová" AFFILIATION="PPE">
(CS) Fru formand! Jeg vil også gerne takke Astrid Lulling for det arbejde, hun har udført. Jeg er som andre medlemmer enig med hende i, at de bedre barselsforhold for selvstændige erhvervsdrivende kvinder og forbedringerne for selvstændige erhvervsdrivendes ægtefæller i dette direktiv ikke skal begrænses til personer, der arbejder i landbruget, men at de naturligvis også skal gælde for andre områder, herunder de liberale erhverv. Medhjælpende ægtefæller har ikke alle steder selvstændig juridisk status, så deres arbejde anerkendes ikke altid, og de har ikke deres egne sociale sikringsordninger. Det er absolut nødvendigt at anerkende deres erhvervsmæssige status og definere deres rettigheder. Det glæder mig, at Rådet har anerkendt Parlamentets holdning fra førstebehandlingen om, at barselsydelser skal gøre det muligt for alle at tage en pause på mindst tre måneder, det nødvendige minimum for at sikre et ordentligt forløb for en normal graviditet og moderens fysiske restituering efter en normal fødsel, selv om barnets sunde udvikling optimalt kræver mindst to års individuel pleje i hjemmet. Jeg er ked af, at Rådet ikke anser disse tre måneder for den absolutte minimumsstandard, som medlemsstaterne socialsystemer automatisk skal tilbyde, og at yderligere ydelser kun kan tilbydes på frivillig basis.
<SPEAKER ID="096" NAME="Antigoni Papadopoulou" AFFILIATION="S&amp;D">
(EL) Fru formand! Jeg vil også gerne støtte og byde det foreliggende kompromis velkommen, da det sætter fokus på de demokratiske mangler, som særlig kvinder i mange år har lidt under, når de hjælper deres selvstændige ægtefælle inden for handel, håndværk, små og mellemstore virksomheder og i de liberale erhverv uden nogen anerkendelse af deres arbejde.
<P>
Selvstændige erhvervsdrivende og deres partnere, hvoraf størstedelen er kvinder, har rettigheder. De er ikke usynlige arbejdere - de har ret til social sikkerhed, til sundhedspleje, til pension, til barselsorlov, til forældreorlov og til fædreorlov. Kvinder har i årevis ofret sig selv for deres mænd, givet afkald på deres faglige udvikling og ofret sig for deres børn og deres familie ved at tilbyde billig, ubetalt arbejdskraft. Ofte er de efter en skilsmisse eller deres mands død ladt tilbage uden forsikring, uden ydelser eller kompensation.
<P>
Det foreliggende kompromis afbøder nogle af de eksisterende uligheder. Der er imidlertid uden tvivl behov for yderligere støtte til kvinder, til fremme af lighed for kvindelige iværksættere, særlig i en tid med økonomisk krise og hvor EU er i gang med at definere morgendagens politik, for EU i 2020.
<SPEAKER ID="097" NAME="Franz Obermayr" AFFILIATION="NI">
(DE) Fru formand! Jeg vil gerne sige Dem mange tak for at lade mig få ordet om dette emne. Omkring 30 % af alle selvstændige erhvervsdrivende i EU er kvinder. De er særlig godt repræsenteret i små og mellemstore virksomheder, særlig i servicesektoren, og yder derfor et stort økonomisk bidrag til vores samfund.
<P>
Disse kvinder skal have de samme muligheder som deres mandlige kollegaer, uden at det skal være nødvendigt at bruge kvoter eller lignende. Selvstændige erhvervsdrivende kvinder skal ofte slås med det problem, at det at blive mor kan true dem på deres levebrød. I lyset af den stadig ældre befolkning er det nu vigtigere end nogensinde at sikre effektive muligheder for barsel og at prioritere familien.
<P>
Familievirksomheder, hvor kvinderne hjælper til, spiller også en vigtig rolle - både inden for de liberale erhverv, handel, detailsalg og navnlig i landbruget. På alle disse områder er det nødvendigt at sikre en passende social og juridisk beskyttelse.
<P>
Ikke desto mindre skal medlemsstaterne til enhver tid bevare deres kompetence på sociallovgivningsområdet, og denne skal aldrig overdrages til EU. Det handler om kompromiser og muligheder for at tage hensyn til forskellige socialpolitiske traditioner, såsom om forsikring af medhjælpende ægtefæller skal gøres obligatorisk eller frivillig.
<SPEAKER ID="098" NAME="Angelika Werthmann" AFFILIATION="NI">
(DE) Fru formand, mine damer og herrer! Jeg vil også gerne lykønske fru Lulling. Jeg glæder mig over, at denne betænkning er endnu et skridt fremad mod realiseringen af princippet om ligestilling mellem mænd og kvinder, herunder for selvstændige erhvervsdrivende. En vigtig hjørnesten er, at ikke blot ægtefæller, men også livsledsagere er omfattet, hvilket er helt på sin plads. Langt om længe kan medhjælpende partnere nyde godt af det samme sociale beskyttelsesniveau, og dette gælder også for barselsydelser.
<SPEAKER ID="099" NAME="Paul Rübig" AFFILIATION="PPE">
- (DE) Fru formand! Jeg vil også gerne lykønske fru Lulling. Særlig kvinder får helt nye muligheder som selvstændige erhvervsdrivende i små og mellemstore virksomheder. I en krisetid som denne skal vi huske på, at der ligger gode muligheder i selvstændig erhvervsvirksomhed fremover, at der kan skabes nye job på dette område, og at det også skaber mulighed for udvikling af helt nye brancher. Vi har f.eks. udviklet Girls' Day for at opmuntre unge kvinder til at tage tekniske job, for det er i disse tekniske job, at der opstår helt nye muligheder, og i dag er folk ikke rigtig klar over, hvor mange forskellige job der egentlig er tilgængelige for kvinder. Endelig er det også kvinder, der igen og igen sikrer økonomisk stabilitet. Jeg tror, at det i en krisetid er særlig vigtigt at sikre, at virksomheders egenkapital og risikovillige kapital kan udnyttes på lige vilkår af kvinder.
<SPEAKER ID="100" NAME="Günther Oettinger" LANGUAGE="EN">
Fru formand! Vi har i dag gjort fremskridt i kampen mod fattigdom og for fremme af kvindelige selvstændige erhvervsdrivende. Processen er ikke hermed slut, men det er et kæmpe skridt fremad. Såfremt Rådet godkender forslaget, vil selvstændige erhvervsdrivende kvinder for første gang nogensinde have ret til barselsorlov. Medlemsstaterne vil også have en klar forpligtelse til på anmodning at yde social beskyttelse til medhjælpende ægtefæller.
<P>
Jeg vil gerne takke Udvalget om Kvinders Rettigheder og Ligestilling og hele Parlamentet for det arbejde, der er blevet lagt i opnåelsen af denne succes.
<P>
Til sidst vil jeg gerne sige et par ord til fru Lulling, der i mange år personligt har kæmpet for denne sag. Den kamp er nu vundet, og jeg er dybt taknemmelig for hendes indsats, der har ført til dette bemærkelsesværdige resultat.
<SPEAKER ID="101" NAME="Astrid Lulling" LANGUAGE="DE">
Fru formand! Jeg vil gerne først takke kommissær Oettinger, der har repræsenteret sin kollega kommissær Reding på så fremragende engelsk.
<P>
(FR) Jeg er tilfreds. Jeg takker alle de medlemmer, der har talt, fordi de støtter den holdning, der deles af et overvældende flertal i Udvalget om Kvinders Rettigheder og Ligestilling, hvilket vil gøre det muligt at vedtage denne tekst i morgen.
<P>
Jeg vil gerne berolige hr. Romeva i Rueda. Denne tekst er ikke perfekt. Den lever stadig ikke op til mine krav. Vi har endnu ikke vundet krigen, men vi har vundet et vigtigt slag. Dette er et skridt i den rigtige retning.
<P>
Jeg vil også gerne sige til hr. Romeva i Rueda og fru Figueiredo, at de ikke skal bekymre sig om barselsbeskyttelse - det, de ønsker, er der sørget for i betragtning 17 a. Læs den - jeg har ikke tid til at læse den op. Der er kun én tilføjelse. Hvis vi skulle stemme for dette, ville det ikke være muligt at vedtage direktivet under det spanske formandskab, og vi ville risikere at miste måneder om ikke år til ingen verdens nytte - jeg vil gerne berolige forslagsstillerne - det, de foreslår i deres ændringsforslag, foreslås med andre ord i ændringsforslag 4, der blev vedtaget ved førstebehandlingen og taget op i sin helhed af Rådet. Jeg tror derfor, at disse medlemmer med god samvittighed kan stemme for de andre ændringsforslag.
<SPEAKER ID="103" NAME="Formanden">
Forhandlingen er afsluttet.
<P>
Afstemningen finder sted tirsdag den 18. maj 2010.
<P>
Skriftlige erklæringer (artikel 149)
<SPEAKER ID="104" NAME="Robert Dušek  " LANGUAGE="CS">
Direktivet om ligebehandling af mænd og kvinder i selvstændige erhverv sigter mod at forene gældende EU-lovgivning og erstatte en række direktiver, der behandler denne politik på en fragmenteret måde. De sociale forhold for selvstændige erhvervsdrivende og ansatte er meget forskellige fra den ene medlemsstat til den anden, og socialsikringsydelser i tilfælde af langvarig eller permanent udelukkelse fra arbejdsmarkedet er i nogle tilfælde praktisk talt ikke eksisterende. Selvstændige erhvervsdrivende har ofte ingen sygeforsikring. De arbejder, når de er syge, fordi det er en større økonomisk fordel. Kvinder vender tilbage til arbejdet, når de har født, og tager ikke barselsorlov. Medhjælpende ægtefæller har ikke deres egne sociale sikringsordninger. Selvstændige erhvervsdrivende er vigtige for økonomien, og de er uerstattelige i samfundet. Disse personer sørger økonomisk for sig selv og deres familier, betaler skat til statskassen og betaler for social- og sundhedsforsikringer. Staten skal ikke bidrage til deres underhold. Deres rolle er særlig uundværlig i regioner, hvor der af forskellige årsager er mangel på job hos såkaldte store arbejdsgivere samt i landbruget. Det er derfor nødvendigt at indføre harmoniserede minimumsstandarder, der vil hjælpe med til at sikre selvstændige erhvervsdrivende samme status som ansatte samt ligestilling mellem selvstændige mænd og kvinder. Målet bør være større beskyttelse under barsel, anerkendelse af behov for orlov til pleje af familiemedlemmer og anerkendelse af en medhjælpende ægtefældes bidrag.
<SPEAKER ID="105" NAME="Zita Gurmai  " LANGUAGE="EN">
Fru formand! Det forslag, vi drøfter i denne uge, er ikke af teknisk karakter. Det er et spørgsmål om retfærdighed og sund fornuft - på to måder. Det er ikke alene ud fra en moralsk, men også en økonomisk synsvinkel, klart, at vi er nødt til at yde social beskyttelse og barselsydelser til gravide selvstændige og selvstændige mænds gravide ægtefælder eller livsledsagere. Vi må ikke diskriminere disse kvinder eller partnerne, der lever sammen med mænd, der vælger denne type arbejde, især ikke når vi alle er enige om, at vi må tilskynde flere kvinder til at gå ind i erhvervslivet. Mens vi forsøger at kæmpe os ud af krisen, fremmer vi skabelsen af arbejdspladser, herunder arbejdspladser til selvstændige erhvervsdrivende. Derfor er vi også nødt til at sikre, at der er et incitament for kvinder til at starte egen virksomhed. For det andet må vi ikke diskriminere nyfødte i disse familier. Det er uacceptabelt, at børn af almindeligt ansatte har ret til at have deres mor eller far hos sig (uden at familiens levebrød er truet) i de første uger af deres liv, når andre børn ikke har denne ret, fordi deres forældre er selvstændige erhvervsdrivende.
