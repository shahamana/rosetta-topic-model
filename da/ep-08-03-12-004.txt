<CHAPTER ID="004">
Erklæring fra formanden
<SPEAKER ID="089" NAME="Formanden">
Formandskonferencen har bedt mig om at afgive en erklæring om gidslernes situation i Colombia før afstemningerne. Jeg håber, at det forener os i ro og besindelse.
<P>
I forbindelse med 6-års-dagen for Íngrid Betancourts bortførelse den 23. februar rettede verdenssamfundet og Parlamentet på ny øjnene mod den menneskelige tragedie, som mange af de 700 gidsler, der er bortført af FARC i Colombia, har været udsat for gennem flere år under umenneskelige vilkår. Det er endnu en anledning til at kræve dem frigivet øjeblikkeligt af humanitære grunde.
<P>
(Bifald)
<P>
Da helbredstilstanden hos mange af de bortførte gidsler, herunder fru Betancourt selv, giver stor anledning til bekymring, kræver vi deres øjeblikkelige frigivelse og udsendelse af en international medicinsk mission, så gidslerne kan få hurtig lægehjælp. Vi bifalder præsident Uribes bestræbelser på at søge en dialog for at opnå en humanitær aftale. Vi giver udtryk for vores solidaritet med ofrene, de bortførte og deres familier.
<P>
(Stående bifald)
