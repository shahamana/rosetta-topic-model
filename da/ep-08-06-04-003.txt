<CHAPTER ID="003">
Velkomstord
<SPEAKER ID="008" NAME="Formanden">
Jeg byder Deres Eminence hjerteligt velkommen. Ærkebiskop Galaktion af Stara Zagora i Bulgarien, der er ledsaget af ortodokse gejstlige, har taget plads på ærestribunen.
<P>
(Bifald)
<P>
Deres Eminence, det var en fornøjelse at kunne tale med Dem allerede her til morgen.
<P>
Derudover glæder det mig i dag at kunne byde vinderne af den første Karlspris for unge velkommen i Europa-Parlamentet. Denne pris uddeles af den internationale Karlsprisstiftelse i Aachen og Europa-Parlamentet i fællesskab. Prisuddelingen fandt sted den 29. april i Aachen. Vores unge venner har besøgt Europa-Parlamentet siden i går og befinder sig i øjeblikket på tribunen.
<P>
(Bifald)
<P>
Jeg byder repræsentanterne for vinderne af førstepræmien for projektet "Students Without Boundaries" velkommen - Emöke Korzenszky fra Ungarn, Ilona Mikoczy fra Slovakiet, Agota Demeter fra Rumænien og Zoltan Csadi fra Slovakiet. Lorenzo Marsili fra Storbritannien repræsenterer andenpræmien, der gik til projektet "Festival of Europe" i London. Sidst, men ikke mindst byder jeg vinderne af tredjepræmien velkommen, der gik til statsgymnasiet i Vyronas, en forstad til Athen i Grækenland. Hjerteligt velkommen, Paraskevi Christodoulopoulou!
<P>
På vegne af Europa-Parlamentet vil jeg gerne takke Dem for Deres bidrag, der medvirker til at fremme idéen om den europæiske integration blandt unge mennesker.
<P>
(Bifald)
<P>
Jeg vil gerne byde en delegation fra parlamentet i Navarra, Spanien, hjerteligt velkommen. Delegationen har taget plads på gæstetribunen og ledes af formanden for parlamentet, Elena Torres Miranda. Hjerteligt velkommen!
<P>
(Bifald)
<P>
De 10 medlemmer af delegationen vil i dag og i morgen møde forskellige repræsentanter for Europa-Parlamentet, og jeg vil selv have fornøjelsen at mødes med dem. Jeg håber, at Deres ophold i Bruxelles og Deres besøg i Europa-Parlamentet bliver en vellykket og positiv oplevelse. Bienvenidos!
