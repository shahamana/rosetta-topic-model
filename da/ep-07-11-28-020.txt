<CHAPTER ID="020">
Indlæg af et minuts varighed om politisk vigtige sager
<SPEAKER ID="179" NAME="Formanden">
Næste punkt på dagsordenen er indlæg af et minuts varighed om politisk vigtige sager.
<SPEAKER ID="180" NAME="Vytautas Landsbergis" AFFILIATION="PPE-DE">
(EN) Hr. formand! For nylig vedtog Parlamentet en klog beslutning om relationerne til en af sine nabostater. Jeg vil gerne citere nogle virkelige sætninger. Lyt opmærksomt og uden frygt: "der henviser til, at den" russiske "offentlighed ikke er tilstrækkeligt informeret om omfanget af de forbrydelser, der er blevet begået under" anden verdenskrig, "især i" Finland, de baltiske stater, Katyn og Königsberg-området; Parlamentet "mener, at borgerne i" Rusland "er berettiget til at høre sandheden om strategierne i forbindelse med krig og folkemord, der er blevet gennemført i deres navn, og få kendskab til, hvem der udførte krigsforbrydelserne"; Parlamentet "mener, at" Rusland "må acceptere sin" sovjetiske "fortid på ærlig vis, for at der kan ske fremskridt, og at en forarbejdning af fortiden er en nødvendig forudsætning for forsoning med" Ruslands "naboer".
<P>
Det har vores Parlament faktisk sagt - til Serbien, som værdsatte vores forslag, men eftersom Parlamentet ikke benytter sig af dobbeltmoral, må samme form for opfordringer bruges i vores dokumenter om Rusland.
<SPEAKER ID="181" NAME="Lívia Járóka" AFFILIATION="PPE-DE">
(HU) Hr. formand, mine damer og herrer! Jeg takker formanden. Jeg vil gerne sige et par ord om europæiske romaers situation i forbindelse med vores udtalelse, som blev vedtaget på sidste plenarmøde. Jeg føler, det er nødvendigt, at Kommissionen og Parlamentet arbejder sammen og tager ansvar for denne minoritet ved at påtage sig en langt mere empatisk rolle, end de har gjort hidtil, og udarbejder, gennemfører og overvåger programmer, som sigter mod inklusion af sociale grupper, der er blevet udelukket og marginaliseret. Som led heri ville det være vigtigt for medlemmerne af Parlamentet at arbejde side om side med de kommissærer, som er direkte eller indirekte ansvarlige for minoriteter, deres integration og deres inklusion, og som specialistgruppe i fællesskab at udarbejde en omfattende, grænseoverskridende romastrategi med effektiv overvågning, der ville give dem, der bor i de mest underprivilegerede områder, og de mest dårligt stillede grupper mulighed for at få adgang til EU's udviklingsprogrammer. Det ville kræve, at der udarbejdes et fælleseuropæisk krisekort, der ville gøre det nemmere at vurdere de områder, der er ramt af alvorlig fattigdom. De Kristelige Demokrater var de første her i Parlamentet, der for to år siden vedtog en romastrategi. Jeg så gerne, at de andre partier sluttede sig til den. Det er efter min mening meget vigtigt for os at deltage sammen, side om side, ved romahøringen den 14. februar, og at gøre noget for denne minoritet. Det er meget vigtigt, at der bliver gjort noget.
<SPEAKER ID="182" NAME="Hans-Peter Martin" AFFILIATION="NI">
(DE) Hr. formand! Ifølge øjenvidner fandt der den 14. november i år kl. ca. 15 en hastighedsoverskridelse sted, der nærmest trodser enhver beskrivelse, og som involverer Harald Rømer, generalsekretær for Europa-Parlamentet, der tilsyneladende befandt sig i en diplomatbil indregistreret i Luxembourg, som kørte fra Europa-Parlamentet til Strasbourg centrum. Spurve blev mast under bilens hjul, da han for fuld fart kørte ned ad Allée de la Robertsau og med en hastighed på over 100 km/t drønede forbi køretøjer, der kørte langsomt i den tætte trafik, hvorved han tvang forskrækkede fodgængere til at springe i sikkerhed fra fodgængerfeltet.
<P>
Jeg vil derfor gerne stille hr. Rømer et par spørgsmål: Kørte De rent faktisk i det omtalte køretøj på det omtalte tidspunkt? Hvem sad ved rattet? Hvilke instruktioner havde De - eller havde De ikke - givet chaufføren? Hvorfor blev det omtalte køretøj ført på en så uforsvarlig måde, og hvorfor blev hastighedsgrænsen overskredet i så voldsom grad? Mener De ikke, at færdselsloven gælder for Dem? Er De ikke enig i, at De som Parlamentets øverste embedsmand bør udvise særligt hensyn over for andre og overholde færdselsloven? Har De tænkt Dem at opføre Dem på samme måde i fremtiden, og skal andre trafikanter køre i frygt for Dem?
<SPEAKER ID="183" NAME="Monica Maria Iacob-Ridzi" AFFILIATION="PPE-DE">
(RO) Hr. formand! I søndags valgte rumænerne for første gang deres repræsentanter til Europa-Parlamentet. Rumænien tilslutter sig den europæiske tradition med direkte valg til Parlamentet, som startede i 1979.
<P>
Valget i Rumænien har vist os, at vi har et stort ansvar over for det rumænske folk, som vi er nødt til at fortællere mere om EU og forklare fordelene ved og kravene fra den familie, vi tilhører. Selv om Rumænien er det land med næststørst tilslutning til EU, var valgdeltagelsen relativt lav - 29,4 %. Ikke desto mindre var valget en dundrende succes for tendensen hos Europas folk. Der er nu næsten tre gange flere repræsentanterne for Det Demokratiske Parti i Rumænien her i Parlamentet, og efter vores sejr er PPE-DE's vægt i Parlamentet forøget med næsten 4 %.
<P>
Jeg takker rumænerne for deres tillid, og jeg takker Dem for de positive signaler, De har sendt til de rumænske vælgere.
<SPEAKER ID="184" NAME="Pierre Pribetich" AFFILIATION="PSE">
(FR) Hr. formand, mine damer og herrer! Sandet i Kosovos timeglas løber ubønhørligt ned, og snart er det den 10. december. Desværre diskuteres der fortsat for døve øren om et yderst autonomt Kosovo inden for Serbiens grænser eller overvåget uafhængighed. Valgene til den lovgivende forsamling den 18. november styrkede kun de politiske aspirationer med sejr til tilhængerne af uafhængighed ved en afstemning præget af rekordlav valgdeltagelse.
<P>
Derfor må EU finde på en anden strategi end uafhængighed og derved bekræfte en europæisk udenrigspolitik. Selve ordet uafhængighed er en fælde, et synonym for kaos i Europa. Ved at acceptere denne proces, åbner vi en Pandoras æske med al den nationalisme, regionalisme og lokalpatriotisme, det indebærer på vores eget territorium.
<P>
I en globaliseret verden er uafhængighed en illusion. Alle parter må opfordres til at opbygge et regionalt fællesskab med fredelige meningsudvekslinger, der respekterer de demokratiske principper. Støtte til opdeling og uafhængighed vil kun forstærke nationalismen. Lad os huske præsident François Mitterrands ord til Parlamentet: Nationalisme er krig, og krig er ikke kun fortid, det kan også blive vores fremtid.
<SPEAKER ID="185" NAME="Marian Harkin" AFFILIATION="ALDE">
(EN) Hr. formand! Det er meget sandsynligt, at Irland bliver det eneste europæiske land, der afholder folkeafstemning om Lissabontraktaten. Jeg går selv ind for EU og har stemt ja i alle traktatafstemninger. Men jeg har et problem, og jeg beder Rådet om at løse det.
<P>
Vi har brug for en konsolideret version af traktaten, før vi beder vores borgere om at træffe en informeret beslutning. Prøv f.eks. at se på traktatens side 51, et afsnit, der hedder "Ikke-forskelsbehandling og unionsborgerskab", som enhver borger kunne have lyst til at læse og vurdere. Stk. 32 lyder: "Artikel 17 erstattes af teksten fra artikel 12." Stk. 33 lyder: "Der indsættes en artikel 17 A, der affattes som artikel 13; i stk. 2 erstattes ordene 'Når Rådet vedtager' af 'Europa-Parlamentet og Rådet kan efter den almindelige lovgivningsprocedure vedtage grundprincipper', og ordene i slutningen 'træffer det afgørelse efter fremgangsmåden i artikel 251' udgår."
<P>
Jeg behøver ikke læse mere. Jeg tror, folk forstår, hvad jeg vil sige.
<SPEAKER ID="186" NAME="Roberta Alma Anastase" AFFILIATION="PPE-DE">
(RO) Hr. formand! Det glæder mg at se Dem i dag, tre dage efter et for Rumænien yderst vigtigt øjeblik.
<P>
I overensstemmelse med traktaten om tiltrædelse af EU blev der i søndags, seks måneder efter den oprindeligt fastlagte frist, afholdt valg til Europa-Parlamentet i Rumænien. Derved var Rumæniens borgere, Europas borgere, i stand til direkte at vælge deres repræsentanter i EU's mest demokratiske institution. Selv om valgdeltagelsen lå inden for det europæiske gennemsnit, hvilket ikke er særligt højt, er jeg overbevist om, at på grund af engagementet fra vores nye kolleger i Rumænien, vil Rumæniens borgere blive endnu mere opmærksomme på den indflydelse, Parlamentets aktiviteter har på deres daglige liv. Det, at ekstremistiske partier ikke opnåede det krævede antal stemmer til at komme i Parlamentet, viser, at Rumæniens borgere allerede har bevist deres europæiske modenhed og ansvarlighed.
<P>
Jeg vil gerne benytte lejligheden til at lykønske alle dem, som borgerne i Rumænien har udpeget til at repræsentere dem i Parlamentet og, håber jeg, til at samarbejde med rumænernes velbefindende for øje uagtet deres medlemskab af forskellige politiske familier.
<SPEAKER ID="187" NAME="Bogusław Rogalski" AFFILIATION="UEN">
(PL) Hr. formand! I går demonstrerede polske fiskere foran Kommissionens hovedkvarter i Bruxelles. De protesterede mod Kommissionens uretfærdige og diskriminerende tiltag over for den polske fiskeindustri.
<P>
Problemet vedrører forbuddet mod torskefiskeri i Østersøen. Torsk er polske fiskeres primære indtægtskilde. Fiskeforbuddet blev indført af Kommissionen som straf for at overskride den årlige torskekvote. Desuden har Kommissionen truet med, at Polen måske slet ikke får tildelt nogen fiskekvote for 2008, eller at kvoten bliver reduceret. Det ville med sikkerhed få den polske fiskeindustri til at gå fallit. De tildelte kvotaer er meget restriktive og er baseret på ufuldstændige og fordrejede data om torskebestanden i Østersøen.
<P>
Set i det lys må man spørge sig selv, hvorfor Polen var det eneste land, der blev udsat for kontrol, når mit land opfordrede til detaljeret fiskerikontrol i alle lande? Tyske, svenske og danske fiskere overskrider også deres kvoter. Skal polske fiskere være kommissær Borgs offerlam? Eller er der måske tale om et forsøg på at udrydde konkurrence ved hjælp af Kommissionen? EU har tydeligvis undladt at tage begrebet lighed til sig, og jeg støtter derfor protesten.
<SPEAKER ID="188" NAME="Maciej Marian Giertych" AFFILIATION="NI">
(PL) Hr. formand! Jeg opfordrer os til at tage sagen om en egyptisk kvinde, Shadia Nagui Ibrahim, op. Hun er blevet idømt tre års fængsel, fordi hun, da hun blev gift, angiveligt i modstrid med sandheden erklærede, at hun var kristen. Faktisk sagde hun sandheden, for hun er kristen. Hun tilhører den koptiske kirke og var ikke klar over, at hendes far, som også var koptisk kristen, havde konverteret til islam i en periode for derefter at vende tilbage til den koptiske tro.
<P>
I henhold til egyptisk lov er Shadia Nagui Ibrahim muslim, fordi hendes far engang var muslim. En persons tro kan ikke afgøres af nationale eller juridiske myndigheder. Det er et spørgsmål om personlig overbevisning. Hvis Egypten ønsker at blive betragtet som et civiliseret land, må landet ændre sin intolerante, antikristne lovgivning.
<SPEAKER ID="189" NAME="Antonio Tajani" AFFILIATION="PPE-DE">
(IT) Hr. formand, fru kommissær, mine damer og herrer! Jeg vil gerne henvende mig til kommissæren vedrørende den fejlagtige brug af strukturfondene, hvilket beklageligvis er et voksende fænomen i EU.
<P>
Det, der er sket i Ungarn i forbindelse med LEADER-programmet, er ret chokerende. De lokale LEADER-aktionsgrupper, som har til formål at samle lokale myndigheder og kommuner for at bruge og udvikle LEADER-programmet på ungarsk område, består udelukkende af myndigheder fra et enkelt politisk parti, nemlig det nationale regeringsparti, med udelukkelse af lokale myndigheder, som ledes af partier, der ikke sidder i regering.
<P>
Det er en rendyrket skandale, og jeg mener, at Kommissionen skal gribe ind over for den ungarske regering, måske ved at indlede overtrædelsesproceduren, fordi strukturfondene ikke anvendes korrekt. De lokale taber, alene fordi deres myndigheder ikke er helt enige med regeringen.
<SPEAKER ID="191" NAME="Kyriacos Triantaphyllides" AFFILIATION="GUE/NGL">
(EL) Hr. formand! Annapoliskonferencen om Mellemøsten endte med blandede resultater for EU. I de sidste måneder har både kommissær Waldner og den højtstående repræsentant, hr. Solana, i plenum forsikret os om, at EU spiller en aktiv rolle i forhold til at udarbejde en mellemøstpolitik. Men når jeg læser præsident Bushs tale i dag, ser jeg ingen tegn på det. Tværtimod kan jeg læse, at parterne er enedes om at skabe en mekanisme til gennemførelse af køreplanen, som skal styres af USA. Den kommende fredstraktat vil også blive gennemført på baggrund af køreplanen med USA som den endelige mægler. Hvor er EU så henne? Hvilket budskab om fremtidigt håb kan vi give, når vi kun er tilskuere til begivenhederne?
<SPEAKER ID="192" NAME="Laima Liucija Andrikien" AFFILIATION="PPE-DE">
(LT) Hr. formand! Sidste lørdag i Rusland - i Moskva og Skt. Petersborg - blev russiske borgeres fredelige og helt igennem lovlige forsøg på at demonstrere deres utilfredshed med den politik, den aktuelle russiske regering fører, brutalt slået ned. Lederen af oppositionsgruppen Det Andet Rusland, Gary Kasparov, lederne af Unionen af Højrekræfter, Nikita Belych og Boris Nemtsov, og andre tilhængere har oplevet vold og været tilbageholdt af politiet. Gary Kasparov blev endda idømt fem dages fængsel.
<P>
Denne episode er yderligere bevis på, at der ikke er nogen ytringsfrihed i Rusland, og at folk lever i konstant fare, mens medlemmerne af oppositionen konstant frygter for deres familiers sikkerhed.
<P>
Jeg er fuldstændig overbevist om, at vi, Europa-Parlamentet, ikke kan forholde os tavse i lyset af disse begivenheder. Vi kan ikke anlægge ét sæt moralske, demokratiske og menneskeretlige standarder over for Burma og Pakistan, mens vi anlægger andre, lavere standarder over for Rusland. Hr. formand! Jeg opfordrer Dem til at gribe til handling med henblik på at forsvare ytrings- og forsamlingsfriheden i Rusland. Det er ligegyldigt, i hvilket land folk kæmper for frihed - det er også vores frihed, de kæmper for. Uanset hvor en fri person holdes i lænker ...
<P>
(Formanden afbrød taleren)
<SPEAKER ID="193" NAME="Formanden">
Mange tak, fru Andrikienė. Desværre kan vi ikke afsætte mere tid til dette punkt på dagsordenen.
<SPEAKER ID="194" NAME="Marios Matsakis" AFFILIATION="ALDE">
(EN) Hr. formand! En bemærkning til forretningsordenen: Nogle af os har ventet her siden kl. 19 - klokken er nu 21.40 - blot for at få en chance for at holde vores indlæg af et minuts varighed. Nu har De skåret det ned til under 15 minutter. Det er ikke rimeligt over for de medlemmer af Parlamentet, som har ventet her hele aftenen. Vi kunne måske være blevet advaret tidligere, så vi ikke havde været nødt til at vente så længe.
<SPEAKER ID="195" NAME="Formanden">
Jeg forstår Deres irritation. Jeg overtog først forsædet for to minutter siden. Men jeg har fået at vide, at vi desværre har meget lidt tid tilbage. Vi er nødt til at afslutte forhandlingerne til midnat, og vi har stadig mange punkter på dagsordenen, der skal behandles. Jeg beklager meget.
