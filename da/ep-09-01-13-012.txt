<CHAPTER ID="012">
Sikkerhedselementer og biometriske identifikatorer i pas og rejsedokumenter (forhandling) 
<SPEAKER ID="203" NAME="Formanden">
Næste punkt på dagsordenen er betænkning af Coelho for Udvalget om Borgernes Rettigheder og Retlige og Indre Anliggender Forslag til Europa Parlamentet og Rådets forordning om ændring af Rådets forordning (EF) nr. 2252/2004 om standarder for sikkerhedselementer og biometriske identifikatorer i pas og rejsedokumenter, som medlemsstaterne udsteder - C6-0359/2007 -.
<SPEAKER ID="204" NAME="Carlos Coelho" LANGUAGE="PT">
Hr. formand, hr. Barrot, mine damer og herrer! Det forslag, vi drøfter i dag, har til formål at ændre de forordninger, der blev godkendt i 2004, som forbedrede og harmoniserede sikkerhedsbestemmelserne vedrørende beskyttelsen af EU-borgernes pas og rejsedokumenter mod forfalskning og samtidig indførte elementer vedrørende biometrisk identifikation. I modsætning til proceduren i 2004 befinder vi os nu inden for den fælles beslutningsprocedure. Jeg vil gerne takke det franske formandskab og kommissær Barrot for det kolossale engagement, de har udvist i denne sag med henblik på at nå frem til en aftale ved førstebehandlingen. Jeg vil også gerne takke skyggeordførerne for deres arbejde og deres samarbejde, som har været en nødvendighed for at opnå dette resultat.
<P>
Denne løsning var nødvendig, hvis vi husker på, at denne forordning trådte i kraft i 2004, og da alle medlemsstater senest fra juni i år skal indsamle børns fingeraftryk ved fødslen. Men i henhold til de eksisterende undersøgelser i form af pilotprojekter i adskillige medlemsstater er det meget vanskeligt at tage eller forlade sig på fingeraftryk fra børn på under seks år. Det er korrekt, at de nationale lovgivere kan indføre undtagelser fra denne forpligtelse. Men det ville betyde, at man kun ville kunne udstede midlertidige pas op til den aldersgrænse, hvor undtagelsen gælder. Det ville udgøre en uforholdsmæssig stor byrde for forældrene at skulle opnå et pas til hvert af deres børn, hver gang de ønsker at rejse ud af Schengenområdet.
<P>
Det lykkedes os derfor at nå frem til en aftale om en periode på fire år, hvor aldersgrænsen sættes til 12 år, med en undtagelsesklausul, som ville give de stater, som allerede har vedtaget lovgivning om en lavere grænse, mulighed for at anvende denne, hvis denne grænse ikke er lavere end seks år. Man havde også forventet en revisionsklausul, hvor man tog højde for resultaterne af den undersøgelse, som vi bad Kommissionen udføre vedrørende pålideligheden af børns fingeraftryk, idet man anfører, at aldersgrænser vil blive fastsat endeligt og harmoniseret for alle medlemsstater om fire år.
<P>
Der blev indført endnu en undtagelse vedrørende personer, der af forskellige årsager fysisk er ude af stand til at levere fingeraftryk. International Civil Aviation Organizations anbefaling om "en person, et pas" blev også accepteret. Som Den Europæiske Tilsynsførende for Databeskyttelse sagde, er det en yderligere fordel i kampen mod handel med børn.
<P>
Med henblik på at beskytte børn opnåede vi også en interinstitutionel aftale mellem de tre institutioner om udarbejdelse af en fælles holdning om indførelsen af de nødvendige regler til at beskytte børn mod bortførelse og salg. Kommissionen skal indføre de respektive initiativer inden for rammerne af de respektive områder af civilretten.
<P>
Jeg vil indrømme, at vi kæmper med problemet med Unionens begrænsede kompetence på dette område: Udstedelse af pas er en national beføjelse, og EU kan kun gribe ind med hensyn til styrkelsen af biometriske data i pas og rejsedokumenter med henblik på at forbedre sikkerheden ved disse dokumenter inden for rammerne af grænsekontrol.
<P>
Jeg må sige, at vi har indført regler, der sikrer udøvelsen af Fællesskabets kompetence, fastlæggelsen af, hvilke typer af data der skal medtages - fingeraftryk og fotografier - og ligeledes grænser for, hvad de må bruges til. De kan kun bruges til de formål, der er medtaget i denne forordning - grænsekontrol - og til at kontrollere, hvorvidt dokumentet er autentisk og vurdere, hvorvidt den pågældende er den legitime indehaver eller ej.
<P>
Vi er også nået til enighed om to undersøgelser: en om de såkaldte "breeder-dokumenter" for at sikre, at de dokumenter, der danner grundlag for udstedelsen af pas, er ligeså troværdige som det pas, vi ønsker at sikre, og et andet om matchning ved grænsekontroller for at kunne undersøge de falske afvisningsprocenter. Som et resultat af disse undersøgelser og i lyset af den fireårige revisionsklausul bør vi på et tidspunkt indføre de nødvendige ændringer gennem den fælles beslutningsprocedure uden at glemme, at det er vigtigt at høre Den Europæiske Tilsynsførende for Databeskyttelse, en regel, der desværre ikke blev taget højde for ved udformningen af dette forslag.
<SPEAKER ID="205" NAME="Jacques Barrot">
næstformand for Kommissionen. - (FR) Hr. formand, mine damer og herrer! Først vil jeg gerne takke formanden for Udvalget om Borgernes Rettigheder og Retlige og Indre Anliggender. Jeg vil også gerne rette en varm tak til ordføreren, Carlos Coelho, for hans bemærkelsesværdige betænkning og ligeledes for det fremragende samarbejde med Kommissionen om et delikat og følsomt spørgsmål.
<P>
Kommissionens forslag går ud på at indføre harmoniserede undtagelser for kravet om indsamling af fingeraftryk, så alle europæiske borgere behandles lige. Desuden ønskede Kommissionen at beskytte børn mod menneskehandel ved at gøre det internationalt anerkendte princip om "en person, et pas" juridisk bindende.
<P>
Jeg glæder mig over Europa-Parlamentets bestræbelser på at nå frem til en aftale ved førstebehandlingen om dette forslag om medtagelse af fingeraftryk i pas udstedt af medlemsstaterne senest den 28. juni 2009. Hvis vi ikke havde nået en aftale, ville alle have været forpligtet til at levere fingeraftryk, inklusive nyfødte, hver gang de ønskede at rejse udenlands med et pas. Jeg vil derfor gerne udtrykke Kommissionens tilfredshed med det opnåede kompromisforslag. Nu vil Kommissionen gå i gang med den opgave, man nævner i betænkningen, og som Europa-Parlamentet har krævet udført, så effektivt som muligt. Jeg tror ikke, at jeg behøver at fortsætte. Jeg vil nu se frem til at lytte til bidrag fra medlemmerne, og jeg vil igen takke ordføreren, Carlos Coelho, som har gjort et fremragende stykke arbejde.
<SPEAKER ID="206" NAME="Urszula Gacek">
for PPE-DE-Gruppen. - (EN) Hr. formand! Jeg er glad for at kunne støtte det forslag, der fremlægges i dag.
<P>
Jeg mener, at der findes et presserende behov for at skabe et sæt af fælles standarder for kontrollen af biometriske data. Kollegerne er måske ikke klar over, at der i dag er store forskelle mellem landene på, hvor grundigt de f.eks. kontrollerer fotografierne. I mange lande kræver man, at borgere, der ansøger om et pas, møder personligt op med deres dokumenter og fotografier, og i disse tilfælde kan embedsmændene på paskontoret se, om den pågældende ligner det fremviste foto.
<P>
Men i nogle lande - måske især i Det Forenede Kongerige - er det normen at indsende ansøgningen med posten, og fotoets autenticitet bekræftes kun af en såkaldt "professionel person", som har kendt ansøgeren i mindst to år. Listen over de personer, der er berettiget til at gøre dette i Det Forenede Kongerige, er meget interessant læsning. Kontrollen kan foretages af ens optiker eller ens tandlæge, men også af en professionel fotograf eller en brandmand - uden at dette skal opfattes som manglende respekt over for disse faggrupper.
<P>
Det er også interessant, at man i USA har ret lempelige regler for kontrol. Kontrol af pasfotos for førstegangsansøgere kan udføres på såkaldte "acceptable faciliteter". Dette betyder i praksis personalet på det nærmeste postkontor. Det virker utroligt i et så sikkerhedsbevidst land, hvis borgere kan rejse til Europa uden visum, at have et sådant kontrolsystem.
<P>
Så for at gøre passet sikkert, er vi nødt til at indhente lange mere troværdige biometriske data, nemlig fingeraftryk. Vi skal også sikre, at det agentur, der er ansvarligt for at indsamle og kontrollere dem, overholder de samme standarder, ikke kun inden for the EU, men også i nationer, hvis borgere han rejse visumfrit til Europa, for at sikre os, at de også overholder de samme stramme krav som vores borgere her i Europa.
<SPEAKER ID="207" NAME="Martine Roure">
for PSE-Gruppen. - (FR) Hr. formand! Da forordningen om sikkerhedselementer og biometriske identifikatorer i europæiske pas blev vedtaget i 2004, indsatte medlemsstaterne ikke nogen undtagelser fra forpligtelsen til at levere fingeraftryk. De nuværende erfaringer viser, at den eksisterende teknologi stadig ikke vil sikre, at fingeraftryk af børn under 12 er pålidelige nok til, at de kan bruges sikkerhedselement i pas. Jeg glæder mig derfor over kompromiset med medlemsstaterne om at indføre 12 år som aldersgrænse for indsamlingen af biometriske identifikatorer, som omfatter en klausul om revision om tre år. På vores side har vi accepteret denne undtagelse for medlemsstater, der allerede har vedtaget lovgivning for børn over seks år.
<P>
Brugen af denne type data vil kun være acceptabel, hvis det virkelige ydede beskyttelse til vores børn. Det er endnu ikke tilfældet. Vi er imidlertid stadig åbne over for positive ændringer i teknologien på dette område. Vores prioritering går ud på at garantere sikkerheden for børn, der rejser alene, for at undgå kidnapning af og smugling af børn. Medtagelsen af disse data i pas giver en falsk fornemmelse af sikkerhed, fordi det ikke hindrer et barn i at krydse en grænse uden forældrenes tilladelse. Kompromiset med medlemsstaterne vil give Kommissionen mulighed for at fremlægge en rapport om kravene vedrørende mindreårige, der rejser alene hen over de ydre grænser. Denne rapport vil således gøre det muligt at foreslå initiativer, der vil sikre en europæisk tilgang til reglerne om beskyttelse af mindreårige, når de krydser medlemsstaternes eksterne grænser.
<P>
Endelig skal biometriske data i pas kun bruges til at kontrollere dokumentets autenticitet, og brugen af følsomme personoplysninger som biometriske elementer er kun acceptable i sammenhæng med strenge databeskyttelsesregler.
<SPEAKER ID="208" NAME="Gérard Deprez">
for ALDE-Gruppen. - (FR) Hr. formand, mine damer og herrer! Først vil jeg gerne lykønske vores ordfører, Carlos Coelho, og det tidligere franske formandskab, der, som forventet, ikke er til stede, for at være nået frem til en aftale ved førstebehandlingen. Det krævede viljen til at gøre det samt evnerne til at acceptere det krævede kompromis. Jeg har en særlig lykønskning til hr. Coelho, vores ordfører, fordi hans begrundelse, som jeg vil opfordre mine kolleger til at læse, er en sand lille perle af intelligens og politisk tæft.
<P>
En grundig analyse af den foreliggende tekst vil afsløre et vigtigt princip, som også er det revolutionerende princip i denne betænkning. Dette revolutionerende princip har intet med biometriske data at gøre. Det blev indført i 2004. Det drejer sig om princippet "en person, et pas". Dette rejser spørgsmålet om børn, og i hvilken alder man kan tage børns fingeraftryk. Vi skal ikke lægge skjul på, at det var ekstremt vanskeligt at nå frem til kompromiset. Nogle, som hr. Coelho i begyndelsen, ønskede, at dette skulle være den tidligst mulige alder for at beskytte børnene så tidligt som mulig. Men dette ville kræve pålidelige biometriske data, hvilket man ikke kan garantere i øjeblikket. Endelig har man nået følgende kompromis: Børns fingeraftryk er obligatoriske fra en alder af 12. De lande, der indsamler dem tidligere, kan fortsætte med dette i fire år, men aldersgrænsen må under ingen omstændigheder være lavere end seks år, og Kommissionen vil i de kommende år udarbejde en rapport med en vurdering af systemets funktion, og eventuelt, og dette er med i teksten, ændringer. Vi skal derfor håbe på store fremskridt med teknologien, fordi det ideelle til beskyttelse af børn ville være at have pålidelige, sammenlignelige biometriske data hurtigst mulig. Med dette i tankerne kan vi tilslutte os denne tekst, som jeg endnu en gang glæder mig over, og jeg lykønsker ordføreren, Kommissionen med dens oprindelige forslag og Rådet for dets kompromisvilje.
<SPEAKER ID="209" NAME="Roberta Angelilli" LANGUAGE="IT">
Hr. formand, mine damer og herrer! Jeg vil gerne starte med at lykønske ordfører med et fremragende stykke arbejde. Som ordfører for EU's strategi for barnets rettigheder påhviler det også mig at understrege nogle vigtige punkter i hr. Coelhos betænkning, selv om andre medlemmer allerede har gjort dette.
<P>
For det første hilser vi princippet om at garantere en fælles tilgang til forordninger til beskyttelse af børn, der krydser vores ydre grænser, hjertelig velkommen.
<P>
For det andet er princippet om "en person, et pas" vigtigt, fordi det har direkte forbindelse til dokumentindehaverens biometriske data. Dermed fjerner man alle de gældende procedurer, som gør det muligt at indføje børn i deres forældres pas. Denne praksis gør det langt vanskeligere og mere usikkert at kontrollere barnets identitet, gør det lettere at bortføre børn, der er genstand for tvister, og ligeledes at handle med og udnytte børn.
<P>
For det tredje hedder det også i betænkningen, at Kommissionen vil udarbejde en rapport, hvor man undersøger de tekniske muligheder for at anvende fingeraftryk til at identificere børn under 12 år. Det er meget vigtigt at arbejde på at forbedre systemet og sikre, at det er pålideligt, navnlig med henblik på at beskytte børnene.
<P>
Jeg vil afslutte med at sige, at efter min mening bliver det fremover meget nyttigt at identificere de mest avancerede, hensigtsmæssige og sikre tekniske metoder til at registrere og dermed endegyldigt bekræfte et barns identitet og alder så hurtigt som mulig, gerne allerede ved fødslen.
<SPEAKER ID="210" NAME="Tatjana Ždanoka" LANGUAGE="EN">
Hr. formand! Først vil jeg gerne takke hr. Coelho for hans fremragende arbejde. Selv om vi alle har forskellige politiske holdninger, har han gjort sit bedste for at nå et kompromis.
<P>
Verts/ALE-Gruppen er kraftige modstandere af at indføre biometri, før det er bevist uden for enhver tvivl, at det er nødvendigt. Vi mener, at dette har store følger for sikkerheden for personoplysninger og for de grundlæggende rettigheder. Vi stemte imod biometri i visa. Vi er også imod biometri i europæiske pas. Vi opfatter det nuværende forslag som en mulighed for at indføre grænser for fingeraftryk til brug på rejsedokumenter. Derfor er vi glade for, at vi har indgået kompromiset med Kommissionen og Rådet, at der indføres en aldersgrænse på 12 år for medlemsstater, hvor man ikke tager fingeraftryk af børn, og en aldersgrænse på seks år for andre medlemsstater.
<P>
Jeg vil gerne endnu en gang understrege, at vores støtte til aldersgrænser ikke betyder, at vi støtter det at tage fingeraftryk som sådan. Vi er fast overbevist om, at biometri i pas kun kan bruges til at kontrollere dokumentets autenticitet eller indehaverens identitet. Brugen af sådanne data til andre formål som f.eks. retshåndhævelse er hverken legitim eller forholdsmæssig. Vi kan ikke acceptere, at enhver indehaver af et europæisk pas er en mistænkt, hvis fingeraftryk skal gemmes. Det er vores holdning, men jeg vil gerne igen understrege, at vi lykønsker hr. Coelho og Kommissionen og Rådet med dette kompromis.
<SPEAKER ID="211" NAME="Sylvia-Yvonne Kaufmann" LANGUAGE="DE">
Hr. formand! Jeg er ikke tilhænger af, at man skal tage små børns eller bittesmå babyers fingeraftryk. Børn skal være fritaget for kravene om at levere biometriske fingeraftryk til pas. Derfor er det i orden at indføre en undtagelse her for børn. Der findes stadig ingen sikker viden om brugen af biometriske fingeraftryk fra børn under 12. Den største usikkerhed drejer sig om, hvor længe fingeraftryk fra børn i voksealderen rent faktisk er pålidelige. Hvis vi blot benytter disse data, kan vi opnå det modsatte af, hvad vi ønsker, nemlig mindre i stedet for mere sikkerhed. Der er derfor uhensigtsmæssigt at indsamle og anvende data, hvor man ikke kan garantere troværdigheden uden for enhver tvivl.
<P>
Det kompromis, man nu er nået frem til med Rådet, afspejler disse betænkeligheder, og takket være Parlamentets insisteren og takket være ordførerens fremragende arbejde er det baseret på en aldersgrænse på 12 år i en overgangsperiode på fire år, i løbet af hvilken man vil gennemføre en omfattende undersøgelse for at undersøge pålideligheden af børns biometriske data. Desværre giver kompromiset også mulighed for undtagelser for medlemsstater, der allerede har lovgivning, der gør det muligt at tage fingeraftryk af børn under 12. Derfor er det endnu mere vigtigt, at vi i det opnåede kompromis udtrykkeligt fremhæver, at EU-retsakten om sikkerhedselementer og biometriske data i pas og rejsedokumenter under ingen omstændigheder kan anvendes som retsgrundlag til at oprette databaser med disse data på nationalt plan.
<SPEAKER ID="212" NAME="Gerard Batten">
for IND/DEM-Gruppen. - (EN) Hr. formand! Det glæder mig at kunne sige, at Det Forenede Kongerige er undtaget fra denne forordning, fordi det ikke er en del af Schengenområdet. Men den britiske regering har sagt, at den vil holde trit med forordningen for at sikre, at dens dokumenter ikke opfattes som andenrangs. Dette indebærer, at den betragter forslaget som førsteklasses, og derfor vil være bundet af forordningens indhold alligevel.
<P>
Men som denne betænkning viser, nævnes der alle mulige problemer med autenticiteten af biometriske data og kontrollen af disse. Hvilken type originaldokumenter bruges til den oprindelige identifikation af ansøgeren, og hvordan kan vi være sikre på, at de er autentiske? Når et pas er blevet udstedt, er det ikke til megen nytte, medmindre dataene på det kan kontrolleres i forhold til indehaverens identitet gennem en form for national eller centraliseret identitetsdatabase.
<P>
I betænkningen anerkender man, at der skal benyttes lagermedier med høj sikkerhed til at opbevare sådanne informationer, men vi ved alle fra erfaringerne i Storbritannien, at der ikke findes medier med høj sikkerhed til lagring af sådanne data. Personoplysninger og yderst følsomme oplysninger for bogstavelig talt millioner af mennesker er gået tabt eller er blevet offentliggjort fra statslige databaser gennem de seneste par år. Alle i Det Forenede Kongerige ved, at deres personoplysninger ikke er sikre i hænderne på vores regering.
<P>
I denne betænkning tales der ikke om troværdigheden af biometriske data som sådan. Det Forenede Kongeriges pasmyndigheders biometriske indkøringsforsøg i 2004 viste en fejlrate på 1 til 3 for ansigtsgenkendelse, 1 til 5 for fingeraftryk og 1 til 20 for irisscanninger. Biometrisk identifikation er en tiltrækkende idé, men det er ikke den ufejlbarlige mekanisme, som vi alle forestiller os. Det Forenede Kongeriges Uafhængighedsparti vil derfor stemme mod denne betænkning.
<SPEAKER ID="213" NAME="Philip Claeys" AFFILIATION="NI">
(NL) Hr. formand! Efter min mening gør ordføreren ret i at henlede opmærksomheden på en række punkter, som især skyldes, at indsamling, behandling og sammenligning af biometriske data på pas er en forholdsvis ny udvikling. Derfor vil det også være fornuftigt at revidere hele proceduren om tre år, således som det foreslås.
<P>
Det er også at den største betydning, at vi indfører en grad af harmonisering for behandlingen af biometriske data, fordi en kæde ikke er stærkere end sit svageste led. I teorien burde afskaffelsen af de interne grænser i EU have medført en bedre overvågning af de eksterne grænser, men i virkeligheden er det tydeligt, at systemet fortsat har gabende, åbne huller. Internationale kriminelle netværk, narkotika- og menneskesmuglere og illegale indvandrere har alle benyttet sig af sådanne sårbare steder. Hvis vi ønsker et mere effektivt grænseovervågningssystem, er det under alle omstændigheder på høje tid, at biometriske data kommer til at udgøre en effektiv del af dette system.
<SPEAKER ID="214" NAME="Esther de Lange" AFFILIATION="PPE-DE">
(NL) Hr. formand! Jeg vil også gerne takke ordføreren, min kollega hr. Coelho, for hans bidrag. Det er allerede lykkedes ham at nå frem til et kompromis med Rådet og Kommissionen ved førstebehandlingen, og jeg støtter det kompromis, herunder princippet om "en person, et pas". Men jeg vil gerne udforske dette spørgsmål lidt nøjere.
<P>
Dette princip bør gøre det muligt at yde bedre beskyttelse mod forbrydelser som handel med og bortførelse af børn, fordi alle børn bør have deres eget pas med en chip, der indeholder deres biometriske data. Dette vil naturligvis have sin pris. Det vil bestemt være tilfældet i medlemsstater, der indtil nu har tilladt, at børnene kom med i deres forældres pas. I Nederlandene ligger den maksimale udgift til et pas på 48 euro, og prisen for at få indskrevet et barn i forældrenes pas er 8,50 euro. For en familie med tre børn vil dette derfor betyde en fordobling af prisen ved at få et pas, fra 120 euro i øjeblikket til mere end 240 euro. Naturligvis vil enhver far eller mor med glæde betale dette beløb, hvis det kunne bidrage til deres barns sikkerhed. Men er det ikke rigtigt, at hvis det er muligt at bortføre et barn, er det også muligt at få fat på dets pas? Når den ændrede forordning er på plads, vil det ikke være muligt at indskrive børn i deres forældres pas. Men er det ikke sådan, at det at indskrive et barn i dets forældres pas rent faktisk netop gavner barnets sikkerhed, fordi det viser, hvem af forældrene der har forældremyndigheden over barnet? Hvordan kan man så udføre effektive kontroller af forældremyndigheden?
<P>
Inden for de kommende tre år vil Kommissionen skulle vurdere behovet for en supplerende forordning, f.eks. fællesskabsregler vedrørende børns krydsning af grænserne. I øjeblikket er medlemsstaterne stadig delt i denne sag. Jeg opfordrer Kommissionen til at benytte denne vurdering til at undersøge, hvorvidt indførelsen af et pas pr. person har bidraget til, at antallet af bortførelser af børn er faldet. Har det nuværende kompromis medført den ønskede virkning, eller har det blot ført til bivirkninger, som vi skal finde en løsning på?
<P>
Hr. kommissær, vores børns sikkerhed kræver vores permanente opmærksomhed. I dag tager vi et særligt skridt. Hvis det er i barnets interesse at tage yderligere skridt på mellemlangt sigt, vil De bestemt finde De Kristelige Demokrater her i Parlamentet på Deres side.
<SPEAKER ID="215" NAME="Stavros Lambrinidis" AFFILIATION="PSE">
(EL) Hr. formand! Det forhold, at Parlamentets synspunkt i dag vandt over Rådets forsøg på at indføre biometriske dataregistre for seksårige børn, er en sejr for grundprincippet om, at man kun kan indsamle personoplysninger, hvis det kan bevises, at det er nødvendigt, hensigtsmæssigt og naturligvis nyttigt at gøre det, og det er jeg bange for, at Rådet og Kommissionen ofte har ignoreret i de senere år inden for deres lovgivningsinitiativer.
<P>
I forbindelse med børns pas og fingeraftryk er det indlysende, at børn har brug for deres egne pas med biometriske identificeringselementer for at forhindre bortførelser, børnepornografi og handel med børn.
<P>
Samtidig er det imidlertid indlysende, at det er ulovligt at indsamle sådanne identifikationselementer, hvis de ikke er nødvendige. Med hensyn til fingeraftryk har vi undersøgelser der viser, at de næppe er til nogen nytte ved seksårige børn. Deres fingeraftryk ændrer sig så hurtigt, at de er ubrugelige til pas og til genkendelse.
<P>
Så i dag har Parlamentet bragt balance i regnskabet. Det kræver en seriøs undersøgelse fra Kommissionens side, hvor man skal se på, hvornår børn kan beskyttes ved hjælp af deres fingeraftryk, og kun vil give mulighed for at indsamle dem for aldersgrupper, hvor vi ved helt sikkert, at dette er tilfældet.
<P>
Endelig har vi vedrørende biometriske identifikationselementer i pas sagt ja til formålet om at genkende indehaveren, ja til at identificere indehaveren, ja til at kontrollere, at passet ikke er forfalsket, men nej til oprettelsen af elektroniske dataregistre over millioner af uskyldige borgere.
<SPEAKER ID="216" NAME="Marek Aleksander Czarnecki" AFFILIATION="ALDE">
(PL) Indførelse af pas med biometriske identifikatorer af passets indehaver er et svar på appeller om at medvirke i kampen mod forfalskning af dokumenter, terror og ulovlig indvandring. Det er derfor særlig vigtigt at sikre en høj grad af tillid til processen for indsamling af biometriske data og indførelsen af fælles grundstandarder for dataindsamling, hvilket på en vis måde vil garantere sikkerhed og troværdighed.
<P>
Jeg støtter ordførerens forslag om en analyse af forskellene mellem medlemsstaterne på, hvilke dokumenter der skal fremlægges som grundlag for udstedelsen af et pas. Dette skyldes, at sikkerheden ved disse dokumenter normalt er ringere end det niveau, der benyttes ved udstedelse af biometriske pas. I forbindelse med dette er der risiko for, at de bliver lettere at forfalske.
<SPEAKER ID="217" NAME="Bogusław Rogalski" AFFILIATION="UEN">
(PL) Hr. formand! Harmoniseringen af bestemmelserne vedrørende sikkerhedsstandarder i forbindelse med indførelsen af biometriske identifikatorer bør have en gavnlig indvirkning på kontrollen af dokumenter og er dermed et element i kampen mod forfalskninger. Disse faktorer er igen garanti for en mere effektiv kamp mod kriminalitet, terror og ulovlig indvandring.
<P>
I lyset af manglen på hensigtsmæssige tester i forbindelse med brugen af nye teknologier bør medlemsstaterne indføre deres egne krav vedrørende beskyttelse af borgeres rettigheder. Der skal indføres en aldersgrænse, hvorover børn skal have deres eget pas, og det bør gøres umuligt med situationer, hvor der udstedes et enkelt pas til indehaveren og dennes børn uden biometriske data. Situationer af denne type kan gavne handel med børn, fordi det er vanskeligere at kontrollere barnets identitet. For at undgå denne form for procedure skal alle have deres eget pas.
<P>
Afslutningsvis vil jeg gerne understrege, at for at garantere sikkerheden for alle indehavere af pas og andre identitetsdokumenter bør der indføres en høj grad af skøn i forbindelse med indsamlingen af biometriske data.
<SPEAKER ID="218" NAME="Adamos Adamou" AFFILIATION="GUE/NGL">
(EL) Hr. formand! Det er et faktum, at den ændringsforordning, som vi bliver bedt om at godkende, måske vil føre til en forbedring i visse medlemsstater, hvor man udtager biometriske identifikatorer fra spædbørn, og vil midlertidigt forhindre visse medlemsstater i at trække børn under 12 år, som i øjeblikket ikke har pligt til at rejse med et personligt pas, gennem sådanne procedurer.
<P>
Vi skal vurdere de undtagelser, der foreslås, på grundlag af de reelle begrundelser for at indføre dem, fordi vi uanset aldersgrænsen for udtagning af biometriske identifikatorer på et tidspunkt alle vil havne i et elektronisk register.
<P>
Forordninger som disse betyder i alt væsentligt, at man bevarer og yderligere institutionaliserer anvendelsen af metoder til registrering af borgere overalt - og en masse uskyldige borgere - og indfører en ret til at flytte vores følsomme personoplysninger.
<P>
Det er derfor vores pligt at erindre borgerne, som vi om få måneder vil bede forny deres stemme for EU's principper og politikker, om, at vi ikke er tilhængere af sådanne foranstaltninger.
<SPEAKER ID="219" NAME="Andreas Mölzer" AFFILIATION="NI">
(DE) Hr. formand! I teorien er indsamling af biometriske data bestemt en metode til at sikre, at pas og rejsedokumenter ikke kan forfalskes. For det første vil den nye teknologi forhåbentlig hjælpe os i kampen mod organiseret kriminalitet og strømmen af illegale indvandrere.
<P>
Men alle medlemsstater skal i denne forbindelse forstå, at Frontex nu skal opgraderes med hensyn til finansiering og personale, så det rent faktisk kan udføre sin opgave effektivt. Hvis der ikke findes interne grænser, skal de eksterne grænser beskyttes så meget desto bedre. Når hackere på internettet praler af, hvor let det er at forfalske fingeraftryk på tyske registreringspapirer, og påpeger, at hvis id-kort formindskes til kreditkortstørrelse, beskæres fotografierne digitalt, hvilket gør biometrisk genkendelse vanskeligere, er det let at begynde at tvivle på denne teknologi.
<P>
En ting er sikker: Hvis man benytter biometriske data, skal databeskyttelsen garanteres for os almindelige borgere.
<SPEAKER ID="220" NAME="Edit Bauer" AFFILIATION="PPE-DE">
(HU) Hr. formand, hr. kommissær, mine damer og herrer! Først og fremmest vil jeg gerne takke min kollega hr. Coelho for hans fremragende arbejde. Jeg vil blot kommentere et enkelt punkt i betænkningen.
<P>
De seneste erfaringer har vist, at menneskehandel og navnlig handel med børn har nået bekymringsvækkende niveauer både inden for og uden for EU. Derfor mener jeg, at det er et positivt skridt, at mindreårige fremover kan krydse EU's eksterne grænser med deres eget pas. Med hensyn til handel med børn kan dette på den ene side skabe større sikkerhed, men på den anden side må man erkende, at et barn, der har sit eget dokument, kan rejse med hvem som helst.
<P>
Jeg finder det beklageligt, at man i det fælles forslag ikke nævner, at mindreåriges pas ud over deres personlige oplysninger også skal indeholde oplysninger om den eller de personer, der har forældremyndigheden over dem. Det er korrekt, at det i første artikel af forslaget hedder, at Kommissionen skal fremlægge en rapport vedrørende krav til børn, der rejser alene eller ledsaget på tværs af medlemsstaternes ydre grænser, og om nødvendigt fremsætte forslag om beskyttelse af børn, der krydser medlemsstaternes ydre grænser.
<P>
Dette giver muligheder for fremtiden, og derfor anmoder jeg om, at Kommissionen sammen med alle de berørte organisationer i denne sag såsom OSCE, OECD, UNICEF, UNHCR, IOM og ikke mindst Europol foretager en fælles evaluering af udviklingen og tager de nødvendige skridt til at sikre børn en mere effektiv beskyttelse. Erfaringen viser, at antallet af børn, der bliver ofre for menneskehandel, er stadigt stigende.
<SPEAKER ID="221" NAME="Armando França" AFFILIATION="PSE">
(PT) Hr. formand, hr. Barrot, mine damer og herrer! Jeg lykønsker hr. Coelho, fru Roure og de øvrige medlemmer med deres arbejde. I december 2004 vedtog Rådet forordningen om standarder for sikkerhedselementer og biometriske data i pas og rejsedokumenter udstedt af medlemsstaterne. Vi har nu skullet tage nye skridt for at bekæmpe bortførelse af og handel med børn.
<P>
Børns brug at pas i henhold til princippet om "en person, et pas" kan være et grundlæggende værktøj til at vinde dette vanskelige og vigtige slag. I mit land Portugal har man allerede gennem længere tid indsamlet fingeraftryk fra børn på seks år og opefter, og det er måske derfor, jeg ikke har nogen indvendinger over for dette. Som forkæmper for den europæiske sag mener jeg, at det er vigtigt med harmonisering i denne sag. Det beroliger mig at vide, at medlemsstater, der som Portugal for længe siden fastsatte seks år som minimumsalderen for at tage fingeraftryk, ikke vil skulle ændre deres nationale lovgivning.
<P>
Jeg skal understrege, at passikkerheden, der nu styrkes, ikke kun drejer sig om, at der forefindes et pas. Selve passet er udtryk for en højere grad af sikkerhed startende med indgivelsen af de dokumenter, der kræves for udstedelse af pas, efterfulgt af indsamlingen af biometriske data til kontrol og matchning ved grænsekontroller. Denne betænkning er endnu et skridt i retning af at bekræfte den enkeltes rettigheder og garantere deres sikkerhed.
<SPEAKER ID="222" NAME="Mihael Brejc" AFFILIATION="PPE-DE">
(SL) Jeg støtter betænkningen af ordføreren, hr. Coelho, der som altid har leveret et fremragende stykke arbejde. Jeg er enig i det fremsatte forslag, også princippet om "en person, et pas".
<P>
Men jeg vil gerne høre, hvad især Kommissionen eller måske også min kollega hr. Coelho har at sige om spørgsmålet om, hvad vi skal gøre med børn, der rejser alene og ikke ledsages af deres forældre, idet der ikke findes nogen ensartet politik for, hvilken dokumentation de skal medbringe. Ordførerens forslag går ud på, at navnene på de personer, der har forældremyndigheden, skal indskrives i barnets pas. Men nogle gange rejser børn ledsaget af andre familiemedlemmer og bor rent faktisk også sammen med dem osv. Vi skal kort sagt være ret fleksible i den forbindelse.
<P>
På den anden side bekymrer det mig, at ingen har anfægtet det praktiske i, at seksårige børn rejser uledsaget. Det er muligt med fly (vi behøver ikke her ved denne skillevej diskutere de mulige traumer, som barnet - en seksårig dreng eller pige - kan opleve på et fly), idet barnet kan ledsages frem til flyet, mødes af nogen i den anden ende og gives videre til en af forældrene eller måske til en anden. Men hvilke ordninger gælder for børn, der rejser med tog eller andre offentlige transportmidler? Hvordan kan dette overvåges? Hvis der findes forældre, der er uansvarlige nok til at sende deres børn ud på sådanne rejser, mener jeg, at vi bør anlægge et mere positivt syn på dette og sige, at børn ikke må rejse alene i en så ung alder. Det lyder måske noget barsk, men der er allerede blevet sagt meget her om, hvor værdifulde børn er, og om kidnapning osv., så vi kan også godt komme med en mere åbenhjertig udtalelse om dette spørgsmål.
<P>
Jeg vil også gerne spørge Kommissionen, hvordan det ser ud med den fælles erklæring fra Rådet og Europa-Parlamentet vedrørende sikkerheden ved de originaldokumenter, der skal benyttes for at få udstedt et visum. Derfor er jeg noget bekymret over, at, hvis dette er sandt, kan systemet i en bestemt medlemsstat give mulighed for misbrug. Jeg har et sidste spørgsmål til Kommissionen eller måske til hr. Coelho: Hvad skal vi gøre, når mennesker kommer frem til grænsen, men oplysningerne i deres pas ikke svarer til det, der står i de officielle databaser? Jeg tror, at vi bør medtage en instruktion, der er til gavn for barnet eller snarere passageren.
<SPEAKER ID="223" NAME="Wolfgang Kreissl-Dörfler" AFFILIATION="PSE">
(DE) Hr. formand, mine damer og herrer! Tusinder af børn bliver hvert år ofre for børnehandel og stadig flere bortføres. En undersøgelse for nylig viste, at det er uledsagede mindreårige, der bliver ofre for sådanne forbrydelser. Derfor glæder vi os over, at Kommissionen i sit ændringsforslag til den gamle forordning, nu tager skyldigt hensyn til børn. Når vi kræver, at børns biometriske data skal med i deres pas fra en vis alder, skyldes det ikke massehysteri, som jeg ikke tilslutter mig, men at vi ønsker at tilbyde vores børn bedre beskyttelse. Men en sådan beskyttelse kan kun tilbydes, hvis alle børn har deres egne pas med, der indeholder biometriske data og navnene på dets værger.
<P>
Som med al dataindsamling er det særligt vigtigt for min gruppe, at man sikrer den størst mulige sikkerhed ved indsamling, oplagring og behandling af biometriske data for alle borgere, og vi skal altid kunne spore, hvem der har adgang til hvilke data. Rådets forordninger og afgørelser vedrørende dette punkt indeholder bestemmelser med meget stærke beskyttelsesmekanismer og kontrolinstanser for at forhindre datamisbrug. Jeg må sige, at jeg har en grundlæggende tillid til mine nationale myndigheder, til forskel fra mange private virksomheder, hvoraf nogle kan sende ubeskyttede data til tredjemænd gennem skandaløse sikkerhedshuller og modtage betaling for at gøre dette. Netop derfor er det så vigtigt for de nationale myndigheder at udnytte deres veletablerede troværdighed og arbejde tæt sammen med databeskyttelsesmyndighederne. I modsætning til, hvad der er sket her, indebærer dette, at Kommissionen overholder sine juridiske forpligtelser til at høre de europæiske databeskyttelsesansvarlige.
<P>
(PT) Jeg vil gerne to lykønske min ven Carlos Coelho med det fremragende arbejde, han har udført for Parlamentet. Mange tak skal De have.
<SPEAKER ID="225" NAME="Dushana Zdravkova" AFFILIATION="PPE-DE">
(BG) Hr. formand, hr. kommissær, mine damer og herrer! Jeg vil gerne lykønske ordføreren, hr. Coelho, fordi han i denne betænkning har skabt balance mellem at sikre et højere sikkerhedsniveau for internationale rejsedokumenter og beskyttelse af EU-borgernes personoplysninger og menneskelig integritet. Forslagene til forbedring af en række tekniske krav vil være nyttige i kampen mod grænseoverskridende kriminalitet, ulovlig indvandring og menneskehandel. For grænselande som Bulgarien, som er udsat for et intenst pres fra migrationsstrømme og aktiviteterne inden for international organiseret kriminalitet, vil en hurtig og vellykket indførelse af nye standarder være at vital betydning for at beskytte EU's eksterne grænser.
<P>
Desværre har vi i mit land nogle alvorlige sager med børn, der er forsvundet, og om hvem der stadig ikke er nogen oplysninger. Derfor mener jeg, at denne betænkning indeholder solide retningslinjer for den fremtidige udvikling af standarder for sikkerhedselementer og biometri i pas for Europas yngste borgere. Indførelsen af princippet om "en person, et pas", vil sikre dem et endnu højere sikkerhedsniveau, når de rejser uden for EU's område. Forslaget om at indføre supplerende oplysninger i børns pas, indtil de fylder 18, vil begrænse mulighederne for ulovlige aktiviteter som børnehandel. Med hensyn til at anvende forordningen inden for deres nationale lovgivning skal medlemsstaterne naturligvis overveje de økonomiske følger for store familier. Det blev også nævnt af nogle af vores kolleger, der havde ordet tidligere. Den fri bevægelighed må ikke begrænses for disse familier, fordi de skal betale store beløb for pas til deres børn.
<P>
Endelig mener jeg med hensyn til fri bevægelighed for personer inden for EU, at aldersgrænserne for retten til at få et identitetskort kan afskaffes, fordi det også vil tilskynde til og sikre fri bevægelighed for EU's yngste borgere.
<SPEAKER ID="226" NAME="Genowefa Grabowska" AFFILIATION="PSE">
(PL) Hr. formand! Jeg vil gerne starte med at lykønske ordføreren og med at sige, at jeg støtter denne betænkning. Jeg mener ikke bare, at betænkningen er vigtig, men også god. Jeg skal måske starte med udtalelsen fra tidligere om, at et pas er et dokument, der udstedes af medlemsstaterne i henhold til nationale bestemmelser. Det er korrekt, at vi har forskellige pas, ud over omslaget, men det er vigtigt at finde en balance mellem sikkerhedsforanstaltningerne ved disse pas, så de identificerer en EU-borger eller en anden person, der rejser ind i EU, og samtidig bekæmper kriminalitet, som i høj grad vedrører pas, såsom ulovlig indvandring, terror, børnehandel eller forfalskning af dokumenter. Denne balance har man efter min mening fundet i denne betænkning. Der er ingen tegn på, at de restriktioner, vi medtager i betænkningen, på nogen måde vil påvirke eller begrænse medlemsstaternes pasudstedelse.
<P>
Jeg vil gerne henlede opmærksomheden på et princip, som jeg støtter fuldt ud: princippet om "en person, et pas". Med hensyn til børn er det et godt princip, men jeg ønsker ikke, at det skal være en økonomisk hindring for forældre, der ønsker, at deres børn skal have et pas, men som har begrænsede økonomiske midler. Jeg vil også gerne henlede opmærksomheden på et svagere aspekt i betænkningen, selv om ordføreren allerede har henledt opmærksomheden på det, nemlig, at man skal revurdere moderne og uprøvede teknologier, og det er godt, at vi vil kunne gøre dette om tre år. Jeg opfordrer også til, at man tager hensyn til Den Europæiske Tilsynsførende for Databeskyttelses rolle. Denne EU-institution skal inddrages mere i hele proceduren, og det vil jeg gerne opfordre til.
<SPEAKER ID="227" NAME="Robert Evans" AFFILIATION="PSE">
(EN) Hr. formand! Jeg vil også gerne takke hr. Coelho. Denne betænkning er meget vigtig for Europas fremtid og for Europas 500 mio. borgere: bl.a. for deres sikkerhed og for foranstaltninger til bekæmpelse af terror. Hvis teknologien findes, som fru Zdravkova, skal vi udnytte den.
<P>
Med hensyn til børn sagde fru Angelilli, hr. Lambrinidis m.fl., at den kan være et vigtigt våben i kampen mod f.eks. børnesmugling.
<P>
Men det centrale punkt er i virkeligheden den nye artikel 3, hvori det hedder, at formålet med biometriske data ikke bare er at verificere dokuments autenticitet, men ligeledes indehaverens identitet ved hjælp af direkte tilgængelige sammenlignelige aspekter. I øjeblikket baserer de fleste lande sig nærmest udelukkende på fotografier, og jeg vil påstå, at meget få mennesker - måske ikke en gang De, hr. formand, ikke en gang hr. Barroso - ligner deres pasfotos - og mange af os vil også helst undgå det! Så jeg mener, at hvis der findes nye identitetsprocedurer og - metoder, bør vi være klar til at bruge dem.
<P>
Med hensyn til fru Gacek og hr. Batten og deres antibritiske "flugt-indlæg" - for de er her ikke nu til at høre svaret - vil jeg sige, at systemet i Det Forenede Kongerige formentlig hverken er bedre eller værre end andre i EU. Vi har kontrolsystemer, men vi kan gøre det bedre. Hvis der findes teknologi fra det 21. århundrede, bør vi være parat til at bruge den, og som fru Grabowska sagde for lidt siden, skal vi være parat til konstant at ændre den for at udnytte faciliteterne rundt om i EU bedst mulig.
<SPEAKER ID="228" NAME="Milan Gaľa" AFFILIATION="PPE-DE">
- (SK) Hr. formand! Beskyttelse af børn mod bortførelse og børnehandel kræver, at man indfører et børnepas.
<P>
Princippet om "en person, et pas" betyder, at alle børn, der rejser uden for Schengenområdet, vil få udstedt et pas. Den nye identifikationsmetode vil forenkle grænsekontrollen. Instrumenterne til beskyttelse af børn mod bortførelse vil omfatte en europæisk hjælpelinje til indberetning af savnede, bortførte eller seksuelt udnyttede børn, pas med biometriske data og det kommende paneuropæiske varselssystem ved bortførelser af børn.
<P>
Man skal være opmærksom på at sikre en høj grad af fortrolighed i processen for indhentning og brug af biometriske data. Jeg støtter ordførerens synspunkt om, at der skal gennemføres en undersøgelse af de mulige mangler ved de fingeraftryksbaserede identifikationssystemer i EU's medlemsstater. Derefter kan man overveje at indføre et fælles europæisk system for sammenligning af fingeraftryk.
<SPEAKER ID="229" NAME="Nicolae Vlad Popa" AFFILIATION="PPE-DE">
(RO) Hr. formand! Jeg vil gerne lykønske hr. Coelho med denne betænkning.
<P>
Jeg glæder mig over dette initiativ, som markerer virkelige fremskridt efter Det Europæiske Råd i Thessaloniki med at oprette en sammenknytning mellem rejsedokumenter og deres indehavere og indførelse af princippet om "en person, et pas".
<P>
Jeg vil gerne fremhæve tre vigtige aspekter.
<P>
For det første skal vi tilpasse de principper og undtagelser, der findes i denne betænkning, til de resultater og problemer, vi har oplevet i praksis. Dette betyder, at vi skal fokusere på den treårige revisionsperiode, der indføres ved denne betænkning, hvor både medlemsstaterne og Kommissionen skal forsøge at identificere anbefalingerne mellem teoretiske principper og praktiske forhindringer.
<P>
For det andet findes der et alvorligt problem med hensyn til sikkerheden ved lagrede data og beskyttelse af indehaverens identitet.
<P>
Endelig vil jeg gerne henlede opmærksomheden på behovet for at udforme fælles principper for de procedurer, der kræves ved udstedelse af rejsedokumenter eller pas, eftersom denne fase er vigtig for både at sikre databasernes sikkerhed og forhindre forfalskning af disse dokumenter.
<SPEAKER ID="230" NAME="Martine Roure" AFFILIATION="PSE">
(FR) Hr. formand! Et sekund mere til at takke Dem, hr. Coelho, og fortælle Dem, at det er en stor fornøjelse af arbejde sammen med Dem, fordi De altid udviser store færdigheder, De har en fantastisk evne til at lytte og analysere, og det er takket være Dem, at vi har nået dette resultat.
<SPEAKER ID="231" NAME="Marian-Jean Marinescu" AFFILIATION="PPE-DE">
(RO) Hr. formand! Rumænien indførte biometriske pas den 1. januar 2009. Denne pastype indeholder 50 sikkerhedselementer og omfatter for første gang i EU en funktion til identifikation af både en persons ansigt og deres fingeraftryk.
<P>
Rumænien har dermed taget vigtigt skridt i retning af medlemskab af Schengenområdet, hvilket efter planen skal ske i 2011. Indførelsen af biometriske pas fjerner det sidste forbehold for medtagelsen af Rumænien i visumfritagelsesprogrammet. Derfor vil afvisningen af at fritage rumænere, der rejser til USA, fra visumkravet, nu udelukkende blive baseret på subjektive begrundelser, og jeg håber, at USA vil overveje dette spørgsmål på behørig vis.
<P>
Jeg vil gerne igen lykønske ordføreren med at have tilføjet betydelige forbedringer til forordningen og navnlig indførelsen af et ensartet europæisk system til kontrol af overensstemmelsen mellem biometriske elementer og data lagret på en chip.
<SPEAKER ID="232" NAME="Silvia-Adriana Ţicău" AFFILIATION="PSE">
(RO) Hr. formand! Harmonisering af sikkerhedsstandarder på europæisk plan for biometriske pas er en udvidelse af bestemmelserne i Schengenaftalen. I forordningen indføres der en generel pligt til at levere fingeraftryk, som vil blive gemt på en kontaktløs chip i passet.
<P>
Jeg støtter undtagelserne vedrørende børn under 12 år, som ikke skal afgive fingeraftryk, og jeg opfordrer til, at der gennemføres en revision og en harmonisering af de specifikke nationale love.
<P>
Jeg mener, at data på biometriske pas skal behandles i overensstemmelse med EU's lovgivning om beskyttelse af personoplysninger og privatlivets fred. Kommissionen og medlemsstaterne skal træffe de nødvendige foranstaltninger for at garantere denne bestemmelse til behandling af biometriske pasoplysninger, både ved grænsen og under processen for forvaltningen af de relevante databaser, hvis den nationale lovgivning indeholder en sådan bestemmelse.
<P>
Jeg vil imidlertid gerne henlede Deres opmærksomhed på, at det, at man begrænser gyldigheden af et biometrisk pas for mennesker, der ikke kan afgive fingeraftryk, midlertidigt eller permanent, til 12 måneder eller derunder, vil gøre livet vanskeligere for handicappede. Jeg vil derfor bede Kommissionen revurdere den relevante tekst.
<SPEAKER ID="233" NAME="Marios Matsakis" AFFILIATION="ALDE">
(EN) Hr. formand! Ingen lovlydige borgere bør være bekymrede over at skulle bevise deres egen eller deres børns identitet. Derfor glæder jeg mig over brugen af biometriske data i pas og andre dokumenter.
<P>
Jeg vil blot tage et punkt op til senere overvejelse. Det er et faktum, at ingen biometriske kendetegn forbliver det samme fra barndommen og frem til voksenlivet, på nær et: DNA-fingeraftryk. Det forbliver det samme fra undfangelsen og til døden og videre endnu. Det er i dag muligt at identificere en person mange år efter dennes død blot ved at udtage en lille prøve af skeletresterne. DNA-fingeraftryksteknologien er i dag hurtig, den er billig, og den kan udføres på bare nogle få celler, der enten kan udtages ved et skrab af slimhinderne i munden eller fra en bloddråbe, der f.eks. kan udtages fra navnestrengen.
<P>
Derfor vil jeg foreslå, at vi fremover bør overveje at benytte DNA-fingeraftryk som den eneste biometriske identifikation - som med garanti vil være det samme for alle personer - for alle europæiske borgere.
<SPEAKER ID="234" NAME="Hubert Pirker" AFFILIATION="PPE-DE">
(DE) Hr. formand! Jeg vil gerne takke Carlos Coelho og lykønske ham med betænkningen. Vi ville alle være blevet skuffede, hvis hans betænkning havde været under standard, fordi vi allerede er vant til denne standard i betænkninger fra hans hånd. Jeg glæder mig især over, at Carlos Coelho allerede indledningsvis påpegede, at hans betænkning drejede sig om børns sikkerhed. Dette kan vi opnå ved at udstede sikre pas og ved at tage fingeraftryk for at sikre, at det er muligt at kontrollere, hvorvidt den person, der krydser grænsen, er den samme person, der fremgår af passet.
<P>
Det er derfor et mål, der kan bruges til at skabe sikkerhed for børn. At vi nu diskuterer, hvorvidt man skal tage fingeraftryk af seksårige eller af 12-årige, er et teknisk spørgsmål, ikke et spørgsmål om perspektiv. Jeg ville ikke have problemer med at tage fingeraftryk fra en alder af seks år, fordi dette udelukkende drejer sig om børn og deres sikkerhed. For mig er det indlysende, at databeskyttelseslovgivningen skal respekteres. Det burde vi ikke en gang diskutere. En forfatningsbaseret stat har pligt til at sørge for dette. Hvis vi når frem til en situation, hvor vi har sikre pas, og databeskyttelseslovene overholdes, vil EU have taget et afgørende skridt fremad til gavn for børnene og imod handel med og smugling af børn.
<SPEAKER ID="235" NAME="Jacques Barrot">
næstformand for Kommissionen. - (FR) Hr. formand! Hele Parlamentet har rost hr. Coelhos arbejde og hans kvaliteter, og jeg vil føje min ros til rosen fra fru Roure.
<P>
Jeg vil gerne tilslutte mig Gérard Deprez og sige, at vi skal forsøge at gå i retning af stadig mere pålidelige og sammenlignelige biometriske data, der vil give os mulighed for bedre at udnytte de mest avancerede teknologier til at skabe sikkerhed i det frie område, hvor vi bor. Derfor har vi planlagt dette møde. Jeg glæder mig derfor over, at Parlamentet også har engageret sig i disse bestræbelser på at gøre identifikation af børn mere sikker, hvilket er nødvendigt for deres sikkerhed.
<P>
Jeg er blevet spurgt om, hvorvidt vi allerede har beviser for, at disse processer er effektive. Jeg vil gerne sige, at først når vi bruger dem, vil vi kunne kontrollere deres effektivitet, men i første omgang tyder alting på, at vi vil opnå en styrket sikkerhed gennem den bedre identifikation af børn, der rejser alene. Under alle omstændigheder er vi nødt til at tage hensyn til denne vigtige målsætning. Jeg vil give Parlamentet flere svar på adskillige spørgsmål.
<P>
Først må jeg sige, at Kommissionen i sine forslag altid har lagt vægt på databeskyttelse. Den Europæiske Tilsynsførende for Databeskyttelse blev hørt om det grundlæggende forslag, og han fremsatte nogle bemærkninger, som Kommissionen har taget hensyn til. Jeg vil også gerne fremhæve, at med hensyn til identifikatorerne er vores standarder harmoniseret med ICAO's (International Civil Aviation Organization) standarder, hvilket, som det er blevet nævnt, vil lette dialogen med USA.
<P>
Dernæst vil jeg erindre Dem om, at børnepasset naturligvis vil medføre en økonomisk udgift for familierne, men at dette hører under medlemsstaternes ansvarsområde, og jeg vil påpege, at ved rejser inden for Schengenområdet er det tilstrækkeligt at medbringe identitetskortet. Passet kræves kun ved rejser uden for EU.
<P>
Endelig kan jeg bekræfte, at Kommissionen vil foretage en sammenlignende undersøgelse af de eksisterende regler i medlemsstaterne vedrørende mindreårige, der rejser alene. På et hensigtsmæssigt tidspunkt vil vi foreslå, at Rådet træffer de nødvendige foranstaltninger for at beskytte børn mere effektivt og forhindre handel med børn. Det er helt klart, at Parlamentet ønsker en sådan undersøgelse foretaget, og jeg lover naturligvis at sørge for, at mine medarbejdere kan frembringe den under de bedst mulige betingelser og på kortest mulig tid.
<P>
Det er alt, hvad jeg har at sige, bortset fra at jeg vil gentage min tak til Parlamentet, fordi det endnu en gang har ydet sit meget konstruktive bidrag til den europæiske lovgivning.
<SPEAKER ID="236" NAME="Carlos Coelho">
ordfører. - (PT) Hr. formand! Hvis der er kommet noget ud af denne debat, er det, at der findes et ønske om en effektiv bekæmpelse af handel med mennesker - og navnlig handel med børn - hos et stort flertal her i Parlamentet. Det er det mest nyttige ved den foranstaltning, vi skal vedtage, og det glæder mig, at næsten alle talere har været inde på dette.
<P>
Jeg vil gerne endnu en gang takke alle skyggeordførerne for deres samarbejde, og det er ikke bare tomme ord. Det er korrekt at sige, at min kollega fru Roure spillede en central rolle for at sikre aftalen, som kommissær Barrot og det franske formandskab også har ydet et stort bidrag til. Jeg ønsker navnlig at takke kommissær Barrot for Kommissionens vilje til at yde institutionel opbakning til at styrke kampen mod handel med børn samt dens vilje til at samarbejde om de tre undersøgelser, vi bad om: om pålideligheden af børns fingeraftryk, om breeder-dokumenter og om falske afvisningsprocenter, som er nogle af de problemer, vi har i forbindelse med gennemførelsen af disse regler.
<P>
Endelig tog hr. Brejc et spørgsmål op: Han spurgte, om vi kunne sige, at udstedelsen af pas foregår sikkert. For at være helt ærlig må jeg sige, at dette varierer fra land til land. Nogle lande har strengere systemer end andre, og det er endnu en grund til, at undersøgelsen om breeder-dokumenter er meget vigtig. Jeg ved, at Europa ikke har nogen jurisdiktion på dette område - pasudstedelse er en national beføjelse - og derfor er jeg meget glad for, at kommissær Barrot accepterede, at Kommissionen skal medvirke ved denne undersøgelse om breeder-dokumenter. Det giver ingen mening at have pas, der er meget sikre, hvis denne sikkerhed kan saboteres i forbindelse med udstedelsen. Der er ikke tale om, at vi ønsker at pådutte medlemsstaterne foranstaltninger, men om at udveksle bedste praksis, så vi kan garantere, at det europæiske pas er en sikker realitet ved vores eksterne grænser. Mange tak til alle for Deres samarbejde.
<SPEAKER ID="237" NAME="Formanden">
Forhandlingen er afsluttet.
<P>
Afstemningen finder sted i morgen onsdag kl. 12.00.
<P>
Skriftlige erklæringer (artikel 142)
<SPEAKER ID="238" NAME="Siiri Oviir  " LANGUAGE="ET">
Hr. formand, mine damer og herrer! Vedtagelsen af denne forordning er et vigtigt skridt i retning af at gøre EU-borgeres rejsedokumenter sikrere. Resultatet er, at fra den 29. juni 2009 vil der være en klar sammenhæng i EU mellem et pas og dets indehaver, og dette vil være meget vigtigt med henblik på at beskytte pas mod svindel.
<P>
Jeg glæder mig navnlig over gennemførelsen af princippet om "en person, et pas", som gør det muligt at forbedre sikkerheden ved rejser, navnlig for børn, og begrænse aktiviteterne for personer, der beskæftiger sig med handel med børn og kidnapning. Det er prisværdigt, at dette krav nu vil blive håndhævet i alle medlemsstater. I Estland har bestemmelsen været i kraft siden 2000.
<P>
Ud over sikre rejsedokumenter har grænsevagterne i medlemsstaterne en vigtig rolle at spille, og de skal være stadig mere opmærksomme ved kontrollen af mindreårige, der rejser med eller uden en værge, og som krydser EU's eksterne grænser, og det samme skal de være, når der er tale om voksne.
<P>
Sikkerheden ved rejsedokumenter er bestemt ikke begrænset til pas, og hele processen er ikke mindre vigtig. Derfor giver det ingen mening at styrke sikkerheden ved pas, hvis man ikke er opmærksom på de resterende led i kæden.
<P>
Jeg mener, at ud over at gøre rejsedokumenterne mere sikre bør Kommissionen overveje at indføre en fælles EU-metode for at erstatte de forskellige regler for beskyttelse af børn, der krydser EU's eksterne grænser, som i øjeblikket findes i de 27 medlemsstater.
<SPEAKER ID="239" NAME="Daciana Octavia Sârbu  " LANGUAGE="RO">
Terrortrusler har gjort det nødvendigt at indføre nogle supplerende sikkerhedselementer og biometriske elementer for at øge beskyttelsen af passagerer, der rejser inden for EU. De vigtigste aspekter i forslaget til forordning er kampen mod handel med børn ved at indføre princippet om "en person, et pas" og indførelsen af undtagelser for udtagelse af fingeraftryk hos børn under 12. Men lovgivningen i nogle medlemsstater gør det muligt at udtage fingeraftryk hos børn under 12, men dette vil kun være muligt i en overgangsperiode på fire år. Der skal imidlertid være en absolut aldersgrænse på seks år. Nogle pilotundersøgelser, som medlemsstaterne har udført, har vist, at fingeraftryk fra børn under seks år ikke er af god kvalitet og kan ændre sig, når de vokser. Indførelsen af en aldersgrænse mindsker risikoen for at begå fejl ved identifikation af mennesker ved at tage deres fingeraftryk. Det gør det også vanskeligere at handle med børn. Behovet for at beskytte de rejsende er blevet endnu mere indlysende i kølvandet af begivenhederne den 11. september 2001. Men et øget beskyttelsesniveau og en skærpet sikkerhed skal ledsages af en garanti for passagerernes rettigheder og værdighed i henhold til den europæiske konvention om beskyttelse af menneskerettigheder og grundlæggende friheder.
