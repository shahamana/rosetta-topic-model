<CHAPTER ID="004">
Velfærd for æglæggende høner (forhandling) 
<SPEAKER ID="070" NAME="Formanden">
Næste punkt på dagsordenen er mundtlig forespørgsel til Kommissionen af Paolo De Castro for Udvalget om Landbrug og Udvikling af Landdistrikter om velfærd for æglæggende høner - B7-0657/2010).
<SPEAKER ID="071" NAME="Paolo De Castro" LANGUAGE="IT">
Hr. formand, fru kommissær, mine damer og herrer! I dag er der lejlighed til at drøfte det strategiske spørgsmål om beskyttelse af dyrevelfærden inden for landbruget. Den 1. januar 2012 vil bestemmelserne i Rådets direktiv 1999/74/EF træde i kraft og dermed fastsætte minimumsstandarder for beskyttelse af høns, hvilket på det nærmeste svarer til, at opdræt af æglæggende høner i konventionelle bure forbydes som ægproduktionsmetode. Denne metode til hold af dyr vil blive forbudt til fordel for systemer, der sikrer dyrevelfærden bedre.
<P>
Rådets (landbrugsministrene) møde afholdt den 19. juli 1999 står frisk i min erindring. Det var en vigtig dag, hvor jeg som repræsentant for mit land (dengang var jeg italiensk landbrugsminister) bidrog til godkendelsen af dette vigtige direktiv ved at stemme for det.
<P>
Nu et år inden den uigenkaldelige ikrafttræden af den nye lovgivning viser data, at de europæiske producenter tilpasser deres produktionssystemer, men ikke uden at støde på problemer. Vi har brug for en konkret forpligtelse fra Kommissionens side til at beskytte dyrevelfærden, til at beskytte producenter, der har tilpasset deres produktionssystem til Rådets direktiv 1999/74/EF, og samtidig til effektivt at garantere vedtagelse af ny lovgivning, så konkurrenceforvridning på markedet undgås.
<P>
Derfor har mine kolleger og jeg ment, at det var relevant at sætte dette vigtige emne på dagsordenen i Udvalget om Landbrug og Udvikling af Landdistrikter, som jeg har den ære at være formand for. Hårdt arbejde i løbet af de seneste måneder, der har omfattet alle grupper i Parlamentet, resulterede i den mundtlige forespørgsel af 28. oktober 2010, hvori der rejses tre vigtige spørgsmål over for Kommissionen.
<P>
For det første blev den bedt om at redegøre for gennemførelsen af den nye lovgivning i medlemsstaterne.
<P>
For det andet blev den bedt om at oplyse, hvilke foranstaltninger, der vil blive truffet i medlemsstaterne for at sikre overholdelse af direktivets bestemmelser og indgåelse af kompromiser, hvor det er nødvendigt, med de virksomheder, der viser et reelt ønske om at tilpasse sig.
<P>
Endelig blev den bedt om at redegøre for de foranstaltninger og garantier, der skal vedtages for at undgå kriser på ægmarkedet i de kommende år, og for at forhindre ublu konkurrence fra tredjelande, der ikke er tvunget til at overholde EU-direktivet, på EU's indre marked.
<P>
Det er spørgsmål, som vi afventer konkrete og endelige svar på fra Kommissionen. Endelig beder vi Kommissionen sikre et mere gennemsigtigt marked i stil med de såkaldte gensidighedsregler for at lette udsigterne til større international konvergens om de dyrevelfærdsstandarder, der anvendes i EU.
<P>
En løsning af dette spørgsmål, som vi har drøftet talrige gange i udvalget siden starten af denne valgperiode, er vigtig for at forhindre, at Europas indsats på dyrevelfærdsområdet - vores indsats, fru kommissær - gøres nyttesløs af et marked, der er ude af stand til at anerkende de sociale værdier, der er forbundet med fødevarer. Vi må nedbringe de konkurrenceforvridende virkninger af muligheden for, at producenter, der ikke er omfattet af de europæiske regler, kan omsætte de færre begrænsninger, de er underlagt, til større konkurrencemæssige fordele.
<P>
En vedtagelse af beslutningsforslaget om velfærd for æglæggende høner, som vi skal stemme om her til formiddag, kan være et første og vigtigt skridt i denne retning.
<SPEAKER ID="072" NAME="Androulla Vassiliou" LANGUAGE="EN">
Hr. formand! Allerførst har kommissær Dalli bedt mig overbringe hans undskyldning for, at han ikke har kunnet være til stede personligt, men jeg er glad for at besvare dette spørgsmål i min egenskab af tidligere kommissær med ansvar for dyrevelfærd og -sundhed.
<P>
På Kommissionen vegne vil jeg gerne understrege, at forbuddet mod konventionelle bure, der blev vedtaget i 1999, er en vigtig forbedring af dyrevelfærden i EU. Desuden har det givet anledning til en intens debat verden over. Jeg vil også gerne understrege, at medlemsstaterne primært har ansvaret for gennemførelsen af EU-lovgivningen om beskyttelse af æglæggende høner.
<P>
Kommissionen gør alt, hvad den kan for at overvåge medlemsstaternes håndhævelse, herunder via inspektioner foretaget af Kommissionens eksperter og via de data, der årligt fremsendes af medlemsstaterne på grundlag af en specifik afgørelse fra Kommissionens side om dyrevelfærdstilsyn på gårde.
<P>
I sidste måned, i november 2010, fremsendte 24 medlemsstater de officielle data for 2009 om produktionssteder for æglæggende høner. Til dato har kun 18 medlemsstater fremsendt fuldstændige data. Det fremgår af disse data, at 66 % af produktionsstederne i disse 18 medlemsstater holdt fritgående høner, 29 % holdt høner i lader, 3,5 % brugte konventionelle bursystemer, og 1 % brugte berigede bure.
<P>
Kommissionen er dog opmærksom på, at der stadig findes store huller i dataene, og at tre medlemsstater ikke svarede overhovedet, mens seks medlemsstater kun har fremsendt ufuldstændige data. Derfor er ovenstående billede langt fra fuldstændigt. Kommissionen anmoder løbende medlemsstaterne om at fremsende de manglende data ved enhver given lejlighed, herunder i Den Stående Komité for Fødevarekæden og Dyresundhed og på møderne mellem de øverste veterinære myndigheder.
<P>
Desuden har Kommissionen i en formel skrivelse bedt medlemsstaterne om at fremsende deres nationale handlingsplaner for gennemførelse af forbuddet, så den bedre kan analysere situationen i hele EU.
<P>
På nuværende tidspunkt koncentrerer Kommissionen sig om at sikre, at medlemsstaterne træffer de nødvendige foranstaltninger til gennemførelse af forbuddet mod traditionelle bure inden den fastsatte frist. Medlemsstaterne har ansvaret for at sikre, at æg, der ikke er produceret i overensstemmelse med direktivet om beskyttelse af æglæggende høner, ikke lovligt kan markedsføres i henhold til EU-lovgivningen.
<P>
Vi vil have et bedre billede af situationen næste år efter mødet mellem de interesserede parter. Mødet mellem de interesserede parter vil finde sted i januar 2011.
<P>
I dag er importen af æg med skal meget begrænset på grund af produktets korte holdbarhed og EU's fødevaresikkerhedskrav. Ifølge EU-lovgivningen skal pakker indeholdende æg importeret fra tredjelande, hvor der ikke er tilstrækkelige garantier for, at produktionsstandarderne lever op til kravene, være forsynet med en angivelse om, at produktionsmetoden ikke lever op til EU-standarden. Dette mærke gør det muligt klart at identificere importerede æg, der ikke er produceret i overensstemmelse med EU's velfærdskrav.
<P>
Kommissionen vil som sagt desuden undersøge situationen sammen med de berørte parter på et møde, der vil blive afholdt i Bruxelles, den 19. januar 2011, hvor mulighederne for at sikre en gnidningsfri håndhævelse af direktivet vil blive drøftet.
<SPEAKER ID="073" NAME="Esther de Lange" LANGUAGE="NL">
Hr. formand! Vi drøner med halsbrækkende fart mod en situation, hvor millioner af æg ikke vil leve op til EU-reglerne. Som det er blevet sagt tidligere, forventes det, at 30 % af alle de æg, der produceres i 2012, vil bryde forbuddet mod batteribure, som blev vedtaget i 1999.
<P>
Dette er et spørgsmål om ren aritmetik. Det koster landmanden 8-13 % mere at producere denne form for dyrevenlige æg fra høner, der ikke er spærret inde i bure. På den anden side vil gennemsnitsforbrugeren, om vi kan lide det eller ej, stadig vælge de billige æg og er ikke parat til at betale blot 3-4 % mere for denne form for dyrevenlige æg. Den konkurrencemæssige ulempe, denne situation medfører, ser derfor ud til at være meget klar.
<P>
Så spørgsmålet er, hvad Kommissionen vil gøre for at sikre, at de landmænd, der lever op til reglerne, og som har investeret i alternativer, ikke straffes i forhold til de af deres kolleger, der halter bagefter. Jeg vil gerne bede kommissæren om ikke at spise os af med den samme gamle sætning om, at medlemsstaterne har ansvaret for gennemførelse og kontrol. Kommissionen er traktaternes vogter, og derfor er alles øjne rettet mod den. Jeg finder det også meget uheldigt, at vi stadig drøfter data og venter på at få et bedre billede næste år, for så vil det være for sent.
<P>
Hvad skal vi gøre? Presset må øges! I vores betænkning kræver vi naturligvis, bl.a. at forbuddet mod batteribure opretholdes, at der gennemføres flere tilsyn, at der i sidste ende skal udarbejdes nationale handlingsplaner, og at der skal indføres et forbud mod eksport af alle æg, som ikke er produceret i overensstemmelse med reglerne.
<P>
Det er op til Kommissionen! Hvis den ikke gør noget, vil ikke blot velvillige hønsefarmere lide, det samme vil Kommissionens og alle europæiske dyrevelfærdsordningers troværdighed, er jeg bange for. Det er en situation, som jeg tror, vi alle ønsker at undgå.
<SPEAKER ID="074" NAME="Luis Manuel Capoulas Santos" LANGUAGE="PT">
Hr. formand! Ligesom formanden for Udvalget om Landbrug og Udvikling af Landdistrikter, hr. De Castro, havde også jeg for 12 år siden muligheden for som landbrugsminister at deltage i beslutningen om at vedtage den lovgivning, som vi drøfter her i dag. Det var en meget langvarig og vanskelig forhandling, fordi vi stod over for to modstridende værdier: Fastsættelse af krav til dyrevelfærd og sikring af sektorens konkurrenceevne. Den løsning, vi nåede frem til, var at favorisere dyrevelfærd og fastsætte en tilstrækkelig lang frist for sektoren til at tilpasse sig.
<P>
Selv om der stadig er et år, før de nye forordninger træder i kraft, er vi bekymrede over de tilgængelige data om landbrug, der endnu ikke har tilpasset sig, som Kommissionen også har bekræftet. Vi kan ikke tillade, at virksomheder, der har investeret og gjort en stor indsats for at kunne overholde lovgivningen, bliver straffet eller udsat for unfair konkurrence.
<P>
Jeg er kommissæren taknemmelig for de oplysninger, hun er fremkommet med, men vi kunne godt tænke os mere detaljerede oplysninger om, hvor langt de enkelte medlemsstater rent faktisk er kommet. Vi vil også gerne vide, hvilke specifikke procedurer Kommissionen agter at følge for at sikre, at virksomhederne generelt kan leve op til lovgivningen den 1. januar 2012, ud over dem kommissæren har nævnt, og om der rent faktisk findes sanktioner med et minimum af ensartethed mellem de forskellige medlemsstater. Dette er hensigten med den betænkning, vi drøfter her i dag, og som jeg er sikker på vil få bred støtte i Parlamentet. Min gruppe vil imidlertid stemme imod en hel eller delvis fjernelse af punkt F, 8, 9 og 14, der indeholder formuleringer og målsætninger, som vi tvivler på er forenelige med EU-lovgivningen, og som vil mindske betænkningens troværdighed, hvis de opretholdes.
<SPEAKER ID="075" NAME="George Lyon" LANGUAGE="EN">
Hr. formand! Jeg vil gerne takke kommissæren for de oplysninger, hun fremkom med ved forhandlingens start.
<P>
Uanset om vi har et fuldstændigt billede eller ej, er det hårde og kontante faktum, at 80 mio. æg fra 1. januar næste år sandsynligvis vil blive produceret i ulovlige bursystemer. Det vil være et faktum. Vi har en 12-måneders æglægningscyklus. Det er ikke muligt, at dette tal vil ændre sig drastisk inden den tid.
<P>
Jeg vil gerne vide, hvad jeg skal sige til personer som John Campbell på Glenrath Farms og alle producenterne i Det Forenede Kongerige, som i gennemsnit har brugt 2 mio. GBP på at leve op til lovgivningen, og nu har en ekstra omkostning, der er 8-10 % højere end under det konventionelle bursystem? Hvad skal jeg fortælle forbrugerne derhjemme, som vi lovede, at der fra 1. januar 2012 ikke ville være flere æg på markedet, der var produceret i de konventionelle bursystemer?
<P>
Jeg ved, hvad jeg ønsker, at Parlamentet og Kommissionen skal sige. Jeg vil gerne kunne vende tilbage til dem og fortælle dem, at vi vil gribe hårdt ind for at sikre, at lovgivningen overholdes. Ingen dispensationer og ingen forlængelser. Når alt kommer til alt, har producenterne haft 10 år til at leve op til lovgivningen. Jeg ønsker, at medlemsstater, der lever op til kravene, skal kunne beskytte deres forbrugere og deres producenter ved at kunne forbyde import af ulovligt producerede æg fra de producenter og lande, der ikke lever op til kravene. Jeg mener også, at Kommissionen bør udarbejde en liste, når den får oplysningerne, og sætte navn på og hænge dem ud, der ikke lever op til kravene. Det er ikke nogen undskyldning at sige, at vi ikke var klar over, at det var på vej. 10 år er lang tid i enhver forretningscyklus til at kunne forberede sig og investere.
<P>
Når kommissæren afrunder denne forhandling, håber jeg, at hun vil komme med en stærk erklæring om, at hun forstår producenternes og forbrugernes bekymring, og med et løfte om en kraftig indsats, der beskytter dem begge.
<SPEAKER ID="076" NAME="Martin Häusling" LANGUAGE="DE">
Hr. formand! Kommissærens svar har ikke overbevist mig. Også de oplysninger, som Kommissionen er fremkommet med i Udvalget om Landbrug og Udvikling af Landdistrikter, var langt fra overbevisende. Som hr. Lyon allerede har sagt, er det et problem, vi vil komme til at stå med. Fra 2012 vil 30 % af æggene på markedet være ulovlige. Men vi har ingen idé om, hvordan vi skal løse dette problem. Vi skal tilsyneladende stole på, at medlemsstaterne lever op til deres indberetningspligt - lad mig spørge, hvorfor vi ikke indleder overtrædelsesprocedurer eller i det mindste truer med det for at gøre det helt klart, at EU-lovgivningen i sidste ende skal gælde i alle medlemsstater og for alle landmænd? Vi har opbygget en meget høj grad af troværdighed med hensyn til dyrevelfærd, og det er også noget, vi må forsvare. Borgerne forventer med rette, at der leves op til disse standarder. Offentligheden er meget følsom over for dyrevelfærdsspørgsmål. Når alt kommer til alt yder vi finansiel støtte og offentlig støtte til landbrugssamfundet, fordi vi har strengere krav med hensyn til miljøbeskyttelse og dyrevelfærd. Det er ikke urimeligt at forvente noget til gengæld fra alle medlemsstater. Derfor vil jeg gerne spørge om følgende. Hvad vil Kommissionen nu gøre? Vi har allerede fremsat krav på udvalgsplan. Det er nødvendigt, at vi straks fremlægger et katalog over foranstaltninger. Vi kan ikke acceptere muligheden for yderligere drøftelser med henblik på en forlængelse af fristerne. Det kan ikke passe, at vi nu straffer dem, der har gennemført politikken, ved at tillade andre at arbejde med overgangsfrister i endnu længere tid. Det vil bevirke, at landmændene mister tiltroen til EU's institutioner.
<P>
Der blev rejst et spørgsmål om mærkning. Hvad vil der f.eks. ske med produkter, der indeholder flydende æg i stedet for friske æg? Hvordan kan vi mærke sådanne produkter? Dette punkt skal i det mindste reguleres straks.
<P>
Det er allerede blevet sagt flere gange, at 10 år er lang tid. Alle i EU må have vidst, at disse frister skulle overholdes. Der er ingen undskyldninger for medlemsstaterne, herunder de nye medlemsstater, om at "vi desværre løb tør for tid. 10 år var virkelig ikke nok".
<P>
EU indtager en fremtrædende stilling, når det gælder dyrevelfærd. Vi kan bruge den til at bakke vores argumenter op verden over. Vi kan bruge den i argumentationen over for forbrugere, derfor må vi gennemføre den konsekvent, hvis Parlamentet og Kommissionen ikke skal miste troværdighed med hensyn til gennemførelsen af EU-standarder. Derfor opfordrer vi på det kraftigste Kommissionen til hurtigt at træffe foranstaltninger frem for blot at vente endnu længere og risikere, at vi kommer i en situation, der ikke er tilfredsstillende for nogen fra 1. januar 2012.
<SPEAKER ID="077" NAME="James Nicholson" LANGUAGE="EN">
Hr. formand! For det første kan også jeg sige, at jeg heller ikke er overbevist af det, kommissæren fortalte os her i dag. Der har været to lejligheder, hvor tjenestemænd fra Kommissionen mødte op i Udvalget om Landbrug og Udvikling af Landdistrikter, og det, de fortalte os, var ikke blot uacceptabelt, det var miserabelt, og det var en skændsel.
<P>
Jeg har nu lyttet til det, kommissæren har sagt, og jeg har lyttet med stor interesse til nogle af de ting, hun sagde, men hun har ikke givet os noget ud over det faktum, at man vil mødes med de interesserede parter i januar.
<P>
Så hvad vil kommissæren sige til de interesserede parter i januar? Hvad vil der komme ud af mødet? Vi vil gerne vide det, for kommissæren skal vide, at de sidste høner allerede befinder sig i konventionelle bure, som skal overholde denne frist. De er der allerede. Der er normalt en 13-14-måneders læggecyklus for høner i konventionelle bure.
<P>
Kommissæren fremsatte en bemærkning i sin indledning, og hun vil måske svare eller uddybe den. De sagde, at æg fra tredjelande, der ikke lever op til ækvivalensstandarderne, ville blive forsynet med et andet mærke. Hvad mener De med det? Vil De acceptere, at æg i EU, der produceres ulovligt efter 1. januar 2012, enten vil blive forsynet med det samme stempel, ikke må eksporteres uden for det land, hvor de er produceret, eller ikke vil kunne markedsføres?
<P>
Vi har et frygteligt problem her, for som George Lyon sagde, er der 83 mio. æg - vi ved det rent faktisk - som den 1. januar 2012 vil være ulovlige. Det er også en frygtelig forpligtelse for os i Europa, hvor folk kræver, at der er æg at spise. Så hvad skal vi gøre her?
<P>
Jeg mener virkelig, at vi har brug for at vide, hvor vi bevæger os hen. Vil De give os en garanti for, at De vil komme tilbage til Parlamentet i marts med et ordentligt forslag til, hvad De agter at gøre - hvilke foranstaltninger De agter at gennemføre - for rent faktisk at kontrollere denne situation? Som beskrevet af andre har mange producenter allerede brugt millioner af pund på at kunne leve op til standarderne. Vi kan ikke nu kræve, at de skal betale mere, fordi andre ikke er parat til at gøre det samme.
<SPEAKER ID="078" NAME="John Stuart Agnew" LANGUAGE="EN">
Hr. formand! Kommissionen har skabt en enorm krise inden for ægindustrien. Uanset om vi kan lide det eller ej, vil 100 mio. fugle fortsat være i bure på D-dagen - eller skulle jeg sige E-dagen? Der er hverken penge eller logistik til at forhindre dette.
<P>
Når en taler her fra lænestolen insisterer på en skånselsløs håndhævelse af reglerne om et års tid, giver det måske vedkommende en følelse af tilfredshed, men det vil kunne bringe den britiske ægsektors sundhed i fare på lang sigt.
<P>
Lad os se på de praktiske problemer. Hvordan fjerner og bortskaffer man 100 mio. høner på 24 timer? Eller hvordan smadrer og bortskaffer man sikkert 83 mio. æg hver dag? Hvis det antages, at en af disse ting lykkes, hvor vil forbrugerne så få deres 83 mio. daglige æg fra? Fra Ukraine, fra Indien, fra Argentina, fra Brasilien, hvor alle æggene vil være lagt af høner i æglægningsbure. Har nogen af disse lande ry for høje velfærdsstandarder?
<P>
Når denne handel begynder, vil den meget hurtigt vokse på grund af dens konkurrencefordel. Det vil være meget vanskeligt at stoppe den. Det vil fuldstændigt underminere producenter af æg fra fritgående høner i Det Forenede Kongerige. Vi vil rent faktisk eksportere en stor del af vores industri, der lige har foretaget massive investeringer for at leve op til EU-reglerne.
<P>
Jeg mener, at et handelsforbud inden for EU er dømt til at mislykkes helt. Det vil ikke blot være umuligt at håndhæve over åbne grænser, WTO kan også sætte spørgsmålstegn ved det. Så den mindst dårlige løsning - og jeg sagde "mindst dårlige" - er at tillade midlertidige dispensationer for producenter, der ikke lever op til kravene.
<P>
Der er nogle nøgenbilleder, som jeg godt kan lide at se på, men jeg kan ikke lide det visuelle billede af lastbiler fyldt med nøgne, ustemplede æg, der forlader udenlandske batteribure på vej mod Det Forenede Kongerige i 2012. Ustemplede æg er en gave for en svindler. Vi har lært dette på den hårde måde i Det Forenede Kongerige.
<P>
Vores løsning i Det Forenede Kongerige er mekanisk at stemple æg med kodenumre, som angiver produktionsmetoden på selve æglægningsbedriften. Dette foregår på min egen bedrift netop i dette øjeblik, og maskineriet er pålideligt. Kommissionen siger, at det er alt for vanskeligt for den at indføre stempling med en særlig kode på æg, der ikke lever op til kravene, til trods for at der helt klart er et behov herfor. Ja, det er naturligvis den samme Kommission, som tvinger britiske fåreavlere til unødvendigt at identificere får individuelt med upålideligt elektronisk udstyr. Hvilken iøjnefaldende inkonsekvens.
<P>
Den "mindst dårlige" løsning - og jeg bruger det udtryk igen - er, at EU insisterer på, at medlemsstater, der ikke lever op til kravene, bruger deres regionale midler til stemplemaskiner og også betaler for et tilsyn, hvis personale består af statsborgere fra medlemsstater, der lever op til kravene. Dette tilsyn skal også besøge pakkestationer og opbygge en database over de forarbejdningsvirksomheder, der bruger burhønseæg i deres produkter.
<P>
De fleste detailhandlende i Det Forenede Kongerige vil meget gerne undgå at forhandle burhønseæg efter fristen, men det kan de kun, hvis disse æg identificeres ordentligt.
<SPEAKER ID="079" NAME="Mike Nattrass" AFFILIATION="NI">
(EN) Hr. formand! Dette er ikke blot et spørgsmål om høner i upassende bure, det handler også om EU's evne til at overvåge det indre marked.
<P>
Landene fik 10 år til at leve op til kravene pr. 1. januar 2012, ellers ville produktet være ulovligt. Tyskland, de skandinaviske lande, Nederlandene, Det Forenede Kongerige og andre har levet op til reglerne, men nogle store producenter har simpelthen nægtet det. Dette indebærer store kapitalomkostninger, og skal man leve op til kravene, betyder det, at man skal låne penge. Kravene betyder en meromkostning på omkring 15 pence for 12 æg. De banditter, der ikke lever op til reglerne, kan indrømmes mere tid og vil helt klart blive belønnet, fordi de får en prisfordel.
<P>
Æg fra ulovlige bure vil underminere dem, der adlød EU. En producent lånte 10 mio. GBP for at leve op til dette direktiv. Han gjorde det rigtige.
<P>
Vil Kommissionen løbe fra aftalen og gøre hans æg ukonkurrencedygtige? Hvis der indrømmes en udsættelse, så vil moralen være, at det betaler sig at ignorere et EU-direktiv.
<SPEAKER ID="081" NAME="Esther Herranz García" AFFILIATION="PPE">
(ES) Hr. formand! 400 spanske ægproducenter vil kunne forsvinde i januar 2012, hvilket er omkring 30 % af det samlede antal i mit land, og produktionen af 300 000 tons æg vil forsvinde.
<P>
EU vil kunne stoppe produktionen af de 80 mio. æg, der svarer til 2 mio. tons, og hvis vi ikke handler meget klogt, er det eneste, vi vil opnå, at de vil blive erstattet af import fra tredjelande, hvis dyrevelfærdsstandarder er meget lavere end dem, der er gældende i EU.
<P>
Dette direktiv fra 1999, der kræver, at pladsen i burene til æglæggende høner øges, kræver, at vi handler klogt og positivt, fordi vi ellers blot vil svække den europæiske produktion og åbne nye handelsmuligheder for tredjelande, hvor pladsen pr. fugl er langt mindre end det, der i øjeblikket gælder i EU.
<P>
Direktivet kræver en stor indsats fra de europæiske producenters side, da det alene i Spanien vil koste omkring 600 mio. EUR. Vi må heller ikke glemme, at det har en økonomisk konsekvens for ægproduktindustrien og fødevareindustrien som helhed.
<P>
Jeg beder derfor om støtte til det ændringsforslag, som Gruppen for Det Europæiske Folkeparti (Kristelige Demokrater) har fremsat til punkt 2, hvori det kræves, at der findes en løsning i det mindste for ansvarlige bedrifter og ansvarlige virksomheder, som er ved at omstille deres bedrifter og vil have fuldført denne omstilling inden januar 2012. Vi er nødt til at støtte dem i omstillingen af deres faciliteter og give dem tid til at fuldføre processen, for at forhindre, at bedrifter lider uoprettelig skade, og for at forhindre en pludselig mangel på EU-markedet, der vil medføre prisstigninger for forbrugerne.
<P>
Vi skal overholde direktivet, give æg- og ægproduktindustrierne en chance og også respektere retten til dyrevelfærd og forbrugernes ret til rimelige priser.
<SPEAKER ID="082" NAME="Ulrike Rodust" AFFILIATION="S&amp;D">
(DE) Hr. formand, fru kommissær! På nuværende tidspunkt vil jeg gerne endnu en gang påpege, at der allerede er truffet en beslutning om at forbyde burhønseopdræt. Medlemsstaterne og ægproducenterne har haft masser af tid til at gennemføre direktivet om forbud mod konventionelle batteribure. Tiden er endnu ikke helt løbet ud - der er stadig 12 måneder tilbage, før denne praksis vil blive helt forbudt.
<P>
Jeg mener, at vi må sikre, at burhønseopdræt forbydes helt fra 1. januar 2012. Det må være muligt at true de medlemsstater, der ikke har gennemført direktivet til den tid, med retlige skridt såsom finansielle sanktioner.
<P>
Vi må også sikre, at æg fra bedrifter, der ikke lever op til EU-lovgivningen, ikke sælges på EU's indre marked.
<SPEAKER ID="083" NAME="Britta Reimers" AFFILIATION="ALDE">
(DE) Hr. formand, fru kommissær, mine damer og herrer! Vi har i 12 år vidst, at burhønseopdræt ville blive forbudt i EU pr. 1. januar 2012. Hvordan kan det være, at 12 år ikke har været nok for nogen medlemsstater til at gennemføre dette forbud i god tid og forberede deres fjerkræindustri herpå? Dette er blot et af mange eksempler på, hvordan dårlig gennemførelse fører til frustration. Ægproducenter i medlemsstaterne, der har gennemført ændringerne i god tid, oplever allerede konkurrencemæssige uregelmæssigheder, der går imod EU's principper.
<P>
Jeg opfordrer Kommissionen til at kræve, at den relevante lovgivning overholdes i alle medlemsstater, og til at gøre alt for at sikre, at den gennemføres. Æg bør ikke længere produceres i bure efter januar 2012, og de æg, der derefter er ulovlige, bør ikke længere kunne nå ud i forretningerne, hvorved der sættes en stopper for deres negative virkning på konkurrencen. De landmænd, der har ændret deres bedrifter for at leve op til EU-kravene, bør ikke opleve finansielle ulemper, mens dem, der ser stort på ændringen, høster de økonomiske fordele.
<P>
Det er umuligt at forklare over for folk i Europa, hvorfor EU-lovgivningen ikke gælder ens i alle medlemsstater, og hvorfor nogle medlemsstater altid halter bagefter. De seneste kriser har vist, hvor det kan føre os hen. Vi har behov for et Europa, der handler på en samordnet måde, frem for et Europa, hvor hvert enkelt medlem kan gøre, som der passer det, uden hensyntagen til resten.
<SPEAKER ID="084" NAME="Vicky Ford" AFFILIATION="ECR">
(EN) Hr. formand! Som mange mødre ønsker jeg anstændige dyrevelfærdsstandarder, men jeg ønsker også æg, jeg har råd til. Jeg er ikke fjerkræekspert, og min datters fire forsøg på at holde høns, er alle blevet bytte for den lokale ræv.
<P>
Jeg vil derfor lytte til eksperterne - som den landmand, der har 30 000 glade høner, som lever op til EU-kravene, og som jeg besøgte i min valgkreds i sidste måned. I Det Forenede Kongerige har svineindustrien - med store omkostninger til følge - lært af den fejltagelse at indføre højere dyrevelfærdsstandarder ensidigt. Det Forenede Kongeriges ægproducenter sætter deres lid til Kommissionen og har investeret hundreder af millioner pund i at blive parate til denne lovgivning.
<P>
Den offentlige tillid til EU ligger på det laveste niveau nogensinde. De må beskytte dem, der har opfyldt kravene i denne lovgivning i god tro. Tiden er ikke inde til at lege med ægproducenterne.
<SPEAKER ID="085" NAME="Mairead McGuinness" AFFILIATION="PPE">
(EN) Hr. formand! Jeg vil gerne takke Kommissionen for svaret, så ufuldstændigt det end er. Formanden for Udvalget om Landbrug og Udvikling af Landdistrikter rejste nogle meget specifikke spørgsmål, og de er ikke blevet besvaret fuldt ud.
<P>
Jeg vil navnlig gerne sætte spørgsmålstegn ved tallene, og kommissæren kan måske tydeliggøre dem? Sagde De, at 66 % af produktionen nu stammer fra fritgående høner? Det er ikke den oplysning, jeg er i besiddelse af. Jeg tør godt sige, at de oplysninger, kommissæren er i besiddelse af, derfor er selektive, og De må gennemføre et meget grundigt møde med de interesserede parter, for lad mig blot sige, at der er pyntet meget på de tal. De er slet ikke et udtryk for den sande historie om ægproduktionen i EU.
<P>
Lad mig også sige, at hvis det var let at leve op til denne lovgivning, og hvis forbrugerne virkelig - og jeg mener dette - virkelig, virkelig ønskede velfærdsvenlige opdrætssystemer, så ville de også betale prisen for dem. De ønsker dem. De sætter ikke pris på dem, og de ønsker ikke at betale prisen for dem. Jeg har ikke modtaget en eneste anmodning fra en forbruger i min tid her i Parlamentet siden 2004, som har bønfaldet mig om få denne lovgivning gennemført.
<P>
Husk det, folkens. Sådan ligger landet. Når det er sagt, er det vigtigt, at denne lovgivning, som er vedtaget her i Parlamentet, gennemføres fuldstændigt, og at dem, der har investeret enorme beløb for at leve op til kravene, beskyttes af EU. Jeg tror, Kommissionen ved, at den vil stå med et juridisk problem.
<P>
Lad mig redegøre for markedssituationen. Der vil være en synlig ophobning af æg. 83 mio. æg vil pr. 1. januar 2012 være ulovlige! Moralsk og etisk kan vi ikke smide disse æg ud. Det ville være frygteligt, hvis vi gjorde, og markedet ville også lide herunder, ligesom forbrugerpriserne ville stige, og der ville være protester og opstand.
<P>
Kommissionen må fortælle os, hvad der vil ske den dag, for det er uundgåeligt, at disse æg vil komme på markedet, og der vil være et sort marked for æg i en kategori, så vi har brug for klarhed herom.
<P>
Dem, der befinder sig i en overgangsfase, skal også vide, at der ikke vil ske en afvikling, for de er forvirrede over de budskaber, de modtager.
<P>
Af alle de emner, vi har drøftet i denne uge, er dette et afgørende emne for vores forbrugere, men også for vores producenter. Vi har brug for svar fra Kommissionen.
<SPEAKER ID="086" NAME="Iratxe García Pérez" AFFILIATION="S&amp;D">
(ES) Hr. formand, fru kommissær! Som man kan se overvåger vi her i Parlamentet overholdelsen af lovgivningen, herunder lovgivning, der endnu ikke er trådt i kraft. Hvis vi udvidede denne øvelse til andre områder med frister, der endnu ikke er udløbet, skulle vi have plenarmøder af 14 dages varighed.
<P>
I dag drøfter vi en sektor, der ikke modtager støtte fra den fælles landbrugspolitik, og som lider under stigende foderstofpriser. Det er ikke nemt for sektoren at klare ekstraomkostninger, men det skal den for at leve op til de høje produktionsstandarder, vi har fastsat i EU.
<P>
Alt ser ud til at pege på, at producenterne i mange medlemsstater den 1. januar 2012 ikke har været i stand til at overholde den fastsatte frist 100 %. Det beregnes, at der vil være en manglende produktion på 30 %, før behovene på EU-markedet er dækket.
<P>
Resultatet er, at der vil blive produceret friske æg her, og de vil være dyrere for forbrugerne. Vi vil købe æg til forarbejdning andre steder, og vi vil lukke den del af EU-produktionen, der gik til dette marked. Jeg håber, at vi inden da har haft mere held til at kræve gensidighed i vores forbindelser med tredjelande.
<P>
Konklusion: Lovgivningen vil være obligatorisk fra 2012. I mellemtiden kan Kommissionen håndhæve anden gældende lovgivning såsom elektronisk identifikation af får og geder, der giver merværdi i form af sporbarhed og gode veterinære forhold og også har direkte indflydelse på dyrevelfærden.
<SPEAKER ID="087" NAME="Jarosław Kalinowski" AFFILIATION="PPE">
(PL) Hr. formand! Det er helt klart, hvad den betænkning, der forhandles, siger - ingen undtagelser og ingen dispensationer. Kommissionen skal udarbejde instrumenter til håndhævelse og sanktionering af produktion, der ikke lever op til kravene. Det fremgår desværre heller ikke af erklæringen i beslutningens præambel, at nogle producenter har haft 12 år til at tilpasse sig, mens andre har haft otte år og andre igen kun fem år. Jeg vil gerne tilføje, at de producenter, der havde fået den korteste tid til at tilpasse sig, støttede deres kollegers tilpasningsbestræbelser i de gamle EU-medlemsstater ved at købe deres ikke tilpassede bure, og var ikke klar over, hvilke problemer de skabte for sig selv. Eksperter har fundet beviser for, at efterspørgslen efter spiseæg i EU vil overstige udbuddet efter ikrafttrædelsen af direktivet om læggehøner, hvilket i praksis vil betyde import fra tredjelande af æg produceret i bure, der helt sikkert ikke er tilpasset. Jeg opfordrer derfor Kommissionen til at vurdere, om det er gennemførligt at opretholde forbuddet mod brug af konventionelle bure fra 1. januar 2012, og samtidig finde løsninger og fastsætte klart definerede kriterier for de producenter, der ikke vil have fuldført moderniseringsprocessen den 1. januar 2012, som det fremgår af de to ændringsforslag, som min gruppe støtter.
<P>
Ifølge forfatterne er nøgleargumentet for vedtagelse af denne beslutning bortset fra dyrevelfærden og konkurrenceevnen rent faktisk, at overgangsperioden for gennemførelse af tilpasninger var velkendt og stadfæstet i direktivet, og at denne deadline ikke kan ændres. Jeg håber, at de medlemmer, der accepterer denne form for ræsonnement og stemmer for beslutningen, alle vil være lige så beslutsomme og utvetydige, når det gælder afstemningen om, at der efter 2013 ikke længere skal være nogen yderligere overgangsperiode for differentiering af direkte betalinger i EU, da fristen 2013 var stadfæstet i traktaten for denne overgangsperiode. Den er stadfæstet som sådan, og jeg mener ikke, vi bør ændre den.
<SPEAKER ID="088" NAME="Csaba Sándor Tabajdi" AFFILIATION="S&amp;D">
(HU) Hr. formand! Det fremgår klart af forhandlingen indtil nu, at der er en alvorlig interessekonflikt mellem dem, der har fuldført overgangen til det nye system, og dem, der ikke har. Der er imidlertid også en alvorlig konflikt mellem de gamle og de nye medlemsstater. Jeg er helt enig med hr. Kalinowski i, at de gamle medlemsstater har haft langt mere tid til overgangen, og de har rent faktisk overdraget deres gamle, forældede strukturer til de nye medlemsstater forud for disses tiltrædelse. På trods heraf er det indlysende, at reglerne skal følges, og det er også indlysende, at EU endnu en gang udsætter sine egne producenter for en konkurrencemæssig ulempe ved at fastsætte strengere regler for dem, end dem, der gælder for eksterne leverandører til import. Det kræver ikke blot, at disse regler overholdes, men undlader ret ofte at kontrollere dem effektivt. Jeg tror derfor, at Kommissionen er ved at træffe endnu en beslutning, der vil stille EU-producenterne ugunstigt i forhold til de eksterne markeder.
<SPEAKER ID="089" NAME="Georgios Papastamkos" AFFILIATION="PPE">
(EL) Hr. formand! Jeg anerkender fuldt ud behovet for at sikre lige konkurrencevilkår inden for EU til gavn for de producenter, der har opfyldt de større krav, som direktivet medfører. Samtidig må vi dog støtte producenter, som forsøger at leve op til kravene, men som ikke kan betale de høje omkostninger i forbindelse med tilpasningen til den fastsatte frist. Der er indført en bestemmelse om, at produkter, der ikke er produceret i overensstemmelse med lovgivningen, ikke lovligt kan markedsføres og forhandles inden for EU fra 1. januar 2012.
<P>
Samtidig vil produkter produceret under lavere dyrevelfærdsstandarder dog fortsat blive importeret fra tredjelande. Når talrige bedrifter i EU med andre ord er i fare for at blive nedlagt på grund af de højere dyrevelfærdsstandarder, vil der blive importeret fra tredjelande, der end ikke lever op til de specifikationer, der gælder i EU i dag. Ja, vi skal beskytte dyrevelfærden, vi skal sikre, at dyr behandles ordentligt, men vi skal også beskytte det europæiske sociale og produktive mønster.
<SPEAKER ID="090" NAME="Spyros Danellis" AFFILIATION="S&amp;D">
(EL) Hr. formand, fru kommissær! Selv om alle de europæiske producenter skulle leve op til EU-lovgivningen og foretage de nødvendige tilpasninger i tide, anslås det, at 30 % af ægproducenterne ikke vil have foretaget dem pr. 1. januar 2012. Desværre viser dette os, at Kommissionen ikke har kunnet overbevise producenterne om, at det er til deres egen fordel, og en politik, der ikke har overbevist de direkte berørte parter om at forsvare den, vil have meget vanskeligt ved at få succes, uanset hvilke tilsynsforanstaltninger der gennemføres. Vi mener, at en integreret strategi, der skaber forbindelse mellem investeringsomkostningerne og fordelene for såvel producenten som forbrugeren ved at bruge berigede bure ville gøre mere for at overbevise producenterne om, at de skal vedtage foranstaltningen, og en sådan strategi ville naturligvis beskytte den særlige forskel ved europæiske produkter baseret på kvalitet, sikkerhed og dyrevelfærdsstandarder og beskytte dem mod unfair konkurrence på ulige vilkår fra tredjelande, hvilket er netop, hvad vi frygter, vil ske.
<SPEAKER ID="091" NAME="Giovanni La Via" AFFILIATION="PPE">
(IT) Hr. formand, fru kommissær, mine damer og herrer! Spørgsmålet om dyrevelfærd er et spørgsmål, som Parlamentet har behandlet mange gange, og jeg mener, at Parlamentet sammen med Kommissionen og Rådet har truffet en velovervejet og afbalanceret beslutning. Jeg tror ikke, vi kan skifte mening på dette punkt.
<P>
Vi har derfor pligt til at se på, hvordan vi bedst gennemfører denne foranstaltning, og i dette tilfælde, skal vi strukturere den med henblik på ansvarlighed og håndhæve den på en ansvarlig måde over for alle de aktører, der tilpasser deres produktionsproces. Det står klart, at vi ikke vil kunne udskyde datoen og tillade en ekstra periode til overgang til et ansvarligt dyrevelfærdssystem. Det påhviler os at tænke på alle de mennesker, der har påbegyndt omstillingsprocessen og gennemfører den i en krisetid og en tid med investeringsvanskeligheder.
<P>
Jeg vil derfor gerne understrege spørgsmålet om overgangsfasen, som tager hensyn til alle de landmænd, der har påbegyndt tilpasningsprocessen for at tage hensyn til dyrevelfærd, men som endnu ikke har fuldført den. I en så vanskelig krisetid mener jeg derfor, at vi bør være særlig opmærksomme på disse producenter.
<SPEAKER ID="092" NAME="Rareş-Lucian Niculescu" AFFILIATION="PPE">
(RO) Hr. formand! Jeg mener heller ikke, at det er retfærdigt at tale generelt om en 10-årig periode, som medlemsstaterne har haft til rådighed. Rumænien og Bulgarien tiltrådte f.eks. EU for blot 3 år siden, men regler er regler, og de skal overholdes af alle.
<P>
Jeg vil dog gerne opfordre mine kolleger til at stemme for ændringsforslag 2 fremsat af Gruppen for Det Europæiske Folkeparti (Kristelige Demokrater). Et stort antal producenter er allerede begyndt at foretage investeringer for at modernisere deres opdrætssystemer, eller står for at påbegynde sådanne investeringer. Disse investeringer kan dog ikke foretages på en gang, og det ville være uretfærdigt, hvis de pågældende producenter straffes. Jeg vil gerne endnu en gang understrege, at det kun vedrører de producenter, der har påbegyndt en omstilling af deres opdrætssystemer, og ændringsforslaget nævner opfyldelse med visse klart definerede betingelser.
<SPEAKER ID="093" NAME="Andrew Henry William Brons" AFFILIATION="NI">
(EN) Hr. formand! Producenter i Det Forenede Kongerige har investeret betydelige beløb - og øget deres produktionsomkostninger - som forberedelse til gennemførelsen af dette direktiv, fordi de ved, at Storbritannien vil gennemføre loven. Hvorfor skulle de konfronteres med unfair konkurrence fra lande, der ikke gennemfører lovgivningen eller muligvis gives dispensation eller får udskudt håndhævelsen?
<P>
Foranstaltningen er blevet udformet med det absolutte minimum af håndhævelse og er overladt til meget varierende standarder i 27 medlemsstater. Sproget tyder dårligt nok på en ensartet seriøs håndhævelse. Der er brugt ord som "proportional" og "afskrækkende".
<P>
Jeg går overhovedet ikke ind for, at EU vedtager love på vegne af medlemsstaterne. Men hvis sådanne love vedtages, er det uacceptabelt, at nogle lande tvinges til at overholde dem, mens andre lande indrømmes en reel fritagelse. Vil Kommissionen sikre, at lande, der ikke lever op til lovgivningen, forhindres i at eksportere æg til de lande, der lever op til den, eller i det mindste at æg fra enheder, der ikke lever op til kravene, ikke eksporteres? Vores producenter kræver beskyttelse mod unfair konkurrence.
<SPEAKER ID="094" NAME="Maria do Céu Patrão Neves" AFFILIATION="PPE">
(PT) Hr. formand, fru kommissær! Med hensyn til det emne, der drøftes her i dag, så lad mig starte med at gentage, at jeg for det første mener, at direktiver rent faktisk skal overholdes, og det gælder også direktiv 1999/74/EF, og for det andet at dyrevelfærd er et fremtrædende emne, som EU skal opretholde. Når det er sagt, er det vigtigt at understrege, at tilpasning til direktivet er ret byrdefuld for sektorens virksomheder. 30 % pr. høne i Portugal. Der er desuden ikke nogen specifik støtte fra programmet for udvikling af landdistrikter til dette formål.
<P>
Som følge af manglende kapital inden for denne sektor, begrænset bankkredit og krisen generelt er det absolut nødvendigt og presserende at anerkende, at tilpasningen af mange virksomheder er blevet forsinket. Det er derfor vigtigt at indrømme de virksomheder - og kun de virksomheder - der allerede er begyndt at tilpasse sig kravene, ekstra tid.
<SPEAKER ID="095" NAME="Sergio Paolo Francesco Silvestris" AFFILIATION="PPE">
(IT) Hr. formand, fru kommissær, mine damer og herrer! Ingen af os ønsker at skabe tvivl om behovet for at gennemføre et direktiv, der stammer tilbage fra 1999, da denne institutions troværdighed står på spil, og ingen af os ønsker at skabe tvivl om behovet for at beskytte dyrs velfærd og sundhed.
<P>
Direktiverne skal dog også baseres på sund fornuft, så i dag vil jeg gerne her i Parlamentet fremsætte et par fornuftige bemærkninger. For det første har der mellem 1999 og i dag været en dyb økonomisk krise, der har spændt ben for virksomheder, industri og forbrug, så mange virksomheder ikke har været i stand til at foretage tilpasningerne. Skal vi ikke tage hensyn hertil?
<P>
For det andet vil en stram anvendelse af direktivet fra 1. januar 2012 fjerne mange virksomheder fra markedet og bane vejen for import af æg produceret ved hjælp af metoder, der er langt mindre beskyttende over for dyr, end dem, der kræves og praktiseres i EU, eller føre til en udflytning af europæiske produktionsanlæg uden for EU.
<P>
Hvis det er det, vi ønsker i en krisetid - at fremme et fald i beskæftigelsen og øge importen af æg produceret uden for Europa under andre kriterier end dem, der pålægges vores producenter - så tror jeg, vi vil begå en uretfærdighed.
<P>
Vi arbejdede meget med tanken om en lang overgangsfase, og jeg føler, at jeg støtter den. Jeg beder kommissæren sikre den også.
<SPEAKER ID="096" NAME="Diane Dodds" AFFILIATION="NI">
(EN) Hr. formand! Som mange af mine kolleger har sagt, er det helt rigtigt at beskytte producenter, som har levet op til lovgivningen og brugt enorme beløb, og det er Kommissionens pligt på nuværende tidspunkt.
<P>
Jeg mener dog, at der er noget Kommissionen bør gøre sig klart. Jeg har talt med mange af mine egne landmænd, som finder det vanskeligt at finde penge til investering i vanskelige finansielle og økonomiske tider. Jeg er interesseret i bemærkningen om mærkning eller stempling af æg. Jeg er i besiddelse af et nyere brev fra Kommissionen, hvoraf det rent faktisk fremgår, at et ekstra mærke kun ville gavne lidt eller slet ikke, fordi Kommissionen ikke mente, at forbrugerne rent faktisk ville skelne.
<P>
Jeg vil derfor gerne bede Kommissionen oplyse, om den har skiftet mening i dette spørgsmål, eller om den ganske enkelt ikke ved det. Jeg vil gerne bede Kommissionen oplyse, om den agter at fortsætte ad vejen mod et handelsforbud inden for EU. Jeg har virksomheder i min valgkreds, der er afhængige af import af æg fra andre europæiske lande. Skal de ganske enkelt tvinge disse selskaber til at benytte import fra tredjelande? Æggene der vil helt sikkert være blevet produceret under langt mindre strenge velfærdssystemer.
<SPEAKER ID="097" NAME="Czesław Adam Siekierski" AFFILIATION="PPE">
(PL) Hr. formand! Det kan ikke diskuteres, at landmændene skal tilpasse sig direktivet fra 1999. Vi kan forstå de landmænd, der allerede har investeret penge i modernisering af burene. Vi taler ikke om at give nogle landmænd mere tid end andre, som en af de tidligere talere sagde, men om at give alle den samme tid til at opfylde de krav, der stilles til dem, og til at sikre, at der leves op til standarderne.
<P>
Ordene "ulovlig produktion" og "forbrugerpleje" lyder rigtig godt, men jeg vil gerne vide, hvorfor vi ikke udviser den samme beslutsomhed, når det gælder beskyttelse af forbrugerne mod forbrug af importerede æg produceret under forhold, der ikke lever op til de krav, der er indført i EU. Jeg forsøger altid at forstå den situation, som forskellige grupper af landmænd befinder sig i i de enkelte lande, og jeg går ind for løsninger, der hjælper dem, da jeg ved, at de som gruppe oplever en vanskelig situation med hensyn til indkomst. Det er en skam, at andre her i Parlamentet ikke deler det samme synspunkt.
<SPEAKER ID="098" NAME="Paul Rübig" AFFILIATION="PPE">
(DE) Hr. formand! Det må stå klart for os alle, at vores dyrs sundhed og dermed menneskers sundhed må være vores primære bekymring. I det videnskabelige udvalg for Vurdering af Videnskabelige og Teknologiske Projekter (STOA), hvor vi gennemfører vurderinger af teknologiske projekter, har vi også projektet "Bedre liv", der ser på, hvordan de fremtidige vilkår inden for ernæring og foder kan forbedres. Derfor vil jeg, navnlig i forbindelse med ottende forskningsrammeprogram, gerne bede kommissæren arbejde på at sikre, at forskningsprogrammer inden for foderstoffer styrkes, så forskningen i sikre foderstoffer og dyrs og menneskers sundhed på dette område forbedres, og så vi kan udarbejde hensigtsmæssige dokumenter her for borgerne i Europa i fremtiden.
<SPEAKER ID="099" NAME="Mairead McGuinness" AFFILIATION="PPE">
(EN) Hr. formand! Mange tak for Deres overbærenhed. Jeg ville gerne nævne to andre punkter i mit bidrag. Spørgsmålet om æg i skal er helt synligt og klart. Der er dog et stort marked for forarbejdede æg i konfektionssektoren, og vi må vide, hvilken form for mærkningskrav der vil være for dette produkt.
<P>
Jeg mener, at det er der, vi har grund til den største bekymring, for flere og flere æg ender i forarbejdningssektoren, og jeg frygter, at vi vil eksportere vores bure fra EU og så importere flydende æg og tørrede ægprodukter fra de selv samme systemer i tredjelande.
<P>
Jeg ser nogen, der nikker. Dette er et meget reelt problem for EU.
<P>
Min anden bekymring vedrører parallelle produktionssystemer og et enormt problem på markedet, hvis vi får berigede bure i produktionen, mens de aktuelle systemer forbliver i produktion. Det kunne medføre store problemer for producenter og i sidste ende for forbrugerne. Så det vil være en stor balanceakt for Kommissionen at gøre det rigtige.
<SPEAKER ID="100" NAME="Androulla Vassiliou" LANGUAGE="EN">
Hr. formand! Det er indlysende, at der ikke er enighed om dette emne. Jeg har hørt medlemmer her tale for, at der ikke skal være nogen undtagelser og ikke nogen dispensationer, og på den anden side har jeg hørt medlemmer tale for en forlængelse. Det afhænger af, hvilket land de kommer fra, og af udviklingsstadiet i de enkelte medlemsstater.
<P>
Lad mig understrege Kommissionens holdning. Jeg vil gerne gentage, at traditionelle bure fra januar 2012 skal være udskiftet med berigede bure eller alternative systemer. Derfor vil æg fra traditionelle bure ikke kunne markedsføres lovligt efter januar 2012. Det er vores holdning.
<P>
Kommissionen gør alt, hvad der er muligt, og vi koncentrerer vores indsats om at støtte medlemsstaterne i at leve op til direktivet. Hvad gør vi? For det første opfordrer vi medlemsstaterne til at udarbejde og færdiggøre nationale planer i samarbejde med industrien og større interessenter, og vi modtager nationale planer, der også omfatter sanktioner for disse industrier eller de landmænd, som ikke lever op til direktivet.
<P>
For det andet udveksler vi information med medlemsstaterne om god tilsynspraksis for indberetning af fremskridt med håndhævelsen. Vi tilrettelægger besøg af Kommissionens eksperter for at se, at direktivet gennemføres, og vi tilrettelægger passende møder med interessenter. Som jeg sagde, vil vi den 19. januar 2011 holde et møde med interessenterne, hvor repræsentanter for medlemsstaterne vil drøfte den aktuelle situation, og vi vil se på, hvordan vi bedst kan støtte de medlemsstater, som ikke lever op til kravene, så de kan fuldføre deres opfyldelse inden udgangen af 2011.
<P>
Det er vores holdning. Hvis der efter januar 2012 fortsat findes æg, der ikke er produceret lovligt, kan disse æg ikke markedsføres, og hvis det påvises, at de ikke lever op til kravene, kan Kommissionen naturligvis træffe alle de foranstaltninger, der findes under den aktuelle retlige ramme - indlede overtrædelsesprocedurer for at sikre en korrekt håndhævelse af EU-lovgivningen. Alternativer til overtrædelsesprocedurer undersøges med henblik på at forhindre en eventuel ulovlig cirkulation af æg produceret i traditionelle bure efter januar 2012.
<P>
Medlemmerne af Parlamentet fremsatte mange andre bemærkninger, og jeg vil sørge for at overbringe dem alle til kommissær Dalli, som, jeg er sikker på, vil tage seriøst hensyn til dem.
<SPEAKER ID="101" NAME="Esther de Lange" AFFILIATION="PPE">
(EN) Hr. formand! Jeg ved, det er ret uortodokst at tage ordet, efter at kommissæren har talt. Jeg er meget glad for det, kommissæren har sagt. Konklusionen om, at vi står splittede her i Parlamentet i dette spørgsmål, er dog ikke rigtig. Jeg vil gerne bede kommissæren se på resultatet af den endelige afstemning, før hun afgør, om Parlamentet står splittet i dette spørgsmål eller ej.
<SPEAKER ID="102" NAME="Formanden">
Jeg har modtaget fire beslutningsforslag fremlagt i medfør af forretningsordenens artikel 115, stk. 5.
<P>
Forhandlingen er afsluttet.
<P>
Afstemningen finder sted lige om lidt.
<SPEAKER ID="103" NAME="James Nicholson" AFFILIATION="ECR">
(EN) Hr. formand! Må jeg først og fremmest tilslutte mig det fru de Lange lige har sagt. Må jeg også bede kommissæren om måske at sende os en skriftlig erklæring, hvis hun ikke kan tale i dag, for jeg tror ikke et øjeblik, at Parlamentet står splittet.
<P>
Jeg vil gerne bede hende uddybe det, hun sagde om, at æg fra tredjelande, der ikke lever op til standarder svarende til EU-standarderne ikke må importeres og skal mærkes separat. Hvordan foreslår hun, at de æg i EU, der ikke må være forsynet med et lovligt mærke efter den 1. januar 2012, skal mærkes?
<SPEAKER ID="104" NAME="Formanden">
(EN) Hr. Nicholson, jeg beklager, men det var ikke en bemærkning til forretningsordenen. Som jeg har sagt, er forhandlingen afsluttet. De havde lejlighed til at give udtryk for deres bekymring, inden vi afsluttede forhandlingen.
<SPEAKER ID="105" NAME="Paul Rübig" AFFILIATION="PPE">
(DE) Hr. formand! Jeg ville blot gerne takke Parlamentets tjenestegrene for, at vi har sluttet på eksemplarisk vis i dag 15 minutter før afstemningen, så vi vil undgå kaos på plenarforsamlingen. Denne ordentlige procedure sender det rette signal til offentligheden. Jeg vil gerne give udtryk for min taknemmelighed over for Parlamentet tjenestegrene.
<SPEAKER ID="106" NAME="Formanden">
Hvis blot tingene altid var sådan. Mange tak.
<P>
(Mødet udsat kl. 11.40 og genoptaget kl. 12.00)
<P>
Skriftlige erklæringer (artikel 149)
<SPEAKER ID="107" NAME="Paolo Bartolozzi" LANGUAGE="IT">
I Rådets direktiv 1999/74/EF fastsættes minimumsstandarder for beskyttelse af æglæggende høner under forskellige opdrætssystemer med det ekstra mål at beskytte mod unfair konkurrence blandt producenter i de forskellige medlemsstater. Selv om jeg støtter principperne i dette direktiv, må man ikke tage let på, at mange europæiske producenter, sådan som tingene er - de har indledt processen med at omstille deres faciliteter - er løbet ind i reelle problemer med at fuldføre omstillingen og risikerer ikke at være parate den 1. januar, der er slutdatoen for opfyldelse af direktivet.
<P>
Hvis vi også husker på de reelle problemer, som mange producenter har med at opnå finansiering til støtte for omstillingsprocesserne og andre alvorlige økonomiske problemer, de stadig må slås med i dag - med alvorlige indvirkninger på deres virksomheders stabilitet og på beskæftigelsesniveauerne - er jeg overbevist om, at noget må gøres. Medlemsstaterne bør gribe ind for at fremme foranstaltninger, der kan hjælpe de europæiske producenter inden for fjerkræsektoren, som i et ønske om at tilpasse sig den nye europæiske lovgivning har indledt processen med at omstille deres faciliteter, men som højst sandsynligt ikke vil kunne fuldføre denne proces inden starten af 2012.
