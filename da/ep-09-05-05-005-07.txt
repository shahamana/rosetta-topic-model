<CHAPTER ID="005-07">
7. Aktindsigt i Europa-Parlamentets, Rådets og Kommissionens dokumenter (omarbejdning) (
<SPEAKER ID="087" NAME="Michael Cashman" LANGUAGE="EN">
Hr. formand! Parlamentet gav mig mandat til at forhandle med de andre institutioner om dette vigtige sagsområde. Desværre må jeg meddele, at forhandlingerne ikke har været produktive, og derfor anbefaler jeg i dag Parlamentet, at vi ikke stemmer, og at vi henviser beslutningen om dette vigtige sagsområde til det næste Parlament, idet jeg forventer, at Kommissionen vil fremlægge et nyt forslag til efteråret.
<SPEAKER ID="088" NAME="Andris Piebalgs" LANGUAGE="EN">
Hr. formand! Kommissionen tager Parlamentets beslutning om at udsætte afstemningen om den lovgivningsmæssige beslutning i forbindelse med hr. Cashmans betænkning til Parlamentets næste valgperiode til efterretning. Kommissionen respekterer fuldt ud Parlamentets beslutning, men er ikke overbevist om, at afstemningen som afslutning på Parlamentets førstebehandling ville binde det næste Parlament på hænder og fødder. Derfor vil Kommissionen først tage sit forslag op til fornyet overvejelse, når lovgivningsmyndighedens to parter har vedtaget deres holdninger, men i mellemtiden har den til hensigt fortsat at stræbe efter en konstruktiv dialog med begge institutioner og bekræfter sin villighed til at arbejde på et kompromis med Parlamentet og Rådet.
<SPEAKER ID="089" NAME="Michael Cashman" LANGUAGE="EN">
Hr. formand! Det illustrerer, hvorfor det er yderst vigtigt, at det næste Parlament udøver hver eneste beføjelse, det har. En dialog indebærer, at alle institutionerne skal lytte. Indtil nu har ingen af institutionerne lyttet til Parlamentet. Derfor bør vi ikke gennemføre afstemningen, men i stedet bemyndige det næste Parlament.
<P>
(Bifald)
<SPEAKER ID="091" NAME="Formanden">
Jeg er ikke sikker på, om det er på sin plads at gratulere hr. Cashman. Jo? Jamen så gratulerer vi ham.
