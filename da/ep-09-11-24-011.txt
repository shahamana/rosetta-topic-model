<CHAPTER ID="011">
Decharge 2007: Sektion II - Rådet (forhandling) 
<SPEAKER ID="356" NAME="Formanden">
Næste punkt på dagsordenen er den anden betænkning om decharge for gennemførelsen af Den Europæiske Unions almindelige budget for regnskabsåret 2007 Sektion II - Rådet (C6-0417/2008 - - Budgetkontroludvalget (Ordfører: Søren Bo Søndergaard.
<SPEAKER ID="357" NAME="Søren Bo Søndergaard" LANGUAGE="DA">
Tak, hr. formand! For syv måneder siden - helt præcist den 23. april - da afviste et stort flertal i denne sal at godkende Rådets budget for 2007. Hvorfor? Fordi Rådets opførsel over for Parlamentet og over for Budgetkontroludvalget var helt uacceptabel. Rådet nægtede at svare på skriftlige spørgsmål, som vi stillede til dem om deres budget, og Rådet nægtede at møde op i Budgetkontroludvalget og svare på spørgsmål. Situationen var så absurd, at repræsentanter for Rådet direkte forlod møder, når der blev stillet spørgsmål om Rådets budget.
<P>
I virkeligheden var det jo ikke noget nyt. Det er faktisk sket i mange år. Det nye var, at Parlamentet i april sagde stop. Jeg tror, at de fleste medlemmer i april stillede sig det enkle spørgsmål: Hvordan skal jeg som EU-parlamentariker kunne tage ansvaret for Rådets budget over for mine vælgere, når Rådet ikke en gang vil svare på de spørgsmål, som vi fra Parlamentet stiller. Jeg tror, det var det spørgsmål, som førte til, at det store flertal i denne sal valgte at sige nej til at godkende Rådets budget. Måske troede nogen, at Parlamentet ville blive mere medgørligt efter valget i juni, at Parlamentets krav om åbenhed og gennemskuelighed måske havde lidt mere karakter af valgflæsk end egentlig af holdning. I så fald er de blevet skuffet.
<P>
Også efter valget har vi i Budgetkontroludvalget stået sammen om et meget enkelt synspunkt: Hvis Rådet ønsker vores godkendelse af deres budget, så må de mødes med os, og så må de svare på vores spørgsmål. I slutningen af september skete der langt om længe noget. Den 24. september blev der holdt et møde mellem Rådet og Budgetkontroludvalgets formand, udvalgets ordfører samt koordinatorerne. Samtidig svarede Rådet - omend indirekte - på udvalgets spørgsmål, og disse svar er også blevet lagt på Rådets hjemmeside.
<P>
Lad mig sige det klart. Det var et klogt skridt af Rådet, et meget klogt skridt. For det er jo årsagen til, at vi fra Budgetkontroludvalgets side i dag kan anbefale Parlamentet at godkende Rådets budget for 2007. Men lad mig også sige klart: Vi både forventer og forudsætter, at dette skridt udtrykker en holdningsændring fra Rådets side over for Parlamentet.
<P>
Når det gælder Rådets budget for 2008, så forventer vi ikke, at vi skal se en genopførelse af det absurde teater fra 2007. Tværtimod så forudsætter vi, at vi starter fra det niveau, som vi langt om længe er nået frem til. Det vil sige, at vi forventer, at Rådet uden unødige forsinkelser giver skriftlige svar på spørgsmål fra Parlamentets kompetente udvalg og ordfører. Vi forventer villighed fra Rådets side til at møde op i de kompetente udvalg og svare på spørgsmål.
<P>
For at der ikke skal være tvivl om det, så fremgår det jo tydeligt af den betænkning, som vi diskuterer i dag, og som Parlamentet forhåbentlig vedtager i morgen, hvis ikke enstemmigt så med meget stort flertal. Ved at godkende Rådets budget for 2007 har vi vist vores positive indstilling. Nu ligger bolden på Rådets banehalvdel.
<SPEAKER ID="358" NAME="Cecilia Malmström" LANGUAGE="SV">
Hr. formand, mine damer og herrer! De emner, vi drøfter, er overordentlig vigtige. Åbenhed og gennemsigtighed er de demokratiske redskaber, vi har til rådighed. Hvad der fremmer borgernes tillid, er, om de er i stand til at få indsigt i processen, og det er godt for EU's aktiviteter. Hvad det angår, har Parlamentet og Rådet de samme mål, og dette gælder selvfølgelig overalt, på alle områder og for alle institutioner.
<P>
I dag taler vi om decharge for 2007. I den forbindelse vil jeg selvfølgelig gerne fremhæve betydningen af ekstern revision generelt og af gennemførelsen af budgettet i særdeleshed. I den sammenhæng vil jeg også fremhæve Revisionsrettens rolle og det udmærkede arbejde, som danner grundlag for den årlige decharge.
<P>
Hvad angår det specifikke emne i denne særlige betænkning om decharge for budgettet for 2007, vil jeg gerne udtrykke min tilfredshed med, at De nu anbefaler, at Rådet meddeles decharge. Når vi ser nærmere på de vigtigste spørgsmål, er der faktisk ingen grund til ikke at meddele decharge. Rådet har altid bestræbt sig for at følge reglerne og være åbent, hvad angår økonomisk styring. Dette vil også være tilfældet i fremtiden. Jeg har forstået, at det uformelle møde i september mellem delegationen fra Budgetkontroludvalget og Rådets delegation muliggjorde, at en række spørgsmål blev afklaret, og at det var det, der - som ordføreren nævnte - gjorde det muligt at meddele Rådet decharge for budgettet for 2007.
<P>
Dette fremhæver helt klart betydningen af en dialog mellem vores institutioner også i fremtiden. Jeg er derfor meget glad for, at vi har fundet en måde til at komme videre med disse problemer med det resultat, at der kan meddeles decharge, og jeg glæder mig til, at dette bekræftes ved afstemningen i morgen.
<SPEAKER ID="359" NAME="Ingeborg Gräßle" LANGUAGE="DE">
Hr. formand, fru Malmström, hr. Barrot! Der er sket et mirakel. For første gang i fem år oplever jeg, at Rådet deltager i denne forhandling, og jeg vil gerne takke det svenske rådsformandskab mange gange for dette vigtige signal.
<P>
(Bifald)
<P>
Vi byder Dem hjertelig velkommen på plenarmødet. Det er første gang, at Rådet har været til stede, når det meddeles decharge.
<P>
Når enden er god, er alting godt, siger vi i Tyskland. Passer det? Nej, ikke denne gang. Dechargeproceduren med Rådet har vist sig at være ubeskrivelig, og den trænger hårdt til at blive sat på den interinstitutionelle dagsorden, som for øvrigt skal udvides til også at omfatte formanden for Det Europæiske Råd. Vi har en ny aktør på den europæiske scene, og den nuværende procedure hverken kan eller skal fortsætte, som den er. Den måde, hvorpå Parlamentet må tigge om information og samtalepartnere for at få svar på de ubesvarede spørgsmål, er uværdig for et parlamentarisk demokrati. Rådet kalder sig selv den sidste absolutistiske institution, og som EU-borger skammer jeg mig over denne adfærd over for vælgerne i min valgkreds. Den procedure, som vi hidtil har fulgt, er simpelthen absurd, og den må ikke gentages i fremtiden.
<P>
Jeg vil gerne takke det svenske formandskab endnu en gang. Vi har gjort en interessant begyndelse. For det første var der denne samtale, en ny milepæl uden fortilfælde, og den kendsgerning, at De er til stede her i dag, er et fantastisk signal. Rådsformandskabet skal ligesom alle de andre EU-institutioner meddeles decharge her i Parlamentet, og det samme gælder selvfølgelig nu mere end nogensinde for den nye højtstående repræsentant, der er chef for den nye EU-Udenrigstjeneste. Vi medlemmer af Parlamentet må nu vise, at dette spørgsmål er vigtigt for os, og at vi sammen skal gøre noget ved det. Dette punkt skal stå på enhver dagsorden, og jeg vil gerne bede Kommissionen om at sætte det på dagsordenen.
<P>
Vi synes ikke om den måde, hvorpå debatten hidtil er ført. Det foruroliger os, at vi intet har, ikke et eneste forslag, om, hvordan tingene skal være i fremtiden. Lissabon må ikke blive et synonym for et uigennemsigtigt EU, hvor parlamentarisk kontrol er tromlet ned. Det giver mulighed for at gøre en ny begyndelse med stærk deltagelse fra befolkningens valgte repræsentanter, og meddelelsen af decharge til den fremtidige formand for Det Europæiske Råd er den første prøvesten.
<SPEAKER ID="360" NAME="Bogusław Liberadzki" LANGUAGE="PL">
Hr. formand! Jeg vil gerne begynde med at udtrykke min taknemmelighed over for ordføreren, hr. Søndergaard, der påbegyndte sit arbejde under vanskelige omstændigheder, der har udvist stor tålmodighed, og som også har vist en tendens til at være meget afbalanceret i sine vurderinger og opfattelser.
<P>
Jeg er enig med fru Malmström i, at det er godt, at principperne om gennemsigtighed overholdes, herunder økonomisk gennemsigtighed, men jeg tilslutter mig de bemærkninger, som taler om noget mere. Vi har i dag nået et afgørende tidspunkt, hvad angår den måde, vi fungerer på. Lige inden Lissabontraktaten træder i kraft, erkender Rådet så at sige, at Parlamentet er den eneste institution, som er valgt, fordi Parlamentet arbejder åbent. Hvis Parlamentet og Rådet skal være kompatible institutioner, skal også Rådet i vid udstrækning arbejde mere åbent, og det er præcis, hvad der sker i øjeblikket. Vi overvinder Rådets modvilje mod at samarbejde med Parlamentet. Jeg tror, det vil ske ikke blot på dette område af vores arbejde, men også på andre områder, bl.a. i Parlamentets udvalg.
<P>
Min politiske gruppe vil derfor bestemt støtte forslaget til beslutning om decharge for gennemførelse af budgettet, hvilket Rådet faktisk har lejlighed til at se under dagens forhandling. Vi vender ikke tilbage til tallene, vi peger ikke på den venstre spalte, den højre spalte, indtægter, udgifter eller forsvarlig forvaltning. På disse områder har vi ingen vigtige forbehold. Vi er imidlertid glade for, at denne forhandling finder sted, og for den måde, hvorpå den føres.
<SPEAKER ID="361" NAME="Luigi de Magistris" LANGUAGE="IT">
Hr. formand, mine damer og herrer! Som formand for Budgetkontroludvalget må jeg anerkende det meget vigtige arbejde, som udvalget har udført, og det fremragende arbejde, som ordføreren har gjort, samt den politiske solidaritet, der er udvist.
<P>
Dette skyldes, at vi fra begyndelsen ønskede at udsende et meget klart signal, nemlig at vi agter at arbejde meget hårdt på at sikre gennemsigtighed, præcision og legalitet, hvad angår forvaltningen af offentlige midler og således revisionen af budgetterne.
<P>
Der er gjort meget betydelige fremskridt med Rådet, som i begyndelsen ikke ønskede at reagere. Jeg vil gerne personligt lykønske det svenske formandskab med dette. Det har hele tiden gjort sig umage for at fremme gennemsigtighed og præcision.
<P>
Set ud fra den synsvinkel forventer vi derfor yderligere fremskridt, fordi det helt klart er absolut uacceptabelt, især med Lissabontraktatens ikrafttræden, at Parlamentet ikke får de oplysninger og detaljer, der kræves for at kontrollere budgetter og offentlige midler, ikke blot i EU's interesse, men i alle EU-borgernes interesse.
<SPEAKER ID="362" NAME="Bart Staes" LANGUAGE="NL">
Hr. formand! Lad os være ærlige. Dette er fortsat en vanskelig øvelse, og det glæder mig, at formanden for Rådet er til stede. Dette er et gennembrud. Det er faktisk første gang, at formandskabet deltager i en forhandling af denne art, og det glæder mig. Vi må imidlertid indrømme, at der fortsat er tale om en vanskelig øvelse.
<P>
Rådet gemmer sig faktisk stadig bag en gentlemanaftale, der blev indgået engang i begyndelsen af 70'erne - for 40 år siden - hvor Parlamentet og Rådet blev enige om ikke at blande sig i hinandens budgetter, ikke at kontrollere hinandens regnskaber og at lade alt passere som rigtige gentlemen. Denne tilgang hører fortiden til, idet Rådets budget er blevet grundlæggende ændret. For 40 år siden bestod det udelukkende af administrative udgifter, hvorimod det nu også omfatter aktionsudgifter. Derfor skal vi arbejde på at få et gennembrud.
<P>
Vi har midlertidigt løst op for hårdknuden. Vi er parate til at meddele decharge, men nu må vi virkelig gå et skridt videre. Alle problemerne er trods alt ikke blevet løst. Vores opgave er at sikre, at principperne om gennemsigtighed og demokratisk kontrol finder anvendelse på Rådets budget samt på Europa-Parlamentets eget budget. Jeg er derfor enig med alle dem - talere, ordfører, talere fra de politiske grupper - der klart har understreget, at dette er et varselsskud, og at vi skal gå et skridt videre i forbindelse med den næste decharge for gennemførelse af Rådets budget. Revisionsrettens årsberetning indeholder forslag desangående og Retten kommer på ny ind på forskellige spørgsmål vedrørende SESAME-programmet. De vil muligvis snart ikke længere tage Dem af dette spørgsmål, men vi vil fortsat presse på for at sikre åbenhed, fru rådsformand!
<SPEAKER ID="363" NAME="Richard Ashworth" LANGUAGE="EN">
Hr. formand! Jeg vil først og fremmest benytte lejligheden til at takke kommissær Kallas for de reelle fremskridt, der er blevet gjort for at imødegå de problemer og forbehold, som Revisionsretten har givet udtryk for. Den afgående Kommission har efter min opfattelse gjort flere positive fremskridt end nogen tidligere Kommission inden for de senere år, og jeg takker kommissæren for hans indsats.
<P>
Det er almindelig anerkendt, at indførelsen af regnskabssystemer efter periodiseringsprincippet har været en succes, og at mange markante forbedringer kan tilskrives disse systemer. Jeg vil også gerne anerkende, at der er gjort gode fremskridt inden for den fælles landbrugspolitik, herunder navnlig med hensyn til IFKS-systemet, der også har medført store fordele.
<P>
Der er imidlertid to problemområder, som jeg er nødt til at nævne. For det første fremsætter Revisionsretten i sin årsberetning flere kritiske bemærkninger om de underliggende transaktioners nøjagtighed og pålidelighed. Jeg er enig i, at situationen i 2007 var den samme som tidligere år. Rettens budskab er helt klart, nemlig at der stadig skal gøres en stor indsats.
<P>
For det andet vil jeg gerne nævne, at Revisionsretten var kritisk over for den manglende kontrol af programmer under fælles forvaltning. Parlamentet har gentagne gange opfordret medlemsstaterne til at sætte langt hurtigere ind for at løse de problemer, som revisorerne har påpeget, og vi har navnlig opfordret medlemsstaterne til at opfylde betingelserne i den interinstitutionelle aftale fra 2006.
<P>
Af hensyn til deres skattemæssige integritet og ansvar over for offentligheden skal de udvise større beslutsomhed, og derfor vil jeg og mine kolleger i den britiske konservative delegation stemme imod decharge for det almindelige budget for 2007, indtil Rådet gør reelle fremskridt på dette område.
<SPEAKER ID="364" NAME="Marta Andreasen" LANGUAGE="EN">
Hr. formand! Vi er blevet valgt til Europa-Parlamentet, men vores vælgere ved ikke, hvad der foregår bag kulisserne. I april 2009 besluttede Budgetkontroludvalget at udsætte afgørelsen om decharge til Rådet. Selv om Revisionsretten ikke havde kritiseret regnskaberne, mente udvalget, at denne beslutning alligevel havde været tilstrækkelig begrundet. Efter udvalgets møde med det svenske formandskab i september og en række skriftlige svar på Parlamentets spørgsmål udarbejdede hr. Søndergaard, ordfører for betænkningen om decharge til Rådet for 2007, alligevel en betænkning, der selv med den bedste vilje ikke ville have gjort det muligt at meddele decharge. Der blev imidlertid truffet en politisk afgørelse om at meddele decharge, og de kompromitterende afsnit blev nedtonet.
<P>
Udvalget agter at anbefale decharge på forventninger til fremtiden. Hvis de borgere, der stemte på os i juni, vidste, at der er enighed om ikke at rokke på tingenes tilstand på grund af en gentlemanaftale fra 1970, at Rådets interne revisor ikke ville blive indbudt til møder i Budgetkontroludvalget, idet Rådet i så fald ville få mulighed for at invitere Europa-Parlamentets interne revisor med usikre konsekvenser, og at den politisk udpegede Revisionsret ikke havde nogen bemærkninger til Rådets interne revisors rapport fra april 2008, hvad ville de så sige?
<P>
I 2002, da jeg var chefrevisor i Kommissionen, påpegede den daværende generaldirektør for budget i et brev til Kommissionens daværende interne revisor, at dechargeproceduren var et interinstitutionelt spil og intet andet. Vil vi fortsat undlade at tage tyren ved hornet, fordi vi er bange for at miste privilegier opnået efter flere års tavshed? Vi kan vælge at afsløre og sætte en stopper for hykleriet, når vi stemmer om decharge til Rådet for 2007. Jeg tror, at De ved, hvad jeg vælger, og jeg håber, at De også vil nægte decharge til Rådet.
<SPEAKER ID="365" NAME="Martin Ehrenhauser" AFFILIATION="NI">
(DE) Hr. formand! Den europæiske sikkerheds- og forsvarspolitik er ikke på nuværende tidspunkt en flåde, men et krigsskib i international politik. Hvert år i forbindelse med decharge af Rådets budgetmæssige krigsskib forsvinder det pludselig ind i Bermudatrekanten, og Europa-Parlamentet har det tilsyneladende fint med at bruge mottoet "alt det, vi ikke kan se på vores radarskærm, eksisterer heller ikke i virkeligheden".
<P>
Sidste forår dukkede der pludselig en række konti op, der ikke var opført i budgettet, og Rådet blev ikke meddelt decharge. Der blev anført fire grunde. Den første var, at Rådet blankt nægtede at holde et officielt, formelt møde med Parlamentet. Den anden var, at Rådet nægtede at afgive udtømmende skriftlige svar. Den tredje var, at Rådet ikke fremsendte en aktivitetsrapport og en fuldstændig fortegnelse over budgetoverførsler. Den fjerde var, at det var umuligt at afgøre, om udgiftsposterne i Rådets budget er aktionsudgifter.
<P>
Nu er der pludselig - nogle få måneder efter - med ét vilje til at meddele Rådet decharge i morgen, selv om ingen af disse fire grunde til at nægte decharge for alvor er blevet afklaret eller imødegået. Rådets repræsentanter nægter fortsat blankt at holde et formelt møde med Parlamentet. Der er ligeledes heller ikke blevet fremsendt en aktivitetsrapport, og de konti, der ikke var opført i budgettet, er ikke blevet lukket, hvilket vi stillede krav om.
<P>
Jeg vil gerne gøre ordføreren opmærksom på, at hans oprindelige betænkning indeholdt i alt 20 forespørgsler og spørgsmål til Rådet. Hvor er de præcise svar på disse spørgsmål? Kan De fortælle mig det? Nej, det kan De ikke. I stedet for at lægge yderligere pres på Rådet i denne fase, hvad gør vi så? Vi bliver ydmyge, og disse krav bliver opfordringer i den nye betænkning. Enhver, der stemmer for at meddele Rådet decharge nu, støtter præcis denne situation, hvor Parlamentet fremsætter vage opfordringer til Rådet.
<SPEAKER ID="366" NAME="Sidonia Elżbieta Jędrzejewska" AFFILIATION="PPE">
(PL) Hr. formand! Jeg støtter forslaget til Europa-Parlamentets afgørelse om decharge til Rådets generalsekretær for gennemførelsen af Rådets budget for regnskabsåret 2007. Jeg glæder mig over, at det svenske formandskab og kommissær Kallas har vist, at de har vilje til at løse dette problem.
<P>
Jeg vil gerne gøre opmærksom på en lang række spørgsmål, der imidlertid stadig ikke er blevet løst, og som vi er nødt til at løse i de kommende år. Den vanskelige og møjsommelige procedure for meddelelse af decharge til Rådet viser, hvad Europa-Parlamentet ønsker. Europa-Parlamentet ønsker gennemsigtighed og en åben, men også formel dialog med Rådet. Europa-Parlamentet holder konsekvent og stædigt fast på disse krav, men de er ikke udtryk for ondskabsfuldhed fra medlemmernes side, men for deres bekymring over anvendelsen af offentlige midler, og de er et berettiget udtryk for ønsket om gennemsigtighed i anvendelsen af skatteborgernes penge.
<P>
Jeg vil gerne understrege, at proceduren for meddelelse af decharge til Rådet også viser, hvorledes Parlamentet får kendskab til Rådets nye arbejdsområder, og at Parlamentet ikke ønsker at blive udelukket fra kontrol og tilsyn med Rådets udgifter på nogen aktivitetsområder.
<P>
Meddelelse af decharge til Rådet for 2007 er efter min opfattelse et skridt i den rigtige retning, men vi bør også klart påpege, at der stadig er en række områder, som ikke er blevet helt afklaret, og vi bør fortsat gøre Rådet opmærksom herpå. Jeg håber, at vi vil få en konstruktiv dialog på dette område baseret på øget gennemsigtighed og åbenhed for at sikre en optimal kontrol med anvendelsen af offentlige midler.
<SPEAKER ID="367" NAME="Jens Geier" AFFILIATION="S&amp;D">
(DE) Hr. formand, mine damer og herrer! Jeg vil også gerne takke hr. Søndergaard for hans vellykkede betænkning, der har bevirket, at Rådet endelig har taget hensyn til Parlamentets krav i forbindelse med dechargeproceduren. Rådet nægtede gennem lang tid at afgive relevante svar på Parlamentets spørgsmål under henvisning til gentlemanaftalen - en uformel aftale, der under alle omstændigheder blev indgået for 40 år siden. Det virker direkte bizart, når tjenestemænd i Rådet efter 40 år tydeligvis ikke længere ved, hvordan gentlemanaftalen helt præcist skal fortolkes, eftersom Europa-Parlamentets fortolkning er i direkte modstrid med den fortolkning, som Rådet fremførte gentagne gange under forhandlingerne.
<P>
I den første beslutning om gentlemanaftalen blev det påpeget, at Rådet ikke ville forsøge at blande sig i Europa-Parlamentets udgifter. I den tredje beslutning anføres det, at de to institutioner skal arbejde tæt sammen om budgetspørgsmål. Ifølge Rådet betyder dette, at institutionerne ikke vil blande sig i hinandens budgetaktiviteter. Jeg vil undlade at kommentere det alvorlige i en sådan argumentation her. Jeg vil i stedet gerne takke det svenske formandskab for Rådet, der har taget skridt til at bringe denne uværdige situation til ophør.
<P>
Løsningen er et addendum til den interinstitutionelle aftale, hvor proceduren for Europa-Parlamentets meddelelse af decharge til Rådet fastlægges klart, som krævet i forslaget til beslutning. Jeg opfordrer derfor Parlamentet til at støtte betænkningen.
<SPEAKER ID="368" NAME="Jorgo Chatzimarkakis" AFFILIATION="ALDE">
(DE) Hr. formand, hr. kommissær Kallas! For det første glæder jeg mig meget over, at det svenske formandskab for Rådet er til stede, og jeg vil også gerne personligt takke Cecilia Malmström, der har gjort proceduren mere gennemsigtig. Alt det, som mine kolleger har påpeget, er sandt - proceduren er mere gennemsigtig, og selv om rådsformanden udtrykte sig noget mere forsigtigt i dag, kan vi stadig sige, at vi vil meddele decharge. Der er stadig meget lang vej igen. Vi anmoder Rådet om at følge op på dette første skridt med yderligere skridt, navnlig da Rådets beføjelser på det udenrigs- og sikkerhedspolitiske område er blevet langt mere klart defineret i Lissabontraktaten. Denne politik vil også fremover få et ansigt, nemlig Baroness Ashton. Borgerne kendte imidlertid ikke Baroness Ashton i forvejen, og de, de europæiske skatteborgere, vil heller ikke fremover få at vide, hvor mange midler, hun helt præcist råder over, og hvad hun bruger dem til. Vi må ændre denne situation. Det er absolut nødvendigt på et tidspunkt, hvor vi rent faktisk kæmper for et gennemsigtigt, demokratisk Europa.
<P>
Jeg vil gerne takke ordføreren, hr. Søndergaard, der har udøvet pres i vores - Parlamentets - navn, og vi vil fastholde dette pres.
<SPEAKER ID="369" NAME="Ville Itälä" AFFILIATION="PPE">
(FI) Hr. formand, mine damer og herrer! Jeg vil også gerne takke ordføreren, som har gjort et formidabelt stykke arbejde. Når vi drøfter decharge for anvendelsen af fælles midler i 2007, handler det ikke om Rådets midler eller Kommissionens midler eller Parlamentets midler, men om skatteydernes midler. Det er borgernes penge, og de skal have ret til at vide, hvad de bruges til.
<P>
Parlamentet repræsenterer frem for alt borgerne, og Parlamentet skal have ret til at modtage alle de oplysninger, det har brug for, når det beder herom. Vi kan ikke have en situation, hvor Parlamentet rent faktisk er nødt til at tigge herom. Derfor kan EU-institutionerne kun vinde borgerens tillid gennem åbenhed og gennemsigtighed.
<P>
Jeg vil gerne tilslutte mig dem, der har rost de store fremskridt, der er sket på dette område, og det svenske formandskabs fremragende indsats, som betyder, at vi nu kan meddele decharge. Jeg vil også gerne takke kommissær Kallas, der har gjort en fremragende indsats gennem de sidste fem år. Der er sket fremskridt på disse områder. Dette er det rigtige skridt i den rigtige retning.
<P>
(Bifald)
<SPEAKER ID="370" NAME="Aldo Patriciello" AFFILIATION="PPE">
(IT) Hr. formand, mine damer og herrer! Den 23. april udsatte Parlamentet sin afgørelse om Rådets regnskaber, fordi Rådet havde nægtet at fremsende sin årlige aktivitetsrapport til Parlamentet og således forhindret, at Rådets udgifter blev kontrolleret på samme måde som de øvrige institutioners udgifter.
<P>
Det er rent faktisk vores pligt at intensivere bestræbelser på at fremme gennemsigtighed i fællesskabsinstitutionerne ved at øge kendskabet til anvendelsen af fællesskabsbudgettet og ved at gøre EU-institutionerne, og først og fremmest Rådet, mere ansvarlig over for offentligheden.
<P>
Jeg mener, at der er blevet truffet en række tiltag, efter at Parlamentet nægtede at meddele Rådet decharge. Vi glædede os navnlig over offentliggørelsen på Rådets websted af dets årlige aktivitetsrapport og den øgede gennemsigtighed i den fælles udenrigs- og sikkerhedspolitik. Vi glædede os også over mødet i september, hvor repræsentanterne for Budgetudvalget og det svenske formandskab endelig havde en konstruktiv drøftelse. Jeg glæder mig ligeledes over Rådets bestræbelser på at besvare de anmodninger, som Parlamentet fremsatte i april, på behørig vis.
<P>
Jeg vil gerne afslutningsvis påpege, at den tekst, som vi skal stemme om, er et vigtigt skridt i dialogen mellem Parlamentet og Rådet og et stærkt signal, som Parlamentet ønskede at sende for at beskytte skatteborgere gennem en klar, gennemsigtig og rettidig rapportering om Rådets udgifter.
<SPEAKER ID="371" NAME="Cecilia Malmström" LANGUAGE="SV">
Hr. formand! Tak for drøftelsen af dette yderst vigtige spørgsmål. Jeg er glad for, at vi er enige om betydningen af åbenhed og gennemsigtighed. Dette er naturligvis ikke blot grundlaget for et konstruktivt indbyrdes samarbejde, men også for borgernes tillid til de europæiske institutioner. I lighed med Europa-Parlamentet vil Rådet også meget gerne påtage sig et ansvar for at sikre størst mulig gennemsigtighed i anvendelsen af skatteydernes penge, og disse spørgsmål bliver naturligvis endnu mere relevante i forbindelse med den nye traktat, som træder i kraft om blot en uge.
<P>
Den bredere diskussion af, hvorledes revisionen af EU's økonomiske forvaltning skal varetages fremover, bør tages i forbindelse med revisionen af forordningerne og den årlige procedure for EU's budget, der skal gennemføres efter Lissabontraktatens ikrafttræden. Rådet bestræber sig imidlertid på og vil fortsat bestræbe sig på at følge reglerne og skabe åbenhed omkring dets økonomiske forvaltning. I forhold til Europa-Parlamentet vil vi fortsat anvende den praksis, der er blevet fastlagt gennem årene, og også til næste år indlede drøftelser med Europa-Parlamentet på et uformelt grundlag for at afklare eventuelle spørgsmål om gennemførelsen af budgettet. Jeg ser i denne forbindelse frem til at fortsætte dialogen med Europa-Parlamentet om decharge, og jeg er sikker på, at vi også vil få en konstruktiv og uformel dialog næste år om Revisionsrettens beretning for 2008. Mange tak for denne debat.
<SPEAKER ID="372" NAME="Søren Bo Søndergaard">
ordfører. - (DA) Hr. formand! Tak til alle talere, der har bidraget til denne diskussion. Jeg vil godt direkte tage fat på det, som fru Andreasen og hr. Ehrenhauser sagde, for da vi startede denne proces, da var udgangspunktet, at den plads dernede var tom. Da vi startede denne proces, da var udgangspunktet, at når vi spurgte Kommissionen og bad om skriftlige svar, så fik vi ingen svar. Da vi startede denne proces, da var udgangspunktet, at Kommissionen forlod møderne, når vi begyndte at stille spørgsmål. Det var udgangspunktet.
<P>
Vi skal i dag tage stilling til spørgsmålet om, hvorvidt vi er kommet et skridt videre, eller om vi står i den samme situation. Spørgsmålet er ikke, om vi har opnået alt det, vi ville. Jeg er enig i, at vi ikke har opnået alt det, vi ville. Man skal blot læse min betænkning, og nu udvalgets betænkning, for at se, at der stadig er utilfredshed. Jeg vil også opfordre Rådet til at læse betænkningen meget grundigt, fordi der er mange gode elementer i den, som kan bruges i forhold til næste år.
<P>
Men vi er kommet et skridt videre. For når vi starter 2008-dechargen, og det gør vi jo nu, så starter vi ikke fra et blankt stykke papir. Så starter vi fra det niveau, vi er nået til i år. Derfor mener jeg, at det er rigtigt at forsvare det, som vi har opnået, ved at stemme ja, og så fortsætte den kamp, som det jo er. Det vil, når vi ser hvordan det går i år og næste år og næste år igen, vise sig, om vi gjorde det rigtige. Da er det så helt afgørende, at vi som udvalg, og som Parlament, er i stand til at stå sammen og holde fast i det, der har været vores fælles udgangspunkt hele tiden.
<P>
Her vil jeg gerne takke både sekretariatet, skyggeordførerne, og også hele udvalget, herunder udvalgets formand, fordi vi har været i stand til at stå sammen. Hvis vi er i stand til at bevare den enighed, også i forhold til 2008-dechargen, så er vi også i stand til at komme det skridt længere i 2008, som vi ikke nåede i 2007. Så er vi i stand til at få opfyldt det, vi alle sammen ønsker.
<SPEAKER ID="373" NAME="Formanden">
Forhandlingen er afsluttet. Afstemningen finder sted onsdag den 25. november 2009.
<P>
Skriftlige erklæringer (artikel 149)
<SPEAKER ID="374" NAME="Georgios Stavrakakis" AFFILIATION="S&amp;D">
skriftlig. - (EL) Jeg vil også gerne indledningsvis takke ordføreren, der har gjort en fremragende indsats, stillet direkte, centrale spørgsmål og insisteret på, at vi skal have klare svar, inden vi anbefaler decharge. Jeg vil også gerne takke Budgetkontroludvalget, der stod fast og støttede ordføreren, og som på trods af indledende vanskeligheder formåede at overtale Rådet til at besvare de vigtigste spørgsmål. For hvordan kan vi anbefale decharge for gennemførelse af et budget, hvordan kan vi på ansvarlig vis argumentere for, at det pågældende budget er korrekt, hvis vi ikke ved, hvad der ligger bag tallene? Det ville være helt absurd. Efter Rådets svar er vi nu parate til at anbefale decharge, men vi har samtidig fremsat vigtige bemærkninger i beslutningen, der er en integrerende del af afgørelsen, og som Budgetkontroludvalget vedtog med et meget stort flertal. Vi ønsker og tror på åbne procedurer, og vi ønsker og tror på gennemsigtighed, og vi ønsker fuldt kendskab til anvendelsen af de europæiske skatteborgeres penge.
<P>
(Mødet udsat kl. 19.25 i afventning af spørgetiden og genoptaget kl. 19.30)
