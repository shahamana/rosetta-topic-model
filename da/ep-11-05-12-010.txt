<CHAPTER ID="010">
Erklæring fra formanden
<SPEAKER ID="114" NAME="Formanden">
I går eftermiddags rystede et jordskælv den spanske provins Murcia. Mindst syv personer blev dræbt. Mange blev såret. For tre timer siden fremsatte hr. Martínez Martínez en meddelelse herom. På Parlamentets vegne kondolerer jeg ofrenes familier. Vi ønsker alle, der er kommet til skade, god bedring. Vi ønsker også at udtrykke beundring for den hurtige respons og indsats, som blev ydet af de af provinsens beboere, der hjalp til med redningsarbejdet. Jeg vil sende et kondolencebrev til de spanske myndigheder vedrørende dette.
<SPEAKER ID="115" NAME="Cristina Gutiérrez-Cortines" AFFILIATION="PPE">
(ES) Hr. formand! Mange tak for Deres medfølelse og opbakning.
<P>
Der er ved at komme klarhed over Lorca-tragediens omfang. I øjeblikket ved vi, at otte mennesker er døde, heriblandt to gravide kvinder og en 12-årig dreng, mere end 250 er kommet til skade, og der er sket skade på 80 % af byens huse. Altså vil mange af Lorcas borgere fra nu af og for en tid være hjemløse. En stor del af Lorcas borgere har desuden mistet deres arbejdspladser, og med arbejdspladserne er deres håb, forventninger og muligheder forsvundet.
<P>
Lorca er en by med 70 000 indbyggere, hvoraf 20 % er immigranter, som byen har modtaget, taget til sig og kunnet give et nyt liv med en ny mening. Jeg ved, at Lorcas gamle og nye beboere med hjælp fra institutionerne og fra alle sammen vil være i stand til at begynde på et nyt kapitel i deres liv. Jeg er også nødt til at opfordre EU til ikke at lade nogen i stikken og til at hjælpe dem, der er kommet i klemme, anerkende deres smerte, stille op skulder ved skulder, åbne armene og tilbyde muligheder.
<P>
Jeg vil gerne takke alle, og jeg udbeder mig et minuts stilhed.
<P>
(Bifald)
<SPEAKER ID="116" NAME="Formanden">
Alle bedes rejse sig. Vi vil nu iagttage et minuts stilhed.
