<CHAPTER ID="003">
Godkendelse af protokollen
<SPEAKER ID="008" NAME="Formanden">
Protokollen fra mødet den 18. decmber 2007 er omdelt.
<P>
Hvis ingen gør indsigelse, betragter jeg den som godkendt.
<SPEAKER ID="009" NAME="Sophia in 't Veld" AFFILIATION="ALDE">
(EN) Hr. formand! Før vi tager hul på dagsordenen, vil jeg bede om en nærmere forklaring på et emne, der er sat på dagsordenen til i morgen, og som De allerede har nævnt: den tale, som stormuftien af Syrien skal holde. Hans indlæg er det første af en række taler holdt af religiøse ledere for Parlamentets plenarforsamling i forbindelse med det europæiske år for interkulturel dialog. Jeg vil gerne vide, hvorfor Formandskonferencen har valgt at fortolke interkulturel dialog udelukkende som en interreligiøs monolog, og om konferencen mener, at en mødeperiode er et passende forum for religiøse budskaber.
<P>
(Bifald)
<P>
Endelig vil jeg gerne vide, om Formandskonferencen vil være villig til overveje at udvide listen af gæstetalere og gøre den mere repræsentativ ved at inkludere kvinder og ikkereligiøse organisationer. ALDE-Gruppen har foreslået, at fru Jahangir, FN's særlige repræsentant for religions- og trosfrihed, også bliver inviteret til at holde tale for plenarforsamlingen. Jeg håber, De kan afklare dette for mig.
<P>
(Bifald)
<SPEAKER ID="010" NAME="Formanden">
Mange tak, fru in 't Veld. Hvis jeg husker ret, traf Formandskonferencen faktisk denne beslutning enstemmigt. Det tvivler hr. Cohn-Bendit på, så vi vil få det undersøgt. Det var i hvert fald en beslutning truffet af et stort flertal, hvor vi også sagde, at listen ikke skulle betragtes som udtømmende, og i særdeleshed opfordrede udvalgene i Parlamentet til at foreslå andre aktiviteter, som vi så kunne stemme om.
<P>
Fru in 't Veld! De kan være forvisset om, at diskussionen har været så bred som mulig i dette tilfælde, og at vi også er åbne for yderligere forslag, som Formandskonferencen eller plenarforsamlingen dog først vil skulle træffe beslutning om.
<SPEAKER ID="011" NAME="Monica Frassoni" AFFILIATION="Verts/ALE">
(IT) Hr. formand, mine damer og herrer! Jeg ønskede blot at fastslå, at Verts/ALE-Gruppen ikke var enig.
<SPEAKER ID="012" NAME="Formanden">
Jeg gør endnu en gang opmærksom på, at Deres gruppe åbenbart ikke var enig. Vi vil tjekke det igen i protokollen, ikke fordi vi tvivler på det, De siger, men for at sikre, at protokollen også har sin rigtighed. Det var under alle omstændigheder en beslutning, der blev truffet med et flertal, som man kun sjældent ser på Formandskonferencen.
<SPEAKER ID="013" NAME="Sarah Ludford" AFFILIATION="ALDE">
(EN) Hr. formand! Må jeg tilføje til Fru in 't Velds kommentar, at det desuden, som jeg nævnte i en e-mail til Dem kopieret til de andre medlemmer her til morgen, er beklageligt, at det virker, som om De ligestiller stormuftien med paven og Storbritanniens overrabbiner som europæiske repræsentanter for deres respektive religioner. Det, mener jeg, sender et meget dårligt signal til europæiske muslimer.
<P>
Ved hans besøg i morgen vil vi være nødt til være meget høflige over for ham - selv om man kunne have lyst til at udveksle synspunkter med ham om brud på menneskerrettighederne i Syrien. Jeg vil dog håbe, at De på Deres fremtidige gæsteliste for i år vil sikre Dem, at det er en europæisk repræsentant for islam, der bliver inviteret i stedet for en person, som ikke kommer fra et EU-land, som kunne formodes at repræsentere europæiske muslimer - men ikke gør det.
<SPEAKER ID="014" NAME="Formanden">
Fru Ludford! Selv med den største sympati og forståelse for hinanden vil det nok aldrig være muligt at blive 100 % enig om sådanne spørgsmål, men jeg kan oplyse, at der var et stort flertal bag udvalgsformændenes beslutning. Med lidt god vilje vil det også være muligt at skabe balance her med aktiviteterne fra de forskellige udvalg, så alle føler at være en del af resultatet. Jeg beder virkelig om at vise respekt og hensyn over for vores gæster, når de kommer, for vi ønsker jo at fremme dialogen og ikke hindre den. Det er min indtrængende appel til alle.
<P>
(Protokollen fra foregående møde godkendtes)
