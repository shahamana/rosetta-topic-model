<CHAPTER ID="016">
Markedsføring af biocidholdige produkter - Forslag til fornyet revision af bestemmelserne vedrørende biocider (forhandling) 
<SPEAKER ID="123" NAME="Formanden">
Næste punkt på dagsordenen er forhandling under ét om følgende:
<P>
- betænkning af Sârbu for Udvalget om Miljø, Folkesundhed og Fødevaresikkerhed om forslag til Europa-Parlamentets og Rådets direktiv om ændring af direktiv 98/8/EF om markedsføring af biocidholdige produkter for så vidt angår forlængelse af visse tidsfrister - C6-0346/2008 -, og
<P>
Kommissionens begrundelse for det nye forslag til revision af direktivet om biocidholdige produkter.
<SPEAKER ID="124" NAME="Daciana Octavia Sârbu" LANGUAGE="RO">
Hr. formand! Jeg vil gerne understrege, at jeg synes det er en vellykket aftale, vi har nået sammen med Kommissionen og Rådet om forlængelse af perioden for vurdering af aktive stoffer til 2014 med henblik på i god tid at oprette et reguleret marked for biocidholdige produkter.
<P>
Det blev også afspejlet i resultatet af afstemningen i Udvalget om Miljø, Folkesundhed og Fødevaresikkerhed. Derfor vil jeg gerne takke mine kolleger, der støttede dette kompromis mellem de tre institutioner.
<P>
En forlængelse af overgangsperioden er særdeles vigtig for at sikre, at alle biocidholdige produkter, der indeholder aktive stoffer, bliver markedsført lovligt.
<P>
Jeg følte, at det var væsentligt, at vurderingen af dette direktiv blev gennemført under førstebehandlingen, for ikke at risikere at overskride tiårsperioden for den systematiske undersøgelse af biocidholdige produkter og dermed undgå risikoen for, at de blev trukket tilbage fra markedet fra 2010.
<P>
Forlængelsen af perioden vil sikre, at medlemsstaterne har tilstrækkelig tid til at vurdere disse stoffer indtil 2014, hvor den større revision af direktivet om biocidholdige produkter højst sandsynligt vil træde i kraft.
<P>
Et andet punkt, der blev foreslået i betænkningsudkastet, er at begrænse muligheden for yderligere forlængelse af overgangsperioden for de resterende dossierer til højst to år ved hjælp af komitologiproceduren med det formål at undgå endeløse forsinkelser af hele processen. Denne foranstaltning er væsentlig for situationen, hvis revisionen af direktivet ikke er afsluttet inden 2014.
<P>
Vi håber, at aspekterne i forbindelse med databeskyttelse og "gratistmetoden", hvorved virksomheder udnytter information, der er registreret af andre virksomheder som led i en national ordning, vil blive behandlet under den omfattende revision af biociddirektivet.
<P>
Jeg vil gerne nævne, at de ændringsforslag, der blev vedtaget i Udvalget om Miljø, Folkesundhed og Fødevaresikkerhed, er en del af en aftale med Kommissionen og Rådet, da de indgår i det endelige udkast, som der skal stemmes om i plenum i morgen. Når afstemningen er gennemført på plenarmødet, har vi Rådets opbakning til at indgå en aftale ved førstebehandlingen.
<SPEAKER ID="125" NAME="Stavros Dimas">
medlem af Kommissionen. - (EL) Hr. formand! Jeg vil gerne takke ordføreren, fru Sârbu, for hendes omhu og bestræbelser for at nå en aftale ved førstebehandlingen af forslaget om ændring af direktiv 98/8/EF om markedsføring af biocidholdige produkter.
<P>
Jeg vil gerne sige, at Kommissionen er indstillet på at acceptere kompromispakken, især punktet om behovet for at forlænge overgangsperioden med fire år i stedet for tre og punktet vedrørende den toårige begrænsning af eventuelt yderligere forlængelser med henblik på at lette vurderingsprogrammet.
<SPEAKER ID="126" NAME="Christa Klaß" LANGUAGE="DE">
Hr. formand, hr. kommissær, mine damer og herrer! Vi kan være stolte over, at vi har nået så høje sundheds- og hygiejnestandarder i EU. Brugen af biocider har i væsentlig grad bidraget til disse resultater. Når de bruges som desinficerende midler og pesticider, beskytter de os mod farlige sygdomme eller, alt efter omstændighederne, mod smittebærerne. Biocider er uundværlige. De skal være uskadelige for mennesker og miljø, og derfor har vi nu brug for en vurdering af alle biocidstoffer.
<P>
Sikkerhed kræver tid, og vurderingen tager nu længere tid end oprindelig planlagt. Vi kan ikke risikere at miste vigtige produkter, fordi registreringen af dem ikke er afsluttet. Derfor ser jeg positivt på, at Parlamentet, Rådet og Kommissionen ved førstebehandlingen har vedtaget en hurtig forlængelse af overgangsordningen for biociddirektivet indtil 2014, var det vist.
<P>
Men hvorfor er dette forslag kommet så sent? Faren for, at nogle stoffer ville falde af i svinget, fordi overgangsperioden var udløbet, har vi kunnet se i lang tid, og vores drøftelser i Parlamentet må nu finde sted under et større tidspres.
<P>
Vi har nu i nogen tid ventet på et forslag fra Kommissionen om revision af biociddirektivet. Vigtige områder skal nu i al hast harmoniseres og reguleres. Som eksempler kan nævnes definition af godkendelseskriterier, godkendelseslængde og, vigtigst af alt, databeskyttelse. Producenterne har brug for klare regler og sikkerhed. Regler er også nødvendige, når det drejer sig om brug og håndtering af produkterne. Afprøvningen af et aktivt stof koster flere tusinde euro, og denne investering kan kun tjene sig ind, hvis resultaterne, i det mindste i en vis periode, ikke er tilgængelige for andre ansøgere. Ingen ønsker at miste vores høje hygiejnestandarder. Dem skal vi holde fast på for at løfte nye udfordringer.
<P>
Jeg håber, at Kommissionen vil fremlægge en klar og velfunderet rapport, der opfylder alle disse krav, og jeg håber, at den gør det så snart som muligt.
<SPEAKER ID="127" NAME="Vittorio Prodi" LANGUAGE="IT">
Hr. formand, mine damer og herrer! Tak til hr. Verheugen, fordi han er til stede og giver os lejlighed til at drøfte dette dokument sammen. Med hensyn til forslaget om at ændre direktivet om markedsføring af biocidholdige produkter er Parlamentet enig i behovet for at bevilge visse forlængelser af den vurderingsperiode, der er nødvendig for at sikre en korrekt vurdering af de vigtigste aktive stoffer, der indgår i biocidholdige produkter, fordi de nødvendige test og markedskrav er af en særlig art. Imidlertid skal Kommissionen være opmærksom på, at vi afventer den mere gennemgribende revision af direktiv 98/8/EF om biocidholdige produkter, før vi giver udtryk for vores holdning til indholdet. Jeg vil derfor gerne foreslå nogle idéer, Kommissionen kan tænke over.
<P>
For det første vil det være gavnligt at foretage overgangen fra et direktiv til en forordning, som er et lovgivningsinstrument, der sikrer, at de samme bestemmelser træder i kraft samtidig i alle medlemsstater og således sikrer en ensartet regulering af branchen. Et centralt punkt vil være dataudveksling i overensstemmelse med EU's retningslinjer og, som det allerede er gennemført med REACH, bør testning på hvirveldyr undgås eller væsentligt reduceres, også for biocidholdige produkter, takket være den obligatoriske udveksling af data, der opnås gennem disse test blandt dem, der registrerer det samme aktive stof, hvorved man undgår eventuel overlapning af undersøgelser.
<P>
Dataudveksling vil sikre større effektivitet i sagsevalueringssystemet og vil nedbringe udgifterne til at udarbejde disse sager, hvilket vil være væsentligt både for små og mellemstore virksomheder og for de nationale myndigheder, der skal gennemgå ansøgningerne.
<P>
Der skal lægges vægt på at forenkle procedurerne og anvende gensidig anerkendelse af godkendelser til et givet produkt og anvendelsen heraf mellem de forskellige medlemsstater for at fremskynde både procedurer og markedsføring af det biocidholdige produkt i de førnævnte stater. Som følge heraf bør takstskalaen og fælles tidsfrister for gennemgang af ansøgninger i de forskellige lande harmoniseres, og godkendelsesprocessen bør forenkles i tilfælde af formuleringer med minimale forskelle eller variationer i f.eks. farve for således at undgå ekstra specifikke tests, der kræver yderligere vurdering i hver medlemsstat.
<P>
Endelig skal vi undgå forskelsbehandling mellem europæiske producenter af varer, der behandles med biocidholdige midler, og varer fra lande uden for Fællesskabet, der indeholder sådanne midler. Jeg vil overlade det til Kommissionen at finde en løsning, som Parlamentet forhåbentlig vil kunne støtte i den kommende valgperiode.
<SPEAKER ID="128" NAME="Urszula Krupa" LANGUAGE="PL">
Hr. formand! Det forekommer så meget mere nødvendigt at harmonisere lovgivningen om biocidholdige produkter i EU, eftersom reglerne i de enkelte lande er meget forskellige. Manglen på fælles lovgivningsbestemmelser udgør en fare for folks liv og sundhed og er en trussel mod miljøet, især under frie markedsvilkår.
<P>
Dog forekommer forslaget i den oprindelige udgave af teksten, dvs. en tiårig periode for gennemførelse af lovgivningen, urealistisk på baggrund af de ekstremt komplicerede og omfattende registreringsprocedurer for de kemikalier, der bruges i disse produkter. Disse procedurer, der havde til formål at sikre et højt sikkerhedsniveau, kunne ironisk nok bidrage til at sænke kontrolniveauet, hvilket er så meget mere problematisk, hvis vi overvejer det forhold, at de biocidholdige produkter, som bringes på markedet, i nogle tilfælde kontrolleres efter nationale regler.
<P>
Hvis disse mekanismer fjernes, og der indføres dyre og mindre effektive vurderingsprocedurer, kan det imidlertid begrænse salget af biocidholdige produkter. Et centralt EU-register over aktive stoffer, der bruges i biocidholdige produkter, vil heller ikke garantere sikkerheden, især i lyset af at biologiske agenser er ekstremt forskellige og er resistente over for aktive stoffer. Det vil kun øge resistensniveauerne, hvis der er et begrænset udvalg af effektive forbindelser. Endvidere vil de høje omkostninger og komplicerede procedurer tvinge små virksomheder ud af markedet, således at markedet bliver monopoliseret af de store virksomheder i denne branche.
<P>
Forslaget om at få en forlænget 14-årig overgangsperiode, der kan forlænges med yderligere to år, er blevet uvurderligt, fordi det ikke vil være muligt at registrere aktive stoffer eller gennemføre disse regler i national lov før 2014.
<SPEAKER ID="129" NAME="Zuzana Roithová" AFFILIATION="PPE-DE">
- (CS) Hr. formand! Jeg vil gerne stille kommissæren et spørgsmål, da jeg har en lidt anden holdning. Jeg finder det beklageligt, at EU ikke på 10 år, med andre ord i 2010, kan klare at gennemføre en vurdering og registrering af de omkring 900 desinfektionsmidler, konserveringsmidler og pesticider, der sælges på det europæiske marked. Det overrasker mig, at vi har brug for yderligere tre år til det, og ordføreren har lagt endnu et år oveni. Det betyder, at harmoniseringen bliver forsinket, og det forsinker også en bedre beskyttelse af markedet mod disse skadelige stoffer. Tilsyneladende havde vi ikke andet valg end at meddele en udsættelse, da mange produkter ellers ville skulle forsvinde fra markedet. Tillad mig imidlertid at komme med en overvejelse. Det kunne være gavnligt, hvis nogle af de produkter, der importeres fra ukontrollerede asiatiske markeder, skulle forlade det europæiske marked. Det ville fremskynde udviklingen af alternative sikrere stoffer. Det ville interessere mig at høre, om Kommissionen har prøvet at samarbejde med testcentre og -institutioner i medlemsstaterne og udnytte deres ressourcer med henblik på at sikre den oprindelige kortere overgangsperiode. Kan Kommissionen eller ordføreren give mig et svar på det spørgsmål?
<SPEAKER ID="130" NAME="Czesław Adam Siekierski" AFFILIATION="PPE-DE">
(PL) Hr. formand! Denne lovgivning er af en særlig karakter, og en eventuel ukorrekt fortolkning heraf indebærer potentiel fare, og derfor bør vi være særlig opmærksomme på spørgsmålet om biocidholdige stoffer.
<P>
Jeg er enig med ordføreren, der talte om, at det er afgørende at forlænge overgangsperioden til vurdering af de aktive stoffer, der bruges i biocidholdige produkter, til 2014, så EU-lovgivningen kan bruges til at regulere markedet. Hvis vi ikke tog dette skridt, ville de nationale bestemmelser - der udløber i 2010 - så medføre, at det ville blive ulovligt at sælge et betydeligt antal biocidholdige produkter, hvilket ville føre til mange forskellige paradoksale situationer?
<P>
I overgangsperioden bør den nationale lovgivning bruges til nøje at overvåge denne særlige del af markedet. Her er det værd at tilføje, at vi bør være særlig varsomme, når det drejer sig om lovgivning vedrørende biocidholdige stoffer, og huske på, at disse produkter er beregnet til at ødelægge og frastøde skadegørere, og at de indeholder aktive kemiske agenser. Enhver skødesløshed fra vores side kan have uigenkaldelige følger.
<SPEAKER ID="131" NAME="Stavros Dimas">
medlem af Kommissionen. - (EL) Hr. formand! Jeg vil gerne takke talerne for deres konstruktive bemærkninger og sige, at vurderingen af aktive stoffer i sidste ende faktisk vil kræve mere tid, end det oprindelig, optimistisk, blev forudsat. Da lovgivningen blev vedtaget i 2000, startede vurderingsprogrammerne ikke med det samme. Der gik ca. fire år med forskellige forberedende procedurer, og de vurderingsprocedurer, som de nationale myndigheder uden tvivl følger, begyndte først i 2004. Selv om der er blevet udført meget bemærkelsesværdigt og vigtigt arbejde indtil nu, vil der være mange af de aktive stoffer, som ikke er kommet gennem vurderingen i maj.
<P>
Da det i direktivet hedder, at biocidholdige produkter, der indeholder aktive stoffer, som ikke er omfattet af bilag 1 eller 1A, skal trækkes tilbage fra markedet senest den 14. maj 2010, blev det skønnet nødvendigt at forlænge fristen for gennemførelse af vurderingsproceduren. Hvis vi trækker nogle af disse stoffer tilbage, fordi de ikke har gennemgået vurderingsproceduren, kan både sundhed og miljø i EU nemlig komme i fare, og handelen vil utvivlsomt også blive vanskeliggjort.
<P>
Vedrørende den sag, fru Klass omtalte, vil jeg gerne sige, at sagen vedrører beskyttelse af data, der fremsendes med henblik på vurderingen af aktive stoffer. Det gælder mere specifikt sager, hvor virksomheder, som ikke var med i bestræbelserne på at fremstille de omtalte data, de såkaldte "gratister", alligevel kan beholde deres produkter på markedet indtil udløbet af overgangsperioden.
<P>
Kommissionen er ved at færdigbehandle forslaget til en større revision af biociddirektivet, og denne sag blev klart fremhævet under de høringer, der blev gennemført, da forslaget blev udarbejdet. Der vil uden tvivl blive taget hensyn til de bemærkninger, hr. Prodi og andre har fremsat.
<P>
Kommissionen vil behandle førnævnte spørgsmål inden for rammerne af den omfattende revision af direktivet. Kommission vil sende Europa-Parlamentets sekretariat en redegørelse herom, så den kan indgå i protokollen fra dagens møde.
<P>
Mange andre spørgsmål, som Parlamentet ligeledes har fremhævet, vil også blive medtaget i forslaget, f.eks. udvidelsen af anvendelsesområdet til varer og materialer, der er behandlet med biocider, forbedrede godkendelsesprocedurer for biocidholdige produkter, indførelse af obligatorisk dataudveksling under produktgodkendelse og under godkendelse af aktive stoffer i overensstemmelse med principperne i REACH-forordningen og med god praksis i andre retsakter, såsom den, der blev vedtaget for nylig om plantebeskyttelsesmidler.
<P>
Afslutningsvis udtrykker Kommissionen tilfredshed med resultatet af forhandlingerne. Kommissionen kan fuldt og helt acceptere kompromisændringerne og lover, at vi under hovedrevisionen af direktivet vil tage hensyn til de bekymringer om databeskyttelsen, som både Rådet og Parlamentet har givet udtryk for her i dag.
<P>
Kommissionen noterer sig spørgsmålene om databeskyttelse, dataudveksling og de såkaldte "gratister", der er blevet rejst under drøftelserne af forslaget om forlængelse af visse tidsfrister under biociddirektivet. Kommissionen vil overveje passende løsninger på de afdækkede problemer i forbindelse med den omfattende revision af biociddirektivet.
<SPEAKER ID="134" NAME="Daciana Octavia Sârbu" LANGUAGE="RO">
Hr. formand! Jeg vil gerne endnu en gang takke mine kolleger, skyggeordførerne, som vi har haft et rigtig godt samarbejde med. Vi var meget effektive i arbejdet med at færdiggøre denne betænkning, selv om den ikke er så vigtig som selve revisionen af direktivet bliver.
<P>
Som det er fremgået, har alle mine kolleger talt om revisionen og mindre om betænkningen, som vi drøfter i dag, fordi det er en revision, vi venter på.
<P>
Vi har ganske vist hørt her, at denne forlængelse af overgangsperioden fra tre til fire år ikke er ønskelig, men jeg mener, at det er langt vigtigere for os at sikre, at alle produkter bliver markedsført lovligt, og at der foretages en ordentlig vurdering af disse produkter.
<P>
Men som jeg sagde, afventer vi revisionen af biociddirektivet så snart som muligt.
<SPEAKER ID="135" NAME="Formanden">
Forhandlingen er afsluttet.
<P>
Afstemningen finder sted tirsdag den 24. marts 2009.
