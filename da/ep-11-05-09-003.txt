<CHAPTER ID="003">
Erklæringer fra formanden
<SPEAKER ID="007" NAME="Formanden">
Jeg har et par indledende kommentarer. I dag fejrer vi Europadagen. Som De ved, har jeg tilbragt det meste af dagen i Firenze, der som bekendt er hjemsted for Det Europæiske Universitetsinstitut, og hvor Europafestivalen finder sted. Der blev også afholdt en konference om EU's tilstand, og jeg traf studerende fra Det Europæiske Universitetsinstitut.
<P>
Vi fejrer 61-årsdagen for Robert Schumans vigtige erklæring, der banede vejen for oprettelsen af EU, og vi har nu udrettet en masse sammen. Robert Schuman ville have været stolt over vores resultater. Vores grundlæggere vidste, at kriser er til for at blive løst og hjælpe os med at skabe et solidt grundlag for fremtiden, så i dag den 9. maj mindes vi fortiden, arbejder med nutiden og skuer fortrøstningsfuldt fremad.
<P>
For det andet er EU i dag en fuldgyldig deltager i internationale anliggender. Det blev bekræftet den 3. maj af FN's Generalforsamling, der med et overvældende flertal accepterede EU's deltagelse i FN's arbejde. Repræsentanter for EU vil kunne tale på FN's generalforsamlinger og stille ændringsforslag, som EU's medlemsstater er enedes om. Det er en resultat, der er skabt i et samarbejde mellem medlemsstaterne, Kommissionen og Rådet, men også Europa-Parlamentet. Vores stemme og handlinger skal forblive forenede. Vores fælles aktion er særlig vigtig nu, hvor vi skal beslutte os for en yderligere indsats i Nordafrika, hvor spændingerne stiger, samt i Syrien og Bahrain.
<P>
Tredje punkt: Den 17. maj er den internationale dag mod homofobi i EU. EU bekæmper diskrimination på alle fronter både i og uden for Europa. Homofobi er ingen undtagelse. Desværre forfølges, tortureres og dræbes folk over alt i verden. Pligten til at beskytte de diskriminerede er indskrevet i vores vigtigste retsakter - i traktaten og i chartret om de grundlæggende rettigheder. Vi vil overholde denne forpligtelse.
<P>
Og endelig punkt fire: Europa-Parlamentet fordømmer fuldkommen henrettelsen af en af de mænd, der blev idømt dødsstraf af militærdomstolen i Gazastriben for samarbejde med Israel. EU er altid imod dødsstraf. En tilbagevenden til henrettelser underminerer indsatsen for en varig forsoning i Palæstina.
