<CHAPTER ID="003">
Erklæring fra formanden
<SPEAKER ID="008" NAME="Formanden">
Når vi nu er i gang med de dårlige nyheder, har jeg med bedrøvelse og harme modtaget nyheden om drabet på den russiske journalist Anna Politkovskaya. Jeg synes, at Europa-Parlamentet bør hylde denne journalist, hendes mod og hendes exceptionelle handlekraft.
<P>
Som De ved, udsendte jeg efter meddelelsen om drabet en pressemeddelelse, hvori jeg opfordrede de russiske myndigheder til at gøre alt, hvad der står i deres magt for hurtigst muligt at fastslå årsagerne til denne frygtelige begivenhed og finde gerningsmændene. Vi håber, at identificeringen af de skyldige bliver et bevis på demokratiets og ytringsfrihedens tilstand i Rusland.
<P>
Det er klart, at denne hændelse forud for mødet i Lahti er af ganske særlig betydning for os. På egne vegne og på hele Europa-Parlamentets vegne vil jeg gerne her gentage min dybfølte kondolence over for hendes familie og pårørende.
<P>
Jeg synes imidlertid også, at det er en god lejlighed til at minde om, at drab på journalister desværre ikke er noget, der kun finder sted en gang imellem. Der er tværtimod mange, der mister livet i deres forsvar for ytrings- og informationsfriheden. I dag er det i Rusland, men i forgårs var det i Libanon, i mange latinamerikanske lande, i mange afrikanske lande og i Sydøstasien. De mennesker, der står bag informationerne og er opinionsdannende, gør det ofte med risiko for deres eget liv.
<P>
Det sidste drab er ikke hverken mere eller mindre vigtigt end de øvrige drab, vi har set. Men jeg synes, at Anna Politkovskayas død og tilfældene med de 63 dræbte journalister og de mere end 120 fængslede journalister fortjener, at vi giver udtryk for vores respekt.
<P>
Jeg beder Dem om at iagttage et minuts stilhed for hende og for de 63 journalister, der er blevet dræbt under udøvelsen af deres job.
<P>
(Parlamentet iagttog stående et minuts stilhed)
