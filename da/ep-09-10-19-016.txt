<CHAPTER ID="016">
Indlæg af et minuts varighed om politisk vigtige sager
<SPEAKER ID="029" NAME="Formanden">
Næste punkt på dagsordenen er indlæg af et minuts varighed om politisk vigtige sager.
<SPEAKER ID="030" NAME="Arturs Krišjānis Kariņš" AFFILIATION="PPE">
(LV) Hr. formand! Hele EU mærker den globale økonomiske krise, men recessionen har haft de alvorligste følger i de baltiske lande. Her er vejen ud af den økonomiske krise tæt knyttet til en fuldstændig overgang til euroen. Selvom alle baltiske valutaer siden 2005 har været direkte knyttet til euroen, kan de stadig ikke komme med i euro-området, fordi de ikke opfylder de officielle Maastricht-kriterier. De baltiske stater lider derfor under Den Europæiske Centralbanks lave rentepolitik, som fik låne- og ejendomsboblen til at springe, men de forhindres i at få adgang til fordelene ved valutastabilitet. Jeg opfordrer Dem til at træffe en politisk beslutning, således at euroen undtagelsesvist kan blive indført i de baltiske lande. Disse landes små økonomier er ikke en trussel for euro-området. Truslen er ustabilitet i regionen, hvis disse lande ikke kommer med i euro-området.
<SPEAKER ID="031" NAME="Alexander Mirsky" AFFILIATION="S&amp;D">
(LV) Hr. formand, mine damer og herrer! Jeg vil blot henlede opmærksomheden på den meget farlige økonomiske situation i Letland. Landet har nu planer om at lukke halvdelen af alle hospitaler. I nogle regioner er arbejdsløsheden oppe på 25 %. I Latgale er 50 % af arbejdstagerne blevet fyret. 30 % af alle politibetjente, 20 % af alle skolelærere og 30 % af alle læger har mistet deres arbejde. Skattereformerne, som går ud på at hæve skatterne, vil få hele økonomien til at bryde sammen. Og i denne situation får Letland i stedet for hjælp tilbud om lån, hvilket kræver endnu flere nedskæringer i det meget lille budget. Tingene er nu så vidt, at nogle svenske ministre i bogstaveligste forstand afpresser den lettiske regering og kræver en reduktion af finansieringen. Alt dette har ført til en social eksplosion...
<SPEAKER ID="032" NAME="Luigi de Magistris" AFFILIATION="ALDE">
(IT) Hr. formand, mine damer og herrer! Jeg synes, at Parlamentet skal være meget bekymret over den seneste rapport fra FN's Levnedsmiddel- og Landbrugsorganisation.
<P>
Mens nogle regeringer i EU og her på det seneste også i Italien fortsat gør indvandring til en forbrydelse, overtræder asylretten og uden hensyn afviser indrejsende, mener jeg, at det, vi har brug for, er et tæt samarbejde, for det er en skændsel, at der stadig er så stor fattigdom i Afrika, Mellemøsten og Asien, som FAO beskriver. Samarbejde er ikke ensbetydende med nyttesløse projekter, som kun skaber omsætning for de samme gamle virksomheder, men med at hjælpe disse lande til at frigøre sig selv.
<P>
En anden skændsel, som Parlamentet skal forholde sig til, er privatiseringen af vand, som alle EU's regeringer er blandet ind i. Vand er en ressource, der tilhører os alle, en essentiel ressource og ikke en vare, som de multinationale selskaber kan udnytte.
<SPEAKER ID="033" NAME="Karima Delli" AFFILIATION="Verts/ALE">
(FR) Hr. formand! Mit indlæg vedrører de forringede arbejdsvilkår i Europa.
<P>
I dag tjener næsten halvdelen af de mennesker, som har arbejde i verden, under 2 USD dagligt. 12,3 millioner mennesker er stadig ofre for slaveri, og over 200 millioner børn tvinges til at arbejde. I Europa stiger antallet af arbejdende fattige dag for dag, og hvert år registrerer Den Internationale Arbejdsorganisation 160 000 dødsfald, der hænger sammen med manglende forebyggelse.
<P>
I denne sammenhæng vil jeg gerne understrege vores ansvar over for alle dem, der er berøvet arbejde og sociale rettigheder, som arbejder under dårlige forhold, over for de millioner af arbejdstagere, der lider fysisk og psykisk, som undertiden drives til selvmord, eller som rammes af kræft eller kroniske sygdomme på grund af deres arbejdsvilkår. Tiden er inde til at bryde med den religion, der dikterer, at vi skal arbejde hårdere, og til at stoppe kapløbet om at tjene penge og konkurrere på kort sigt. I de næste ti år bør EU's højeste prioritering være at sikre ret til anstændigt arbejde og arbejdsmarkedslovgivning.
<SPEAKER ID="034" NAME="Janusz Wojciechowski" AFFILIATION="ECR">
(PL) Hr. formand! Levnedsmiddel- og Landbrugsorganisationen udgav for nylig en rapport, hvoraf det fremgår, at verdens fødevareproduktion skal stige med mindst 70 % inden 2050, fordi menneskeheden ellers vil stå over for truslen om hungersnød. Dette bekræfter en indlysende sandhed. Det er almindelig kendt, at der kommer flere og flere mennesker i verden, samtidig med at mængden af landbrugsjord falder. Samtidig er EU's' landbrugspolitik for at tage hensyn til markedsprincipperne og forbedre landbrugets konkurrenceevne baseret på en systematisk reduktion af landbrugsproduktionen i næsten alle sektorer. I lyset af tendenserne i resten af verden kan denne politik ende med at være dræbende og skabe hungersnød i en ikke alt for fjern fremtid.
<P>
EU har behov for en grundlæggende ændring i den politiske tilgang til landbruget og dets problemer. Vi skal gøre noget reelt for fødevaresikkerheden på vores kontinent. Vi har fået nok af politikken med at begrænse landbruget, for det er en kortsigtet og ganske fantasiløs politik.
<SPEAKER ID="035" NAME="Bairbre de Brún" AFFILIATION="GUE/NGL">
(GA) Hr. formand! For omtrent tre år siden lovede den britiske regering, at den ville vedtage en irsk sproglov for at beskytte og udvikle det irske sprog i Nordirland. Lovgivningen om beskyttelse af irsktalendes rettigheder er en vigtig del af freds- og genforeningsprocessen.
<P>
Det irske sprog bør derfor have samme lovfæstede beskyttelse som sprogene i Sydirland, Skotland og Wales.
<P>
Her tre år efter er der stadig ikke vedtaget nogen lov.
<P>
Jeg vil sætte pris på, at De, hr. formand, taler med det udøvende organ i Belfast om vigtigheden og betydningen af flersprogethed generelt.
<P>
Elleve år efter at den såkaldte Good Friday-fredsaftale blev underskrevet, og tre år efter at St. Andrews-aftalen blev underskrevet, er det af største vigtighed for os, at der vedtages og gennemføres en lov om det irske sprog for at normalisere de irsktalende borgeres rettigheder i Nordirland.
<SPEAKER ID="036" NAME="Formanden">
Tak. Jeg vil bede Dem indsende en skriftlig forespørgsel om dette spørgsmål.
<SPEAKER ID="037" NAME="John Bufton" AFFILIATION="EFD">
(EN) Hr. formand! Wales er en af de store modtagere af EU-midler under strukturfondsprogrammet for 2007-2013. Pengene bruges hovedsagelig til at udvikle en bæredygtig økonomisk vækst og skabe arbejdspladser. West Wales and the Valleys har - med rette - det højeste støtteniveau under de nuværende strukturfonde.
<P>
Mange betragter Det Forenede Kongerige som et rigt land. Men meget få ved, hvor stor fattigdommen og arbejdsløsheden er i Wales. The Valleys er næsten blevet ødelagt af lukningen af de store industrier, som på et vist tidspunkt udgjorde rygraden i det solide, hårdtarbejdende samfund. I dag er minerne lukkede. De fabrikker, som overtog deres plads, flytter arbejdet til andre lande. De mennesker, som levede af denne beskæftigelse, har ikke blot mistet arbejdet, men også deres mening med livet og følelse af at høre til.
<P>
Flere og flere lande står i kø for at komme med i EU, og jeg er derfor bange for, at denne meget nødvendige støtte vil gå til de nye medlemsstater i stedet for Wales. Jeg opfordrer Kommissionen og Rådet til at sikre, at Wales får tilstrækkelige midler gennem en god overgangsordning, når den nuværende strukturfondsrunde udløber i 2013.
<SPEAKER ID="038" NAME="Franz Obermayr" AFFILIATION="NI">
(DE) Hr. formand! Det utrolig farlige atomkraftværk i Temelin, hvor der siden 2000 har været hele 127 hændelser, ligger meget tæt på det sted, hvor jeg kommer fra i Oberösterreich, og der ligger et andet tæt ved Wien, i Mochovce i Slovakiet. Tilsammen udgør de en ubehagelig cocktail af gammelt sovjetdesign og amerikansk teknik. Rent juridisk er hele spørgsmålet problematisk, da der ikke i nogen af de to lande er foretaget vurderinger af indvirkningen på miljøet i overensstemmelse med EU's lovgivning. Parterne i sagen har ingen mulighed for at få en juridisk vurdering af den endelige beslutning. Dette er i strid med artikel 10 i Fællesskabets direktiv om vurdering af indvirkning på miljøet.
<P>
Jeg vil gerne benytte lejligheden til at opfordre Fællesskabet til at gå imod dette byggeprojekt.
<SPEAKER ID="039" NAME="Georgios Papastamkos" AFFILIATION="PPE">
(EL) Hr. formand! I lyset af genoptagelsen og intensiveringen af forhandlingerne under Doha-runden og i opløbet til WTO-ministerkonferencen i Geneve til november opfordrer vi til en indgående drøftelse med Kommissionen, så vi sammen kan fastlægge EU's forhandlingsposition på baggrund af gennemførelsen af Lissabontraktaten. Vi opfordrer også Kommissionen til, for så vidt angår landbrugssektoren, fuldt og helt at overholde sit forhandlingsmandat, og til at sørge for, at et eventuelt tilbud fra Kommissionens side ikke medfører endnu en reform, og, hvad vigtigere er, ikke at foregribe revisionen i 2013. Med andre ord ønsker vi ikke at få en præmatur reform af den fælles landbrugspolitik ind ad bagdøren eller påtvunget ovenfra.
<SPEAKER ID="040" NAME="Alajos Mészáros" AFFILIATION="PPE">
(HU) Hr. formand! Det er rosværdigt, at en politiker ønsker at gøre det så godt som muligt for sit land. Det gør vi alle, vi forsøger alle at varetage vores vælgeres interesser. Men disse interesser må ikke forsvares på bekostning af andre mennesker og må under ingen omstændigheder forsvares ved hjælp af afpresning.
<P>
Den tjekkiske præsident Václav Klaus har overrasket os alle med sin taktik med at blokere for Lissabontraktaten. Denne mand, der indledte sit politiske liv som reformvenlig, stillede krav, der bringer skam over både ham og hans land. For mig er det uacceptabelt at gøre underskrivelse af Lissabontraktaten betinget af, at der ikke røres ved Beneš-dekreterne. Beneš-dekreterne, som blev vedtaget i 1945, omfattede princippet om kollektiv straf, som er fremmed for europæisk retsorden. I henhold til disse love fik millioner af borgere frakendt deres statsborgerskab og blev med magt deporteret fra deres fødeland, ene og alene fordi deres modersmål var tysk eller ungarsk.
<P>
Ifølge vores europæiske retsorden kan vi ikke tolerere overtrædelser af menneskerettigheder og personlige frihedsrettigheder, uanset form og måde. Men det er det, som Václav Klaus kræver af os.
<SPEAKER ID="041" NAME="Chrysoula Paliadeli" AFFILIATION="S&amp;D">
(EL) Hr. formand! Den nylige kidnapning af Athanasios Lerounis, formanden for den ikke-statslige organisation 'Greek Volunteers', er den sidste i en række af kidnapninger i det kaotiske område mellem Pakistan og Afghanistan, hvor der bor polske, britiske, spanske, kinesiske og canadiske borgere, hvoraf de fleste er undsluppet døden. Beboerne i dette område, også kendt som Kafiristan, hvilket betyder de vantros land, kæmper for at beskytte deres principper, traditioner og skikke i et fjendtligt miljø, som gradvist overtager magten.
<P>
Athanasios Lerounis og hans hold har arbejdet effektivt med Kalash-stammen i omkring femten år og har i denne tid været med til at forbedre leveforholdene i dette isolerede samfund.
<P>
Vi opfordrer medlemmerne af Europa-Parlamentet til at bruge deres magt og hjælpe med at redde en frivillig, som har brugt så stor en del af sit voksne liv til at forstå et samfund i det centrale Asien, som trues af udryddelse.
<SPEAKER ID="042" NAME="Harlem Désir" AFFILIATION="S&amp;D">
(FR) Hr. formand, mine damer og herrer! To medlemsstater - Frankrig og Det Forenede Kongerige - har meddelt, at de har til hensigt at sende flygtninge, som kom til Europa i et forsøg på at redde livet, tilbage til Afghanistan.
<P>
Jeg mener ikke, at vi længere kan ignorere denne alvorlige trussel mod deres liv. Den britiske avis The Guardian havde i oktober en artikel om nogle afghanere, som var blevet udvist fra Australien og var blevet dræbt, da de kom tilbage til deres eget land.
<P>
Efter min mening går dette stik imod alle vores internationale forpligtelser.
<P>
Selv Europa-Kommissionen sagde i en handlingsplan fra juni 2008, at legitime foranstaltninger for at reducere ulovlig indvandring ikke må resultere i, at flygtninge nægtes adgang til beskyttelse i EU, og FN's flygtningehøjkommissær har advaret EU mod at forsøge at underminere Genèvekonventionen og andre former for beskyttelse, der skal sikre, at afghanske flygtninge ikke deporteres til Afghanistan.
<P>
Rigtig mange medlemmer fra fire forskellige grupper har underskrevet en appel om dette. Jeg opfordrer formanden til at tale med Europa-Kommissionen, Det Forenede Kongerige og Frankrig, og Parlamentet må tage spørgsmålet op for at forhindre, at man begår denne forbrydelse mod asylretten.
<SPEAKER ID="043" NAME="Ramon Tremosa I Balcells" AFFILIATION="ALDE">
(EN) Hr. formand! Jeg vil gerne udtrykke min afstandtagen fra de restriktioner, som den spanske stat har indført over for det catalanske sprog. Jeg henviser mere specifikt til den selvstyrende regering i Valencia, der i 2007 lukkede tv-repeaterne La Carrasqueta og Mondúver. Andre tv-repeatere vil blive lukket i de kommende måneder.
<P>
Disse tv-repeatere gør det muligt at modtage catalansk tv i Valencia-regionen. Den valenciske selvstyrende regering handler mod det audiovisuelle medietjenestedirektiv, der sikrer fri bevægelighed for tv-indhold mellem europæiske lande. I EU har vi kulturel frihed, men i den spanske stat, for catalansk tv, er der ikke en sådan frihed. Det er dette triste paradoks, jeg ville fortælle Dem om her i eftermiddag.
<SPEAKER ID="044" NAME="Angelika Werthmann" AFFILIATION="NI">
(DE) Hr. formand, mine damer og herrer! "Lige løn for lige arbejde" er et princip i traktaten om oprettelse af De Europæiske Fællesskaber i 1957. Dette princip diskuteres den dag i dag, for der er stadig en åbenlys indkomstforskel mellem mænd og kvinder, selvom der kommer flere og flere kvinder i ledende stillinger. Det er uforståeligt, at kvinder, alene fordi de er kvinder og ikke mænd, får en lavere løn for samme arbejde, især med arbejde af samme kvalitet. Fordelene for et moderne, demokratisk samfund, når det endelig gennemfører dette princip helt og fuldt, hvilket vi måske snarere skal stille krav om, er klare og indlysende for alle. Det er derfor vigtigt, at der gøres noget for at forbedre den nugældende lovgivning og for at skabe løngennemsigtighed. Et lille eksempel er Østrig, hvor lønforskellen er 28 %.
<SPEAKER ID="045" NAME="Raül Romeva i Rueda" AFFILIATION="Verts/ALE">
(ES) Hr. formand! Jeg vil hermed fordømme en hændelse, der er uden fortilfælde i de ti år, som kong Mohammed VI har regeret i Marokko, nemlig at en marokkansk militærdomstol vil sagsøge syv uafhængighedsaktivister fra Sahara for at samarbejde med fjenden, en anklage, som kan give dødsstraf.
<P>
Dette er ikke sket siden tiden under kong Hassan II. En civilist er aldrig før blevet stillet for en militærdomstol. Det betyder, at undertrykkelsen igen intensiveres i den tidligere spanske koloni.
<P>
EU's samtykkende tavshed er yderst slående, men den spanske regerings tavshed er endnu alvorligere, for det er den, der bærer det primære ansvar for den nuværende situation i Vestsahara, fordi den forlod området.
<P>
Mit spørgsmål er derfor meget direkte: Er det dette marokkanske regime, som vi ønsker at have et særligt forhold til? Er det dette marokkanske regime, som vi ønsker at etablere et forhold med venskab og gensidig respekt til? Hvor mange gange kan og skal vi stiltiende acceptere det, der sker i Vestsahara?
<P>
Er det sådan, de regner med at løse de problemer, som hele denne befolkning står over for? Det er netop nu, i forbindelse med disse forhandlinger, at vi skal komme med en klar, entydig reaktion på denne situation.
<SPEAKER ID="046" NAME="Petru Constantin Luhan" AFFILIATION="PPE">
(RO) Hr. formand! EU har 1 636 grænseovergange, der er udpeget som kontrolsteder for personer, som hvert år ønsker at komme til EU, dvs. grænserne passeres ca. 900 mio. gange. Jeg kommer fra en region, der ligger ved EU's ydre grænser, og jeg har et indgående kendskab til de problemer, som toldmyndighederne står over for. Derfor mener jeg, at vi skal se på dette problem med den allerstørste alvor og igen drøfte Frontex-agenturets mandat.
<P>
Frontex har en række problemer. Medlemsstaterne skal f.eks. inddrages mere aktivt i samarbejdet ved EU's ydre grænser. Der skal også større fokus på samarbejde med tredjelande, som i mange tilfælde er oprindelseslande eller transitlande for ulovlig indvandring. Stockholm-programmet er med til at styrke inddragelsen af Frontex, så dette agentur kan spille en central rolle som led i den kommende integrerede mekanisme for kontrol med EU's grænser.
<SPEAKER ID="047" NAME="Artur Zasada" AFFILIATION="PPE">
(PL) Hr. formand! Som følge af det stigende antal godstransporter fra nord til syd på kontinentet og det utilstrækkelige antal transportkorridorer vil jeg gerne understrege betydningen af den centraleuropæiske transportkorridor, CETC Road 65. Den omfatter vejtransport, transport ad indre vandveje og jernbane gennem et område, der forbinder Østersøen med Adriaterhavet og går fra Sverige gennem Polen, Tjekkiet, Slovakiet, Ungarn til Kroatien.
<P>
Korridoren bliver en akse for regional udvikling i hele det område, den går igennem. Den vil fuldt ud opfylde princippet om intermodalitet og have en bæredygtig indflydelse på miljøet. Den vil bidrage positivt til den sociale og økonomiske udvikling i en stor del af EU, eftersom det vil fremskynde og øge samhandelen mellem lande i Østersøregionen og landene ved Middelhavet og Adriaterhavet.
<P>
Det er min pligt som medlem af Parlamentet, men også som specialist, der har arbejdet med transportindustrien i mange år, at bede om støtte til CETC-projektet. Det fortjener fuldt ud at komme med i det eksisterende TEN-T-net af paneuropæiske transportkorridorer.
<SPEAKER ID="048" NAME="Sylvie Guillaume" AFFILIATION="S&amp;D">
(FR) Hr. formand! Efter opløsningen af "junglelejren" i Calais i slutningen af september vil jeg gerne hermed tage afstand fra, at Frankrig og Det Forenede Kongerige har organiseret tvungne tilbagesendelser til Afghanistan, et land i totalt kaos.
<P>
Som min kollega, Harlem Désir, der lige har talt, vil også jeg opfordre Europa-Kommissionen til at lægge pres på medlemsstaterne, så de holder op med at udsætte disse mennesker for livsfare ved med magt at sende dem tilbage til Afghanistan.
<P>
Vi ved, at disse personer ikke kan ansøge om asyl i Frankrig i henhold til Dublin II-forordningen, fordi de sandsynligvis vil blive sendt til Grækenland eller Italien, hvor deres opholdsvilkår er uacceptable, og de har meget få chancer for at få tildelt asyl.
<P>
Den eneste følge af opløsningen af "junglelejren" er, at det har gjort den tragedie, som disse personer, der har alvorligt behov for beskyttelse, endnu mere traumatisk. I strid med de franske myndigheders målsætning er disse personer blevet endnu mere sårbare efter lukningen af lejren, og de løber nu endnu større risiko for at komme i hænderne på menneskesmuglere, som til gengæld overhovedet ikke bekymrer sig om deres skæbne.
<P>
Vi skal nu mere end nogensinde før huske på, at et asylsystems troværdighed kommer i fare, hvis det ikke kan beskytte dem, som har brug for beskyttelse.
<SPEAKER ID="049" NAME="Proinsias De Rossa" AFFILIATION="S&amp;D">
(EN) Hr. formand! Det glæder mig, at FN's menneskerettighedsråd (HRC) har tilsluttet sig henstillingerne i Goldstone-betænkningen og opfordringerne til at få sat en stopper for den ulovlige belejring af Gaza, der skaber så store menneskelige lidelser. Jeg foreslår, at de relevante parlamentsudvalg nu øjeblikkeligt ser på, hvilke skridt EU kan tage for at sikre, at Goldstone-henstillingerne gennemføres effektivt.
<P>
Det chokerede mig, at fire medlemsstater, Italien, Nederlandene, Ungarn og Slovakiet, stemte imod HRC-beslutningen. Menneskerettigheder og international lov er ikke et frivilligt supplement, som kan forsvares eller siddes overhørig alt efter den politiske fordel, man kan drage af det. Alle vores medlemsstater skal forsvare internationale love og menneskerettighederne uden frygt eller partiskhed, for ellers undermineres vores troværdighed som forkæmper for retfærdighed i verden og som en hæderlig deltager i fredsprocessen i Mellemøsten.
<P>
Endelig beder jeg Dem i overensstemmelse med hensigten med Lissabontraktaten om at insistere på, at hverken Kommissionen eller Rådet underskriver nye aftaler med Israel i den kommende uge.
<SPEAKER ID="050" NAME="Tomasz Piotr Poręba" AFFILIATION="ECR">
(PL) Hr. formand! I anden halvdel af september i år afholdt Rusland og Belarus militærøvelser med kodenavnene "West" 2009 og "Lake Lagoda" 2009. Det var den største øvelse af sin art langs Ruslands vestgrænser siden den kolde krigs afslutning. Angrebsøvelser af samme omfang fandt sidste gang sted i 1981, da den kolde krig var på sit højeste. Det er interessant, at "West" 2009-fasen startede den 18. september, som næsten helt nøjagtigt var 70-årsdagen for Sovjets invasion af Polen. Nogle af øvelserne fandt sted ved Gdańsk-bugten, og "Lake Lagoda" 2009 betragtes generelt af eksperter som forberedelser til et potentielt angreb på de baltiske lande og Finland.
<P>
Trods Den Russiske Føderations åbenlyst fjendtlige tiltag har både EU og NATO forholdt sig passivt. De har stadig ikke udviklet en forsvarsstrategi i tilfælde af en invasion fra øst, fordi nogle af landene og NATO-medlemmer betragter spørgsmålet som for politisk følsomt.
<P>
I lyset af det kommende EU-Rusland-topmøde og også de forhold, jeg har nævnt, har jeg indsendt et spørgsmål om denne sag til Rådet for Den Europæiske Union.
<SPEAKER ID="051" NAME="Gabriel Mato Adrover" AFFILIATION="PPE">
(ES) Hr. formand, aftaler bør overholdes, og regler bør være lige bindende for alle. Det kan måske forekomme indlysende, men det er det ikke i virkelighedens verden, når vi taler om associeringsaftalen mellem EU og Marokko, der ifølge Det Europæiske Kontor for Bekæmpelse af Svig indeholder konsekvente uregelmæssigheder.
<P>
Spanske tomatavlere, især på De Kanariske Øer, har store problemer og behov for, at aftalen overholdes, men ønsker også at vide, hvad Kommissionen planlægger at gøre med den nye aftale, som stadig er under forhandling. De ønsker at vide, om den komme til at indeholde tilbud om en præferencetomatkvote og på hvilke betingelser, om indgangsprissystemet vil blive ændret, så det forebygger overtrædelser i fremtiden, og om man vil håndhæve de krav til plantesundhed, der stilles til de europæiske producenter.
<P>
Nu vi taler om aftaler, følger også bananavlerne forhandlingerne, bl.a. om bilaterale aftaler med tredjelande, med stor bekymring, fordi disse aftaler kan få uoprettelige følger, hvis de ikke ledsages af udligningsforanstaltninger.
<P>
I ingen af tilfældene må Kommissionen svigte producenterne, det kan vi ikke lade ske.
<SPEAKER ID="052" NAME="Françoise Castex" AFFILIATION="S&amp;D">
(FR) Hr. formand! Jeg vil gerne gøre Dem opmærksom på anholdelsen af Mohammad Othman, en 33-årig palæstinensisk menneskerettighedsaktivist og fortaler for den ikkevoldelige civilsamfundskampagne for boykot, afvikling af investeringer og sanktioner.
<P>
Mohammad Othman blev anholdt den 22. september af de israelske myndigheder. Siden da er hans varetægtsfængsling gentagne gange blevet forlænget af den israelske hær. En militærdommer skal tage stilling til hans tilbageholdelse den 20. oktober, dvs. i morgen.
<P>
På Europa-Parlamentets vegne opfordrer jeg Dem, hr. formand, til at tage skridt til at sikre, at denne menneskerettighedsaktivist, hvis eneste forbrydelse er en tankeforbrydelse, løslades.
<P>
I denne uge skal vi uddele Sakharov-prisen. Vi kan desværre ikke give Sakharov-prisen til alle, der kæmper for menneskerettighederne, men lad os da i det mindste give dem vores støtte, når deres frihed er i fare.
<SPEAKER ID="053" NAME="Róża, Gräfin von Thun Und Hohenstein" AFFILIATION="PPE">
(PL) Hr. formand! Jeg taler i dag som medlem af Kultur- og Uddannelsesudvalget og også som medlem af Udvalget om det Indre Marked og Forbrugerbeskyttelse. I denne egenskab opfordrer jeg til fortsatte, omfattende høringer og effektiv handling vedrørende digitalisering af bøger og Googles rolle. Vi kan ikke tillade, at vores marked, alt det, vi har opnået på dette område i Europa, domineres af en enkelt virksomhed. Vi skal udvikle gode, juridiske instrumenter, som beskytter vores forfatteres og udgiveres interesser, og EU skal gøre dette sammen med andre, især USA, men også andre lande i nutidens globaliserede verden.
<P>
Det drejer sig om vores europæiske litteratur, vores kultur og vores identitet. Vi skal udvikle disse instrumenter og sammen beskytte dem. Det drejer sig om vores europæiske forfattere og udgivere. Problemet med digitalisering er for vigtigt til at blive afgjort på den anden side af Atlanterhavet. Vi skal sammen indføre denne lovgivning, og vi skal være yderst opmærksomme på dette problem.
<SPEAKER ID="054" NAME="Cătălin Sorin Ivan" AFFILIATION="S&amp;D">
(RO) Hr. formand! Disse dage er afgørende for den demokratiske udvikling i Republikken Moldova. Det nye parlaments valg af præsident, som er planlagt til den 23. oktober, blev udskudt på grund af mangel på konkurrence. Igen forsøger kommunistpartiet at sabotere vejen til demokrati gennem undergravende taktik, nemlig ved ikke at opstille en kandidat.
<P>
Det er vores pligt at overvåge hele processen tæt for at sikre, at bestemmelserne i forfatningen overholdes, og at Republikken Moldova består den demokratiske test i disse valg.
<P>
Styrkelse af demokratiet i dette land må være en af EU's prioriteringer i naboskabspolitikken. Dette kan tjene til eksempel for hele området øst for EU. Det er vores pligt at tilbyde denne demokratiske regering en ny mulighed ved at give den den moralske og tekniske støtte, som den har brug for. Det mest velkomne tegn på denne støtte vil sandsynligvis være at komme med en brugbar løsning, så borgerne i Republikken Moldova kan få adgang til EU.
<SPEAKER ID="055" NAME="Jelko Kacin" AFFILIATION="ALDE">
(SL) Hr. formand! Efter omhyggelige, alvorlige overvejelser har vælgerne i Irland ratificeret Lissabontraktaten med et flertal på to tredjedele. Det er med glæde og stolthed, at vi har modtaget denne nyhed, da traktaten vil muliggøre flere udvidelser. De eneste, som endnu ikke har besluttet sig, er præsident Václav Klaus og den tjekkiske forfatningsdomstol.
<P>
Jeg kommer fra det tidligere Jugoslavien og kan huske, at vi støttede Tjekkoslovakiet, ikke kun når de spillede ishockey mod Sovjetunionen, men ved enhver lejlighed og i enhver sammenhæng. Fra da Warszawapagtens tropper invaderede Tjekkoslovakiet under "foråret i Prag" har vi altid udvist solidaritet med dem. Men ved denne lejlighed hverken kan eller vil jeg gøre det, da det ville være til skade for EU, mit eget land og alle fremtidige kandidatlande.
<P>
Jeg vil her offentligt give udtryk for min bekymring og sige, at vi ikke vil tillade nogen at udsætte os for afpresning. Derfor opfordrer jeg de politiske ledere og offentligheden i både nuværende og kommende kandidatlande til at lade præsidenten for Den Tjekkiske Republik vide, at han leger med vores og med deres skæbne. Det er på høje tid, at dette spil stoppes.
<SPEAKER ID="056" NAME="Csanád Szegedi" AFFILIATION="NI">
(HU) Hr. formand, mine damer og herrer! For tre år siden, den 23. oktober 2006, samledes titusindvis af mennesker i Budapest for på værdig vis at fejre og mindes den ungarske revolution i 1956 og vores folks kamp for frihed fra det kommunistiske diktatur. For tre år siden brugte terrorister forklædt i politiuniformer uden identifikationstegn forbudte våben for at sprede den menneskemængde, som afholdt en fredelig mindehøjtidelighed. Dette skete angiveligt efter politisk ordre fra det parti, som fulgte efter det kommunistiske diktatur.
<P>
50 år efter 1956 blev der igen udgydt ungarsk blod i Budapests gader. Fredag i denne uge, den 23. oktober kl. 15.00, vil flere tusind mennesker igen mindes begivenhederne i 1956 på Deák Square. Vi Jobbik-parlamentetsmedlemmer vil sammen med andre medlemmer såsom Andreas Mölzer og Bruno Gollnisch ved denne lejlighed overvåge, at deltagerne i denne højtidelighed ikke lider fysisk overlast. Jeg vil dog gerne bede Europa-Parlamentet sende observatører og bede især Jerzyk Buzek gøre de ungarske politichefer opmærksomme på Den Europæiske Menneskerettighedskonvention.
<SPEAKER ID="057" NAME="Simon Busuttil" AFFILIATION="PPE">
(MT) Hr. formand! I de sidste par uger har der været en række voldelige hændelser i den hellige by Jerusalem omkring Al Aqsa. Begge sider skyder skylden på hinanden og anklager den anden for at have startet det hele og være ansvarlig for alle disse voldelige handlinger. Som det så ofte sker i denne region, eskalerer en hændelse hurtigt og bliver til en krise. Vi må ikke glemme, at den seneste palæstinensiske intifada brød ud lige efter hændelserne ved Al Aqsa. I sådan en situation mener jeg, at vi skal se på vores pligt som Europa-Parlament. Vi har pligt til at tage kraftigt afstand fra alle ensidige foranstaltninger og sikre, at vi får sat en stopper for alle internationale lovovertrædelser her og nu. Erfaringen viser, at vi ikke må forholde os tavse i situationer som denne.
<SPEAKER ID="058" NAME="Vladimír Maňka" AFFILIATION="S&amp;D">
. - (SK) Hr. formand! I tre og en halv måned har Slovakiet været udsat for en brutal bagtalelseskampagne vedrørende ændringen af den nationale sproglov.
<P>
Viktor Orban sagde i Rumænien i juli, at Ungarn i sin udenrigspolitik skal behandle dette spørgsmål som et alvorligt eksempel på "casus belli", hvilket betyder en "krigsårsag". En uge senere sagde den tidligere ungarske ombudsmand for etniske minoriteter, Jenö Kaltenbach, at alle mindretal i Ungarn havde været udsat for et totalt identitetstab, fordi de ikke kunne tale deres eget sprog og ikke kendte deres egen historie. Den tidligere ombudsmands ord gav ikke anledning til selv den mindste politiske debat og heller ikke debat i medierne.
<P>
De ungarske nationalister er ikke interesserede i mindretallenes rettigheder i Ungarn, men kun i ungarske mindretals rettigheder i andre lande. De uskyldige mennesker, der bor i det sydlige Slovakiet, er på denne måde blevet gidsler for disse nationalister og deres drømme om en politisk forenet ungarsk nation.
<SPEAKER ID="059" NAME="Maria da Graça Carvalho" AFFILIATION="PPE">
(PT) Hr. formand! Regionale forskelle er stadig en udfordring i den udvidede Union. Derfor er det vigtigt, at der under samhørighedspolitikken ydes støtte til de regioner og medlemsstater, der er mindre udviklede. Derfor er vi yderst bekymrede over det nylige ændringsforslag til den generelle forordning om Den Europæiske Fond for Regionaludvikling og Samhørighedsfonden, som er stillet af den portugisiske regering og Europa-Kommissionen.
<P>
Med dette ændringsforslag indføres der nu undtagelser fra den almindelige regel om den geografiske berettigelse af udgifter til aktiviteter med en afsmittende virkning og aktiviteter vedrørende teknisk bistand, således at midler, der er afsat til konvergensregionerne det nordlige Centralportugal, Alentejo og Azorerne, i praksis kan anvendes i Lissabonområdet.
<P>
Denne ændring kan udgøre en overtrædelse af princippet om økonomisk og social samhørighed, et princip, som er hjørnestenen i det europæiske projekt.
<SPEAKER ID="060" NAME="Mitro Repo" AFFILIATION="S&amp;D">
(FI) Hr. formand! Jeg er bekymret over religionsfriheden i Tyrkiet. Tyrkiets eventuelle medlemskab af EU afhænger af, om landet opfylder Københavnskriterierne. Landet har på det seneste på grund af interne spændinger været mindre parat til at forbedre situationen i henseende til menneskerettigheder og religionsfrihed. Der har også været mangel på vilje til at efterforske forbrydelser mod kirker. Den ortodokse kirke kan f.eks. stadig ikke frit vælge sin patriark uanset nationalitet, og der kommer flere og flere forsøg på at indføre restriktioner for præsterne og deres ret til at bære ornat offentligt.
<P>
Der kan stilles krav til Tyrkiet om at indføre konkrete foranstaltninger under forhandlingerne om medlemskab, som skal vise, at landet forstår og erkender værdien af den europæiske kulturarv, selv på tyrkisk jord. Derfor skal Tyrkiet f.eks. med øjeblikkelig virkning tillade Halki-præsteseminariet at fortsætte sit virke og genoptage beskyttelsen af kirkens ejendom.
<SPEAKER ID="061" NAME="George Sabin Cutaş" AFFILIATION="S&amp;D">
(RO) Hr. formand! Det fremgår af Europa-Kommissionens undersøgelser, at det betalingsbalanceunderskud, som de fleste medlemsstater oplever, forventes at svare til over 3 % af BNP i 2009 og 2010. Og i 2010 forventes der en offentlig gæld på 80 % i 27 medlemsstater og på over 80 % for landene i euroområdet.
<P>
Men i landene i Østeuropa vil kravet om at mindske recessionen støde sammen med pligten til at overholde Maastrichtkriterierne. Der kan konstateres en diskrepans mellem kravene i Stabilitets- og Vækstpagten for landene i euroområdet, hvor der er stigende underskud og offentlig gæld, og de ekstremt strenge krav til dem, som ønsker at komme med i euroområdet.
<P>
Det er derfor nødvendigt at tilpasse Maastrichtkriterierne til det nuværende klima og de økonomiske realiteter, dvs. de store konjunkturudsving. Tilpasning af Maastrichtkriterierne og hurtigere adgang til euroområdet for landene i Østeuropa vil styrke EU og fremme integrationsprocessen.
<SPEAKER ID="062" NAME="Nikolaos Chountis" AFFILIATION="GUE/NGL">
(EL) Hr. formand, jeg vil gerne sige lidt om arbejdsulykker i Grækenland og Europa. Aktionærernes, kontrolmekanismernes samt medlemsstaternes og EU's myndigheders mangelfulde måde at anvende sikkerhedslovgivningen på er decideret kriminel. Statistikken for mit land, Grækenland, er tragisk. Der var 142 ulykker med dødelig udgang i 2008, og der har været over 56 siden begyndelsen af 2009.
<P>
I en tid, hvor liv går tabt, behandler virksomheder, de nationale myndigheder og Kommissionen dette spørgsmål på en meget overfladisk måde, og forbrydelser straffes i det store og hele ikke; her kan f.eks. nævnes kriminalitet, der begås for økonomisk vindings skyld såsom den forbrydelse, som France Telecom har begået siden februar 2008. I sidste uge begik endnu en arbejdstager, der kun var 25 år, selvmord på grund af ulidelige arbejdsforhold. Hvad har Kommissionen at sige til det? Hvis det havde været en anden sag, ville den have grebet ind. Derfor opfordrer jeg Præsidiet og mine kolleger til at iagttage et minuts stilhed på et eller andet tidspunkt i denne tre dage lange mødeperiode for ofrene for France Telecom og andre arbejdsulykker.
<SPEAKER ID="063" NAME="Ioannis Kasoulides" AFFILIATION="PPE">
(EL) Hr. formand! Sidste måned fortalte jeg plenarforsamlingen, at man havde opdaget resterne af cypriotiske soldater, der under invasionen i 1974 blev fotograferet, da de, bestemt i levende tilstand, overgav sig til den tyrkiske hær. I lyset af den seneste udvikling har Den Europæiske Menneskerettighedsdomstol fundet Tyrkiet skyldig i grusom, umenneskelig adfærd over for familier til de soldater, der forsvandt i den periode, fordi man ikke havde undersøgt sagen og informeret familiemedlemmerne om deres skæbne. Tyrkiet blev dømt til at betale erstatning til dem. Jeg opfordrer atter Parlamentet til indtrængende at bede den tyrkiske hær om at give FN's Komité for Forsvundne Personer adgang til dens registre, så der kan findes en løsning på dette humanitære spørgsmål.
<SPEAKER ID="064" NAME="Rosario Crocetta" AFFILIATION="S&amp;D">
- (IT) Hr. formand, mine damer og herrer! Først vil jeg takke Dem for at bede de belgiske og franske myndigheder om at give mig politibeskyttelse.
<P>
At føle solidaritet fra institutionerne, når man i forreste linje bekæmper et fænomen som mafiaen i Italien, der har skabt så mange ofre i årenes løb, er yderst vigtigt, og jeg takker Dem af hjertet. Men i nogen tid har mafiaorganisationer været et globalt fænomen, ikke blot i form af pengehvidvask, men også gennem deres konstante tilstedeværelse i forskellige europæiske lande samt via indvandring.
<P>
Da jeg den 16. juli i år opfordrede til nedsættelsen af et udvalg, som skulle undersøge mafiaorganisationer i Europa, var mit formål ikke kun at tjene mit eget land, men også EU, i en tro på at manglende årvågenhed, når det drejer sig om organiseret kriminalitet som mafiaen, kan få negative følger for borgernes livskvalitet og sikkerhed og på udviklingsmekanismer. Og det er mærkeligt, ja, jeg er færdig ...
<P>
(Formanden afbrød taleren)
<SPEAKER ID="065" NAME="Formanden">
Tak. Jeg vil gerne sige, at jeg også har bedt myndighederne i Bruxelles om øget vagtmandskab omkring Europa-Parlamentet på grund af den uheldige episode, vi havde for nylig. Myndighederne i Bruxelles har besvaret Europa-Parlamentets anmodning meget positivt, og vi forhandler nu med dem.
<SPEAKER ID="066" NAME="Corina Creţu" AFFILIATION="S&amp;D">
(RO) Hr. formand! Det fremgår af rapporten om Verdens Fødevaredag, at en ud af hver seks sulter, og at antallet af underernærede mennesker i verden nu ligger på over 1 milliard, mens antallet af personer, som rammes af hungersnød, er steget med 100 millioner på bare et år.
<P>
I hele perioden er de internationale donationer til Verdensfødevareprogrammet faldet med 50 % i forhold til i 2008, hvilket i høj grad påvirker mængden af fødevarehjælp til de fattige lande.
<P>
EU er verdens førende donor af fødevarehjælp til bekæmpelse af den globale hungersnød. EU's position blev styrket, da G8 på topmødet i L'Aquila gav tilsagn om at yde 2 mia. EUR oven i den ene milliard EUR til fødevarefaciliteten. Det er mange penge, men stadig langt fra, hvad der er nødvendigt for at opfylde FN's målsætning, nemlig at halvere antallet af mennesker, der lider af endemisk hungersnød.
<P>
Der er behov for en meget bredere politisk indsats for at mobilisere ressourcer fra alle verdens store industrimagter. Jeg mener, at det er absolut nødvendigt med en Marshallplan, som skal have et meget mere specifikt, konkret mål, nemlig at bringe denne milliard mennesker, der lever i hungersnød, op over fattigdomsgrænsen.
<SPEAKER ID="068" NAME="Ioan Mircea Paşcu" AFFILIATION="S&amp;D">
(EN) Hr. formand! Den tidligere amerikanske regerings missilforsvarsprojekt, som Europa er blevet en del af, blev skarpt kritiseret af Rusland, som valgte at se det som et træk imod Rusland, og af nogle europæere, som blev oprørte, fordi russerne var oprørte.
<P>
Obamaregeringen forsøger at møde en sådan holdning ved at ændre forsvar fra langdistance til kort- og mellemdistancemissiltruslen for på denne måde at øge den direkte beskyttelse af Europa og tilsyneladende ved at anerkende et russisk samarbejde ved at forsyne dem med en radarfacilitet i Kaukasus.
<P>
Alligevel er der nogle europæere, som bestrider projektet, idet de ser bort fra dets nye kurs. Rusland har endnu ikke udtalt sig. Jeg håber bare, at den europæiske holdning ikke udelukkende er formet af denne kendsgerning, men afspejler et reelt forsøg på at finde den bedste måde, hvorpå man kan beskytte europæisk jord mod denne reelle trussel i samarbejde med USA, og også med Rusland, hvis sidstnævnte vil.
<SPEAKER ID="069" NAME="Philip Bradbourn" AFFILIATION="ECR">
(EN) Hr. formand! Sidste år forhandlede Parlamentet om brugen af helkropsscannere i lufthavne, og efterfølgende trak Kommissionen sit forslag vedrørende disse tilbage.
<P>
For nylig blev der startet en ny retssag ved Manchester lufthavn, og de har nu modtaget juridisk rådgivning om, at anvendelsen af disse apparater på mindreårige kan være en overtrædelse af loven om børns sikkerhed og beskyttelse på grund af beskaffenheden af det billede, der frembringes. Lignende sager af denne art fandt sted i 2005 og 2006 gennem gruppen Action of Rights for Children, som resulterede i et forbud mod brugen af kropsscannere på personer under 18 år.
<P>
Eftersom der nu er blevet rokket ved selve eksistensgrundlaget for disse apparater via nævnte juridiske rådgivning - og dette er henvendt direkte til kommissær Barrot - er det så ikke på tide, at Kommissionen afgjorde, at anvendelsen af disse typer scannere ikke skal være tilladt i EU, eftersom mine vælgere, hvor de end rejser i Unionen, ikke bør være underlagt denne uanstændige og fornedrende behandling? Jeg opfordrer også til et globalt forbud mod en sådan teknologi for at beskytte alle EU-borgere.
<SPEAKER ID="070" NAME="László Tőkés" AFFILIATION="PPE">
(HU) Hr. formand! Sidste år protesterede jeg imod religiøs fanatisme og forfølgelsen af kristne minoriteter, og jeg gør det samme igen i år. Efter at have hørt om de nyeste antikristne aktioner i Indien, Bangladesh, Afghanistan, Pakistan og Tyrkiet beder jeg om lov til på ny at udtale mig imod de fortsatte grusomheder med henvisning til religiøs eksklusivisme, som i almindelighed begås af muslimske og hinduistiske fanatikere imod vores kristne brødre.
<P>
I de indiske stater Orissa og Gujarat er det imidlertid både praktiserende kristne og muslimer, der lider under alvorlig forfølgelse. I Transsylvanien, Rumænien, hvor jeg kommer fra, blev der erklæret religionsfrihed med Turda-ediktet i 1568. Religionsfrihed er både en individuel og en kollektiv menneskeret. Jesus siger: "Barmhjertighed ønsker jeg, ikke slagtoffer." I henhold til vores troslære opfordrer jeg Jerzy Buzek, Underudvalget om Menneskerettigheder og Kommissionen til ...
<P>
(Formanden afbrød taleren)
<SPEAKER ID="071" NAME="Nessa Childers" AFFILIATION="S&amp;D">
(EN) Hr. formand! Den nært forestående lukning af Independent Network News, et nyhedsbureau i Dublin, som leverer en førsteklasses national og international nyhedstjeneste til hovedparten af Irlands lokalradiostationer, rejser alvorlige og retmæssige spørgsmål om ejerskab, antal og regulering af medierne i Irland. Lokalradiostationer i Irland er påbudt at sikre, at 20 % af deres nyhedsindhold er nationalt og internationalt. Denne tjeneste er i stort omfang blevet leveret af INN de seneste år.
<P>
Kort før INN's bortgang har Newstalk-stationen, der er ejet af Communicorp - som også er storaktionær i INN - fået tildelt kontrakten om at levere en erstatningstjeneste i de næste seks måneder. UTV, hvis udtræden af INN gik forud for tjenestens bortgang, har også været centralt involveret i bestræbelserne på at oprette en erstatningstjeneste. National Union of Journalists har rejst vigtige spørgsmål om, hvorvidt disse to organers engagement i denne proces er på sin plads i forhold til et pluralistisk medieejerskab i Irland. Disse spørgsmål må undersøges til bunds.
<SPEAKER ID="072" NAME="Sergej Kozlík" AFFILIATION="ALDE">
(SK) Hr. formand! Jeg vil gerne advare Dem om, at repræsentanter for Ungarn forsøger at provokere Slovakiet. Den 21. august for tyve år siden invaderede en sovjetisk og ungarsk hær det tidligere Tjekkoslovakiet.
<P>
Selvsamme dag i år forberedte den ungarske præsident Sólyom sig på at tage det provokerende skridt at afdække en statue af en ungarsk konge på Slovakiets etnisk blandede territorium på trods af forbehold fra tre seniorrepræsentanter for Den Slovakiske Republik. I dag protesterer han mod, at han blev nægtet adgang til Slovakiet.
<P>
På et besøg i Slovakiet i sidste uge opfordrede Viktor Orban, formand for det førende ungarske politiske parti Fidesz, den ungarske minoritet til at tage nogle initiativer vedrørende selvstændighed. Han opfordrede til fælles planlægning af fremtiden for ungarere i Det Karpatiske Bassin. Dette er en genoplivelse af tanken om Storungarn - en provokation, som ikke har nogen berettigelse i et moderne Europa. Det er at lege med ilden, og de europæiske institutioner må ikke vende det blinde øje til.
<SPEAKER ID="073" NAME="George Becali" AFFILIATION="NI">
(RO) Hr. formand! Jeg vil gerne sige, at der i Lissabontraktaten ikke er nogen specifik henvisning til sport og især fodbold, en aktivitet, som har kolossal social og kulturel indflydelse. Jeg vil gerne fortælle Dem, at der ikke er noget retsgrundlag for en EU-politik om sport.
<P>
I realiteten reguleres sport af de relevante idrætsforbund, men jeg tror, at det må præciseres klart i traktaten, at aktiviteter og organisering af sportsaktiviteter bør ske i henhold til bestemmelserne i de relevante idrætsforbund, mens enhver aktivitet knyttet til disse sportsaktiviteter bør ske i henhold til civile regler og love.
<SPEAKER ID="074" NAME="Formanden">
Forhandlingen er afsluttet.
