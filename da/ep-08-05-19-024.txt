<CHAPTER ID="024">
Fællesskabsfonden for Tobak (forhandling)
<SPEAKER ID="123" NAME="Formanden">
Næste punkt på dagsordenen er betænkning af Sergio Berlato for Udvalget om Landbrug og Udvikling af Landdistrikter om forslag til Rådets forordning om ændring af forordning (EF) nr. 1782/2003 for så vidt angår overførsel af tobaksstøtte til Fællesskabsfonden for Tobak for 2008 og 2009 og forordning (EF) nr. 1234/2007 for så vidt angår finansiering af Fællesskabsfonden for Tobak - C6-0062/2008 -.
<SPEAKER ID="124" NAME="Sergio Berlato">
ordfører. - (IT) Fru formand, fru kommissær, mine damer og herrer! Formålet med Kommissionens forslag er grundlæggende at fortsætte med at reducere tobaksstøtten for kalenderårene 2008 og 2009 med 5 % og at bruge disse midler til at finansiere Fællesskabsfonden for Tobak, hvis eneste formål er at finansiere oplysningskampagner, der skal forbedre offentlighedens kendskab til tobaksforbrugets skadelige virkninger.
<P>
Jeg vil først og fremmest fremhæve nogle objektive referencepunkter. Overførslen af landbrugsstøtte til fonden er et sjældent og positivt eksempel på integration og samarbejde mellem landbrugs- og sundhedspolitikkerne i EU. Da fondens aktiviteter er vigtige for EU's borgere og fortsat vil være vigtige i fremtiden, som Kommissionen har understreget, finder vi, at dens fortsatte økonomiske støtte er nødvendig for 2007 og 2009.
<P>
Fradraget i den støtte, der ydes til landmændene, har altid været den eneste finansieringskilde for Fællesskabsfonden for Tobak. Det finansielle grundlag for dette fradrag blev væsentligt reduceret med reformen af den fælles markedsordning for tobak og ved nogle medlemsstaters beslutning om fuldstændig afkobling, hvorved fonden mistede alle indtægter fra disse fradrag. Det er gennem yderligere forlængelse af anvendelsesperioden for fradraget og gennem forøgelse af dets procentsats nødvendigt at stille tilstrækkelige ressourcer til rådighed for fonden, så den kan finansiere programmer uden yderligere indvirkning på EU-budgettet mindst indtil udgangen af de nuværende prognoser, samtidig med at der søges efter andre muligheder for at finansiere fonden.
<P>
Et af de positive aspekter ved finansieringsordningen for fonden er bestemmelsen om, at mindst 25 % af det samlede beløb til godkendte projekter skal samfinansieres af godkendte operatører, hvilket garanterer, at øget finansiering er til stede. Udvalget om Landbrug har ofte overvejet disse spørgsmål og fastholder dets linje, som er at stramme restriktionerne for rygning og forbedre offentlighedens kendskab til tobaksforbrugets skadelige virkninger for sundheden.
<P>
På den anden side er vi, som det anføres i Parlamentets lovgivningsmæssige beslutning af 10. marts 2004, fuldt ud bekendte med, at den europæiske produktion af råtobak, som nu er lav og koncentreret i få, specifikke områder af EU, tegner sig for mindre end 4 % af verdensproduktionen og ikke har nogen indvirkning på det lokale forbrug af tobaksprodukter.
<P>
Selv om dette emne ikke er centralt for debatten i dag, skal vi huske, at EU er verdens førende importør af råtobak, og at 70 % af forbruget importeres fra tredjelande, primært Brasilien, Malawi, Argentina, Indonesien, Zimbabwe, Indien og Kina, hvor tobakken ofte produceres under mindre regulerede forhold end europæisk tobak. Det resulterer også i et handelsunderskud på mere end 1,2 milliarder euro om året.
<P>
De medlemsstater, hvor tobaksstøtten er blevet fuldstændigt frakoblet, har ud over annulleringen af overførslerne til fonden, oplevet, at produktionen er blevet opgivet uden bæredygtigt alternativ, hvad gælder økonomi og beskæftigelse. Det har haft meget alvorlige negative konsekvenser for de pågældende landbrugsområder som helhed og har ikke medført ændringer i det lokale forbrug af færdige tobaksprodukter.
<P>
Med hensyn til forslaget om at reducere støtten for kalenderåret 2008 finder Udvalget for Landbrug, i betragtning af at tobaksdyrkningsaftaler for høståret 2008 blev indgået for nogen tid siden, at godkendelse af forslaget kan give anledning til en række retssager eller i hvert fald uenighed, som i sidste ende kun kan skade landbrugerne alvorligt.
<P>
Endelig finder Udvalget for Landbrug, at der ved at forlænge fradraget indtil høståret 2012 og ved at øge procentsatsen for fradraget til fonden til 6 % vil være tilstrækkelige midler til at dække foranstaltningerne under Fællesskabsfonden for Tobak indtil 2013, og det opfordrer Kommissionen til at udforme et flerårigt program, der med disse foreslåede ændringer har adgang til 81 millioner euro uden yderligere indvirkning på EU's budget.
<SPEAKER ID="125" NAME="Mariann Fischer Boel">
medlem af Kommissionen. - (EN) Fru formand! Først og fremmest vil jeg gerne takke ordføreren, hr. Barlato. Jeg blev meget opmuntret af den optimisme, som De talte med i aften. Jeg vil også gerne takke Udvalget om Landbrug og Udvikling af Landdistrikter for betænkningen om Fællesskabsfonden for Tobak.
<P>
I 2004 vedtog Rådet tobaksreformen, som begrænser delvist koblede og delvist afkoblede betalinger til tobaksproducenterne i perioden 2006-2009. Reformen tillader en relativt lang overgangsperiode, da den delvist koblede støtte kan løbe indtil 2009. Men som De med rette sagde tidligere, har vi set medlemsstater, som valgte at afkoble fuldstændig fra 2006, da reformen trådte i kraft.
<P>
2004-reformen indeholdt også overførslen af en procentdel af tobaksstøtten for årene 2006 og 2007 fra tobaksproducenterne til tobaksfonden. Kommissionens forslag forlænger overførslen af en procentdel af tobaksstøtten til tobaksfonden indtil kalenderåret 2009.
<P>
Jeg glæder mig meget over støtten til overførslen af en del af tobaksstøtten til den fælles tobaksfond. Deres betænkning lægger med rette vægt på vigtigheden for den europæiske befolkning af de foranstaltninger, som denne fond iværksætter, og som er rettet mod at fremme oplysningsinitiativer om de skader, som tobak kan medføre.
<P>
Deres forespørgsel om at forlænge overgangsperioden indtil 2012 udgør dog at stort problem. En sådan forlængelse af den delvist koblede overgangsordning er fuldstændig imod idegrundlaget for, hvad Kommissionen i morgen vil foreslå i sin meddelelse om "sundhedstjekket", som bevæger sig mod en mere afkoblet betaling for at give landmænd frihed til at producere, hvad markedet efterspørger.
<P>
Så vidt jeg er blevet informeret, gjorde de medlemsstater, som helt fra starten besluttede fuldstændig at afkoble betalingen til tobaksprocenterne, sådan, fordi det var mere profitabelt for landmændene at forlade sektoren - måske fordi det på grund af kvaliteten af tobakken var sværere at få en ordentlig pris.
<P>
Det blev også vedtaget i 2004, at 50 % af fællesskabsstøtten til tobakssektoren skulle gå til foranstaltninger til udvikling af landdistrikterne. Dette begynder i budgetåret 2011 og går, som ekstra fællesskabsstøtte, til tobaksproducerende regioner. Det er vigtigt at bemærke, at støtten er øremærket til de tobaksproducerende regioner. Et årligt beløb på 484 millioner euro er på denne baggrund allerede blevet indeholdt i programmerne til udvikling af landdistrikterne for perioden 2007-2013 for de medlemsstater, som er dækket af denne tobaksreform.
<P>
Derfor er jeg ret sikker på, at det ikke kan komme som en overraskelse, at jeg ikke kan foreslå en forlængelse af den delvist koblede overgangsordning på grund af den aftale, som blev støttet af alle tobaksproducerende medlemsstater, da denne pakke om middelhavsprodukter blev vedtaget i 2004. Jeg ser dog frem til en meget animeret, interessant diskussion i aften.
<SPEAKER ID="126" NAME="Wiesław Stefan Kuc">
ordfører for udtalelse fra Budgetudvalget. - (PL) Fru formand, fru kommissær! Ydelsen af støtte til tobaksproduktion, samtidig med at vi bekæmper rygning af tobaksprodukter, har været et kontroversielt emne i mange år. Fællesskabsfonden for Tobak, som i øjeblikket modtager 5 % af tobaksstøtten, har til formål at finansiere forskning i bekæmpelse af virkningerne af rygning, informationskampagner og uddannelse af tobaksproducenter med henblik på at skifte til anden produktion.
<P>
Jeg er ordfører for Budgetudvalgets udtalelse om Sergio Berlatos betænkning. Den fortsatte finansiering af Fællesskabsfonden for Tobak i de næste to år er særdeles hensigtsmæssig, men det er usikkert, om dens eksistensgrundlag vil forsvinde efter denne periode, da vi ved, at folk ryger og vil fortsætte med at ryge. De vil ryge, uanset om vi producerer tobak i Europa eller ej. Problemet forsvinder ikke, selv om vi stopper med at yde støtte til tobaksproducenter. Fonden skal derfor fortsat eksistere. Det eneste, vi kan ændre, er den måde, den finansieres på.
<SPEAKER ID="127" NAME="Ioannis Gklavakis">
for PPE-DE-Gruppen. - (EL) Fru formand! Jeg er glad for, at kommissæren er til stede i dag, for jeg mener, hun er en meget retfærdig person. Lad mig forklare.
<P>
Jeg vil først over for min kollega i Budgetudvalget understrege, at vi er imod rygning og går ind for en omfattende kampagne mod rygning. Men hvis folk fortsætter med at ryge, og der er en tilsvarende efterspørgsel efter tobak, behøver vi ikke importere den fra tredjelande. Lad os producere den i Europa.
<P>
Jeg lykønsker Sergio Berlato for betænkningen og støtter den fuldt ud. Jeg anmoder om, at finansieringen af Fællesskabsfonden for Tobak fortsættes. Vi landbrugere har med glæde accepteret stigningen på 1 % i fradragssatsen, som overføres til den offentlige fond til information mod rygning, selv om det er penge, der tages fra os. Det accepterer vi med glæde. Vi beder Dem dog om at opretholde status quo for tobak indtil 2013.
<P>
Fru kommissær, De er en retfærdig person. Hvorfor skal tobaksproducenterne være de eneste, der diskrimineres? Vi anmoder derfor om, at dette tilbagekaldes, og at status quo opretholdes indtil 2013. Som De ved, er tobaksproducenter i alle lande, særligt mit eget land, nogle af de fattigste landmænd. De kommer ofte fra de fattigste og mest tilbagestående regioner, hvor det i mange tilfælde ikke er muligt at dyrke andet. Hvis vi stopper ordningen og afbryder støtten, vil disse regioner være ofre for ørkendannelse og nedbrydning af miljøet.
<P>
Jeg anmoder derfor om, at status quo opretholdes i overensstemmelse med Sergio Berlatos betænkning, hans ændringsforslag og mine egne. Da jeg ved, at De, fru kommissær, er en retfærdig person, tror jeg, at vi kan regne med Deres støtte til vores forslag.
<SPEAKER ID="128" NAME="Alejandro Cercas">
for PSE-Gruppen. - (ES) Fru formand! Fru kommissær, mange tak, fordi De er til stede her. Jeg har mødtes med præsidenten for min region, som havde meget høje tanker om Dem, og i dag bekræfter jeg det.
<P>
Jeg taler på egne vegne og på vegne af min gruppes stedfortrædende ordfører, fru Rosa Miguélez, til støtte for hr. Berlato, for vi synes ganske enkelt, at hans holdning er den mest rationelle.
<P>
Hr. Berlatos betænkning handler udelukkende om Fællesskabsfonden for Tobak, om Fællesskabsfonden til bekæmpelse af tobaksrygning. Han beder om mere tid og flere penge til denne bekæmpelse. Derfor bør selv de medlemmer, der er imod tobaksstøtte, stemme for betænkningen, for den tilstræber at få mere tid og flere penge til bekæmpelse af tobaksrygningen.
<P>
Ordet tobak påkalder sig imidlertid så mange lidenskabelige følelser, at der her i Parlamentet er mange, der blander det hele sammen. De blander Fællesskabsfonden for Tobak sammen med EU-støtten og siger, at man beder om at få forlænget støtten. Det er ikke sandt. Der tales om fonden indtil 2013.
<P>
De blander produktion og beskyttelse sammen. Problemet i Europa er ikke produktionen. I Europa produceres der meget lidt tobak. Problemet i Europa er forbruget af den tobak, der kommer fra lande uden for Europa.
<P>
De blander tobak og tobaksrygning sammen. Det er det samme som at blande alkohol og alkoholisme sammen. Man kan ikke sammenligne en plante, en landbrugsplante, der kan have mange anvendelsesmuligheder, herunder medicinske, med en sygdom som tobaksmisbrug.
<P>
Hvis man ønsker at udrydde forbruget, burde vi slå meget hårdere ned på importen, fremstillingen, reklamerne og hele det økonomiske spil, der er omkring tobak, og ikke på de stakkels arbejdstagere i Spanien, som knapt nok står for 5 % af den tobak, der ryges i Europa.
<P>
Før jeg slutter, fru kommissær, vil jeg gerne sige, at det ikke er tobakken som sådan, man støtter, men at man støtter tobakken, fordi den skaber mange job. Ikke kun blandt tobaksproducenterne, men inden for alle de berørte områder. Der er endda mange tobaksproducenter, der ønsker at stoppe arbejdet, fordi de kan tjene mere uden at arbejde. Men vores tobaksdistrikter vil bryde sammen, og der vil gå tusindvis af arbejdspladser tabt, som det allerede er sket i andre områder af Europa, og det går ud over kvinderne og indvandrerne.
<P>
De beder kun om mere tid til at omstille til andre afgrøder.
<P>
Fru kommissær, mange tak for Deres tålmodighed. Jeg håber, at De vil give en håndsrækning, ikke til hr. Berlato, men til de arbejdstagere, der ser på Parlamentet med en forventning om, at der ikke er så meget dobbeltmoral, og at der ikke er folk, der blander, det de ønsker at se, sammen med virkeligheden, og ikke blander deres egne interesser sammen med disse ydmyge menneskers interesser.
<SPEAKER ID="129" NAME="Friedrich-Wilhelm Graefe zu Baringdorf">
for Verts/ALE-Gruppen. - (DE) Fru formand, fru kommissær! Jeg har indtryk af, at formålet her er, som man siger i Westfalen, at kaste en pølse efter en flæskeside, dvs. at kaste en sild ud for at fange en hval. Fællesskabsfonden for Tobak bliver med andre ord brugt i et forsøg på at sikre en kobling af tobakspræmien indtil 2013. Fonden, der - som vi alle ved - også bliver brugt til at finansiere oplysning om de skadelige følger af rygning, blev indført her i Parlamentet for at støtte de egentlige tobakspræmier, fordi der var stor modstand mod rygning blandt et flertal af parlamentsmedlemmerne, og mange spurgte, hvordan vi kunne støtte tobaksdyrkning, når rygning indebærer så mange risici.
<P>
Jeg har altid været fortaler for tobakspræmien, fordi jeg mener, at de to ting ikke har noget med hinanden at gøre, men så bør vi heller ikke være hykleriske og gøre noget for at bekæmpe rygning, hvis vi rent faktisk forfølger et andet mål, nemlig at bevare præmien. Her handler det ikke om at bevare præmien, det drejer sig især om den koblede præmie, hvor en afkobling skal forhindres. Vi lader altid som om, at en afkobling vil fratage tobaksdyrkerne deres præmie. Vi ved, at det ikke er rigtigt, vi diskuterede faktisk hele dette spørgsmål i forbindelse med bomuld. De vil fortsat modtage betaling, og den eneste forskel er, at de ikke længere vil være tvunget til at dyrke tobak, og det mener jeg giver god mening.
<P>
Jeg kan huske en rejse til Nordgrækenland sammen med Udvalget om Landbrug og Udvikling af Landdistrikter, hvor vi besøgte de fattigste af de fattige. Vi så de forarmede regioner, men de var ikke fattige på grund af afkobling, som ikke var blevet indført endnu, men fordi tobaksindustrien ikke betalte producenterne i disse regioner en fair pris for deres tobak og sågar udnyttede de præmier, der blev betalt dengang, til at presse prisen så langt ned, at der ikke blev noget til overs til tobaksdyrkerne. Vi fandt det utroligt dengang og spurgte os selv, hvorfor producenterne i den region, som dyrkede kryddertobak, der bliver brugt som specialtobak i cigaretter i hele verden, ikke blev betalt nok til at kunne leve af tobaksdyrkningen alene, også uden præmier.
<P>
Hvis der nu ikke længere dyrkes tobak i nogle regioner på grund af afkobling eller i lande, hvor afkoblingen af tobaksstøtten er blevet gennemført fuldt ud, så er det ikke fordi, der ikke er alternativer i disse regioner, men fordi producenterne ikke kan dække udgifterne forbundet med at dyrke tobak. Der er derfor behov for et opgør med tobaksindustrien, så den endelig begynder at betale tobaksdyrkerne en anstændig pris.
<P>
Fru kommissær, jeg tror, det ville være bedre at overlade det til andre at oplyse om rygning, for vi har oplyst nok i EU, og i stedet kanalisere pengene videre til udvikling af landdistrikter og diversificeringsforanstaltninger i disse fattige regioner. Desuden bør midlerne forhøjes, så der kan blive skabt yderligere arbejdspladser i disse regioner ud over dem inden for tobaksproduktion.
<SPEAKER ID="130" NAME="Janusz Wojciechowski">
for UEN-Gruppen. - (PL) Fru formand! Det er sjældent, at beslutninger, der drøftes i dette Parlament, har så alvorlige konsekvenser for så mange mennesker. Det spørgsmål, vi behandler i dag, vedrører eksistensen eller ikkeeksistensen af tobaksproducenter i Europa. Tobaksproduktion udgør levebrødet for ca. 120.000 landmænd, og inklusive sæsonarbejdere beskæftiger den næsten 400.000 personer i både de gamle og nye medlemsstater. Tilfældet med Grækenland har allerede vist, at den såkaldte reform af tobakssektoren i realiteten er lig med dens afvikling. Det er en dødsdom for 120.000 bedrifter, som oftest er familiebrug. Jeg kender sådanne tobakslandbrug i Polen, men vi finder dem også her i udkanten af Strasbourg. Vi taler om en katastrofe for de mennesker, der har viet deres liv til tobaksproduktion. Hvorfor skal de berøves deres levebrød? Afviklingen af tobaksproduktion vil ikke få folk til at holde op med at ryge. De ryger cigaretter, der er fremstillet af importeret tobak. Denne reform hjælper ingen og skader mange.
<P>
Jeg støtter derfor fuldt ud Sergio Berlatos betænkning, som med rette forsvarer tobaksproducenterne, og jeg tilslutter mig udtalelserne fra Ioannis Gklavakis og Alejandro Cercas.
<SPEAKER ID="131" NAME="Diamanto Manolakou">
for GUE/NGL-Gruppen. - (EL) Fru formand! Tobaksproducenter forfølges grusomt, da antirygekampagner er lig med en antitobakspolitik. Det betyder, at tobak, der dyrkes i EU, betragtes som usund, mens importeret tobak ikke gør det. Det er inkonsekvent, uvidenskabeligt og uretfærdigt. Resultaterne af denne politik er velkendte. Trods kampagnerne stiger antallet af rygere, mens produktionen i EU falder drastisk. Der mistes arbejdspladser, titusindvis af små og mellemstore tobaksproducenter ruineres, og alligevel er tobaksimporten steget til mere end 1,2 milliarder euro om året.
<P>
Tobaksproduktionen i Grækenland er faldet med 73 %. Stadig flere og flere tobaksproducenter bliver arbejdsløse. Hele områder forlades, fordi man ikke kan dyrke andre afgrøder der.
<P>
Vi mener, det er vigtigt, at ophæve bestemmelsen om at overføre 50 % af den direkte støtte til den anden søjle fra 2010. Alle fradrag fra støtte skal omgående afskaffes, så tobaksproduktionen kan fortsættes, da 70 % af efterspørgslen dækkes af import. Støtte skal være forbundet med produktion. Den skal være en del af de garanterede minimumpriser svarende til produktionsomkostningerne for hver art.
<P>
Da Sergio Berlatos betænkning indeholder positive elementer, der støtter dette, vil vi, parlamentsmedlemmerne fra Grækenlands Kommunistiske Parti, godkende den.
<SPEAKER ID="132" NAME="Hélène Goudin">
for IND/DEM-Gruppen. - (SV) Fru formand! Tobaksproduktion med tilskud er et klart eksempel på den dobbeltmoral, der kendetegner EU og Parlamentet. EU har med stolthed bekendtgjort, at kampen mod sygdomme skal prioriteres og bruger et par millioner svenske kroner på informationskampagner hvert år, samtidig med at EU ved bagdøren finansierer urentable tobaksproducenter med flere milliarder kroner hver år.
<P>
I henhold til betænkningen forlænges ordningen for gradvis reduktion af denne støtte indtil 2013. Ordføreren søger at vaske sine hænder med hensyn til de negative konsekvenser af tobaksforbrug. Det overforenklede argument er, at effekten på det endelige forbrug er forsvindende lille, når EU's tobaksproduktion er så lille, kun 4 %. Hvilken form for begrundelse er det? Er formålet at begrunde fortsat støtte? Jeg mener, at EU's tobaksproduktion er 4 % for høj. Europæisk tobak er desuden så dårlig, at kun en brøkdel sælges på det europæiske marked. En tredjedel brændes. Tobaksindustriens interesser har været dominerende længe nok. Vi skal leve op til vores politiske ansvar.
<P>
Det sidste drag har en dårlig smag. Det er på tide, vi slukker for dobbeltmoralen. Jeg opfordrer Dem derfor til at stemme mod betænkningen i morgen.
<SPEAKER ID="133" NAME="Esther Herranz García" AFFILIATION="PPE-DE">
(ES) Fru formand! Støtten til tobakssektoren bliver beskåret med 50 % i 2010 som følge af den seneste reform. Efter min mening drejer det sig om en foranstaltning uden sidestykke, som bringer tobaksproducenterne i en meget uheldig situation i forhold til de øvrige landbrugere i EU. Ingen anden landbrugssektor har været udsat for en så voldsom nedskæring, hvortil desuden skal lægges de reduktioner, der skyldes moduleringen af den direkte støtte, som Ministerrådet vil vedtage i morgen.
<P>
Jeg vil derfor gerne komme med nogle tal om denne sektors karakteristika. Mindst 80 % af den europæiske tobak bliver produceret i mindre begunstigede områder. I Extremadura i Spanien, hvor størstedelen af den spanske produktion finder sted, berører reformen 20.000 familier med en årlig omsætning, som udgør 26 % af den samlede landbrugsproduktion i regionen Extremadura.
<P>
Derudover er tobaksproduktionen i Spanien koncentreret omkring små bedrifter med en høj andel af kvindelige ansatte, såvel på landet som i industrien. Man må heller ikke glemme, at EU kun producerer 5 % af verdens tobak og importerer 70 % af den tobak, der forbruges, hvorfor bortfaldet af tobaksproduktionen i EU langtfra er en garanti for, at forbruget vil blive reduceret.
<P>
Det såkaldte sundhedstjek af den fælles landbrugsordning er et godt tidspunkt til at overveje de konsekvenser, som denne beslutning ville få for regioner som Extremadura, hvor der er opstået et vigtigt socialt og økonomisk netværk omkring denne afgrøde, og hvor der dårligt nok er nogen alternative kultiveringsmuligheder.
<P>
Reformen af denne sektor er desuden i strid med forventningerne hos de forskellige landbrugssektorer i EU, som har fået garanti for stabilitet indtil udløbet af de nuværende finansielle overslag i 2013.
<P>
Betænkningen, som blev vedtaget af Landbrugsudvalget, og som går ind for en forlængelse af Fællesskabsfonden for Tobak, tager desuden hensyn til forbrugernes interesser, samtidig med at den sætter spørgsmålstegn ved gyldigheden af beslutningen om at beskære støtten til landmændene, for nævnte fond finansieres med fradrag i den direkte støtte til landmændene.
<SPEAKER ID="135" NAME="Lily Jacobs" AFFILIATION="PSE">
(NL) Hr. formand! Tobak koster årligt omkring en halv million europæiske borgere livet. Selv blandt ikkerygere dør hvert år 19.000 mennesker som følge af passiv rygning.
<P>
Hvordan ved jeg det? Det er budskabet i de tv-reklamer, som EU selv udsender i alle 27 medlemsstater som en del af en storstilet antirygekampagne. Og det har vi alle betalt 18 millioner euro for, men dette beløb er en bagatel i forhold til de subsidier, som EU hvert år yder til tobaksavlere. Også i år anvender Bruxelles 320 millioner på disse subsidier. For tre år siden var det stadig næsten 1 milliard euro.
<P>
Er det ikke overordentlig mærkværdigt, at vi forsøger at bekæmpe rygning og samtidig finansierer tobaksproduktionen med europæiske skattepenge? Desuden er en fortsættelse af finansieringen i strid med hele idéen bag reformerne af vores landbrugspolitik, nemlig at vi skal af med produktionssubsidierne. Kommissionens forslag om at fortsætte støtten til tobaksfonden også i 2008 og 2009 støtter jeg fuldt ud, men denne fond må ikke bruges som undskyldning for at fortsætte subsidier til tobak i 2013. Selv om jeg har enorm respekt for mine kollegers argumenter, synes jeg i dette tilfælde, at folkesundheden kommer i første række.
<SPEAKER ID="136" NAME="Roberta Angelilli" AFFILIATION="UEN">
(IT) Hr. formand, mine damer og herrer! Jeg vil gerne komplimentere ordføreren for det enestående arbejde. Denne betænkning opfylder to mål. Den styrker indsatsen mod rygning ved at forlænge finansieringen af Fællesskabsfonden for Tobak og bringer samtidig tobakssektoren i overensstemmelse med de øvrige markedsordninger, der udløber med regnskabsåret 2012.
<P>
Kampen mod rygning må dog ikke medføre, at tobaksproduktionen standses i Europa, fordi Europa er verdens førende importør af råtobak, idet mere end 75 % af forbruget dækkes af tobak fra tredjelande. Dette gavner tobak, der ofte produceres uden garantier for sundhedsforholdene. Enhver ophævelse af støtten vil blot føre til standsning af produktionen og øget import og vil ikke have nogen indvirkning på rygning.
<SPEAKER ID="137" NAME="Kartika Tamara Liotard" AFFILIATION="GUE/NGL">
(NL) Hr. formand! Det er svært at sige, hvad der er mest absurd, at EU subsidierer tobaksavl, eller at Europa bruger en lille del af disse subsidier til en fond, som skal søge at begrænse tobaksrygning. Den slags fuldstændig hykleriske foranstaltninger er præcis grunden til, at borgerne finder EU så lidet troværdigt. Argumentet om, at EU producerer forholdsvis lidt tobak, kommer ikke sagen ved. I hver pakke er der jo stadig én EU-subsidieret cigaret. Denne cigaret er tilmed af en så ringe kvalitet, at vi ikke engang vil ryge den i Europa, men dumper den andre steder.
<P>
Subsidierne til tobak skal ikke forlænges, således som Parlamentet ønsker. En del af subsidierne skal heller ikke bruges til antirygekampagner som en lille kompensation, således som Kommissionen ønsker. Farvel og tobak til disse subsidier. De skal simpelthen afskaffes øjeblikkeligt.
<SPEAKER ID="138" NAME="Bogdan Golik" AFFILIATION="PSE">
(PL) Hr. formand, fru kommissær! Sergio Berlatos betænkning omhandler en kombination af sundheds- og landbrugsspørgsmål. Forøgelse af finansieringsniveauet fra 5 % til 6 % vil sammen med den foreslåede forlængelse af ordningen til årene 2009-2012 sikre væsentlige stigninger i de ressourcer, der tildeles fonden, med så meget som 81 millioner euro. Mange landmænd og organisationer støtter fuldt ud den foreslåede forordning. Både polske og europæiske tobaksproducenter forventer, at betænkningen vedtages, så driftsperioden for Fællesskabsfonden for Tobak forlænges, hvilket er vigtigt for folkesundheden, og så tobaksproduktionssektoren opretholdes for Europas 100.000 tobaksproducenter.
<P>
Den foreslåede forordning gør det uden yderligere budgetudgifter muligt at opretholde en støtteordning, som til dels gavner produktionen af tobak og derved forhindrer forskelsbehandling af tobaksproducenter i forhold til andre sektorer i landbruget.
<P>
Det er vigtigt, fru kommissær, at vi genoptager den meget vigtige debat om tobaksproduktionens fremtid i Europa fra i morgen i forbindelse med fremlæggelsen af sundhedskontrollen.
<SPEAKER ID="139" NAME="Andrzej Tomasz Zapałowski" AFFILIATION="UEN">
(PL) Hr. formand! Dagens debat er én, hvor argumenterne fra landbrugets producenter støder sammen med argumenterne fra de grupper, der fokuserer på den europæiske folkesundhed. Men vil europæerne blive sunde, fordi de ryger tobak, der er af klart dårligere kvalitet, og som importeres fra tredjelande? Hvis vi ødelægger vores egen produktion, skal vi ikke importere 70 %, men 100 %. Vi skal også overveje, om forskelsbehandling af landmænd, der dyrker tobak, vil føre til endnu større økonomisk kollaps og stigning i arbejdsløsheden i visse regioner af EU i stedet for at hjælpe med at udvikle vores landområder. Vi kan naturligvis give de arbejdsløse økonomisk støtte, da vi er så rige, at vi har råd til at ødelægge vores eget landbrug til fordel for landbruget i Fjernøsten, som vi er forpligtede til at støtte for at bekæmpe arbejdsløsheden der.
<P>
Jeg støtter Sergio Berlatos betænkning fuldt ud.
<SPEAKER ID="140" NAME="Thijs Berman" AFFILIATION="PSE">
(NL) Hr. formand! Europæiske landmænd, som avler tobak, burde ikke modtage en cent af EU. Selvfølgelig har subsidier til tobak i årevis været en fast indkomstkilde for landmænd, en slags socialsikringspolitik, som ikke fortjente dette navn. Skattepenge bør imidlertid ikke anvendes til usunde produkter. Derfor er der kun én mulighed, hvad angår disse subsidier, nemlig afskaffelse.
<P>
Det, der foreslås i Berlato-betænkningen, er et absurd forsøg på at lade tobakssubsidierne fortsætte indtil mindst 2012. Det må ikke ske, og det er der endnu en grund til. Udviklingslandene ser det som fuldstændig uretfærdigt, at europæisk tobak subsidieres. Det er uærlig konkurrence med fattige landmænd, og det er direkte i strid med EU's udviklingspolitik, et skoleeksempel på, hvordan den ene politik kan skade den anden.
<P>
Stimulerer de europæiske landmænd til at avle afgrøder, som giver en høj pris nu, f.eks. korn, som der er stor brug for. Vær solidariske, og lad subsidierne til tobak gå op i røg, for folkesundhedens skyld og for en sammenhængende europæisk politiks skyld, når det gælder udvikling af verdens fattigste lande.
<SPEAKER ID="141" NAME="Armando Veneto" AFFILIATION="PPE-DE">
(IT) Hr. formand, mine damer og herrer! Der er visse kendsgerninger, som ikke kan diskuteres. Det er for det første en kendsgerning, at fuldstændig afkobling sænker produktionen. Hvis vi stopper med at producere tobak i Europa, betyder det for det andet ikke, at antallet af rygere samtidig vil falde. For det tredje risikerer vi at dømme hundrede- og tusindvis af mennesker til sult uden at opnå konkrete resultater.
<P>
Jeg mener derfor, at støtten til tobaksproducenterne skal bruges til at forklare de skadelige virkninger af rygning over for forbrugerne - og pengene dertil skal naturligvis komme fra støtten - og at vi samtidig skal sætte tobaksproducenterne i stand til langsomt at opgive produktionen, så de får den nødvendige tid til at trække sig helt ud af sektoren. Jeg mener derfor, at vi skal stemme for betænkningen fra Sergio Berlato.
<SPEAKER ID="142" NAME="Zbigniew Krzysztof Kuźmiuk" AFFILIATION="UEN">
(PL) Hr. formand! Jeg vil gerne sige tre ting i denne diskussion. For det første gentager Kommissionen ofte idéen om afkobling af betalinger til produktion. Det er en tilgang, der tydeligvis reducerer Europas landbrugsproduktion. Kommissær Fischer Boel har gentaget idéen igen i dag, denne gang med henvisning til tobaksproduktionen.
<P>
For det andet skal vi huske, at tobaksproduktion i både de nye og gamle medlemsstater finder sted på små familielandbrug i de mindst udviklede regioner. Afvikling af denne produktion vil mindske mulighederne for udvikling i disse regioner og true de små landbrugs eksistens.
<P>
For det tredje er det korrekt, at tobaksproduktion er kontroversiel, men hvis vi begrænser den i Europa, stiger tobaksimporten fra tredjelande. I henhold til Sergio Berlato nåede tobaksimporten op på 1,2 milliarder euro sidste år.
<P>
Jeg håber, at Kommissionen vil tage hensyn til disse advarsler, når den fastlægger sin holdning.
<SPEAKER ID="143" NAME="Ioannis Gklavakis" AFFILIATION="PPE-DE">
(EL) Hr. formand! Jeg roser mine kolleger, der har udvist så stor følsomhed med hensyn til spørgsmålet om rygning. Jeg mener, at vi alle uden undtagelse er imod rygning, men lad mig påpege en væsentlig forskel. Rygning og tobaksproduktion er to helt adskilte ting. Lad os give så mange penge som muligt, tale om problemet så meget som muligt og tage alle de foranstaltninger, vi kan, for at overtale vores kolleger og medborgere til ikke at ryge. I betragtning af at folk vil ryge alligevel, kan jeg ikke forstå, hvorfor vi skal importere tobak i stedet for at dyrke den selv. Lad mig nu appellere til Dem som miljøfortalere. Tobak er en afgrøde, der kun kræver lidt vand, lidt gødning og få pesticider. Den dyrkes i ufrugtbar jord af fattige landmænd. Jeg er sikker på, at miljøfortalerne og menneskeligheden i Dem, selv om De er imod rygning og forbinder rygning med tobaksproduktion, vil få Dem til at skifte mening. At forbinde rygning med tobaksproduktion svarer til at forbinde vores berømte vinproduktion med alkoholisme. Skal vi holde op med at producere vin på grund af alkoholisme?
<SPEAKER ID="144" NAME="Mariann Fischer Boel">
medlem af Kommissionen. - (EN) Hr. formand! Jeg vil gerne takke Dem alle for at have bidraget til denne debat, og tak fordi De støtter forlængelsen af overførslen til tobaksfonden.
<P>
Jeg er selvfølgelig klar over, at diskussioner om tobakspolitik er et meget følsomt emne, og jeg kan fortælle, at jeg for nylig oplevede dette under mit besøg i Grækenland i april. Jeg må også tydeligt sige, at forlængelsen af tobaksfonden ikke er en invitation til at genåbne tobaksreformen fra 2004, og jeg tror man skal være bevidst om, at denne reform er færdig. Jeg tror også, at man skal tænke på, at denne aftale blev støttet af alle tobaksproducerende medlemsstater, og derfor vil det blive en smule besværligt at genåbne hele diskussionen.
<P>
Jeg mener, at det også er vigtigt at huske, at vi ikke stopper subsidierne til tobaksproducenterne. Vi fortsætter faktisk med at betale den højeste direkte betaling eller de højeste subsidier og dermed mere end alle andre i landbrugssektoren. Ingen anden afgrøde får faktisk så store direkte subsidier.
<P>
Så vi vil holde fast i den kendsgerning, at vi vil afkoble i 2009, og fra 2011 vil vi overføre støtten til politikken for udvikling af landdistrikterne.
<P>
I stedet for at spilde eller bruge en masse tid og ulejlighed på, hvad der blev besluttet i Rådet i 2004, synes jeg derfor, at medlemsstaterne og tobaksproducenterne, hele tobakssektoren, skal se på politikken for udvikling af landdistrikterne og undersøge, hvilke muligheder der findes, da der vil være mange penge til rådighed til omstrukturering og til at forsøge med en anden type forretning inden for landbrugssektoren.
<P>
Med en smule fantasi - selv om jeg ved, De ikke kan producere alt i de områder - er jeg sikker på, at der kan findes en løsning, hvis medlemsstaterne, tobakssektoren og tobaksproducenterne samarbejder og forsøger at finde realistiske løsninger for disse områder, også i perioden efter 2011.
<SPEAKER ID="145" NAME="Sergio Berlato">
ordfører. - (IT) Hr. formand, mine damer og herrer! Jeg vil gerne takke kommissæren og alle de medlemmer, der har talt. Jeg understreger, at der med hensyn til fremtiden for den europæiske tobakssektor for nylig er fremsat en formel anmodning til Kommissionen underskrevet af ministrene for næsten alle de tobaksproducerende medlemsstater, herunder de lande, der har valgt fuld afkobling, og de nye medlemsstater, om at fremsætte et forslag til en forordning om forlængelse af den nuværende ordning for støtte til tobaksproduktion indtil 2013. Det spørgsmål skal behandles som en del af de aktuelle drøftelser om "sundhedskontrollen" af landbrugsstøtten.
<P>
Jeg vil til sidst opfordre mine kolleger - der ved første øjekast forekommer mindre interesserede i en foranstaltning, der kun involverer fradrag i støtten til producenter i fem gamle medlemsstater, hvor støtten stadig er delvist tilkoblet - til at tænke over, at brugen af disse ressourcer og fondens informationsinitiativer fortsæt vil være til gavn for alle EU-borgeres sundhed.
<P>
Jeg vil også understrege, at der måske er en grundlæggende misforståelse her. Denne betænkning vedrører ikke og tager ikke stilling til forlængelse af støttebetalinger til tobaksproducenter. Det er blot et spørgsmål om at stemme om en betænkning, der går ind for at forlænge finansieringen af Fællesskabsfonden for Tobak. Hvad angår forlængelse af støttebetalinger, er det en beslutning, der skal træffes senere, men som ikke er genstand for denne betænkning, der, som jeg sagde, drejer sig om at forlænge finansieringen af Fællesskabsfonden for Tobak og ikke om at forlænge støttebetalingerne til tobaksproducenterne i den umiddelbare eller overskuelige fremtid.
<SPEAKER ID="146" NAME="Formanden">
Forhandlingen er afsluttet.
<P>
Afstemningen finder sted tirsdag den 20. maj 2008.
