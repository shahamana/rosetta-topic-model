<CHAPTER ID="006-03">
3. (
<P>
Før afstemningen
<SPEAKER ID="066" NAME="Jan Andersson">
ordfører. - (SV) Tak, hr. formand! Med hensyn til det brev, som den europæiske fagforeningsorganisation sendte til alle sine medlemmer i sidste uge, vil jeg gerne sige, at jeg kan forstå de synspunkter, fagforeningsbevægelsen har med hensyn til spørgsmålet om, hvorvidt der foregik samråd mellem arbejdsmarkedets parter og Kommissionen. Men det ligger uden for vores muligheder at gøre noget ved det.
<P>
Indholdet i dette direktiv vil ikke på nogen måde ændre sig. Det, der vil ske, er, at gennemførelsen af det vil blive udsat i fire år. Grunden er, at det måske ikke er muligt at bruge noget meget vigtigt medicinsk udstyr, hvis gennemførelsen finder sted i april. I øjeblikket er man i gang med undersøgelser for at fastlægge, hvordan dette udstyr kan gøres foreneligt med direktivet.
<P>
Vi har derfor støttet udsættelsen af direktivet i fuld enighed med Udvalget om Beskæftigelse og Sociale Anliggender.
<SPEAKER ID="067" NAME="Günter Verheugen">
næstformand i Kommissionen. - (EN) Hr. formand! På Kommissionens vegne vil jeg gerne give følgende forklaring. Da Kommissionen foreslog udsættelse af ikrafttrædelsen af dette direktiv, reagerede vi ansvarligt på nyt videnskabeligt materiale - jeg gentager, nyt videnskabeligt materiale - nemlig en undersøgelse bestilt af Det Forenede Kongeriges regering og offentliggjort i juni 2007. Dette nye videnskabelige materiale viste, at den mulige ikrafttrædelse af direktivet i sin nuværende form i april 2008 ville have en væsentlig ikketilsigtet skadelig virkning på brugen af MR-scanning, den bedst virkende og sikrest tænkelige teknologi i moderne medicin. Jeg vil gerne tilføje, idet jeg er ansvarlig for denne sektor, at uden denne teknologi ville tusinder af patienter i EU ikke få den bedst mulige behandling. Jeg vil også gerne tilføje, at vores producenter er de førende i verden inden for denne sektor.
<P>
Hr. Andersson nævnte spørgsmålet om samråd. Jeg vil gerne sige, at arbejdstagernes repræsentanter har været fuldt ud informeret og var inddraget i de drøftelser, der fandt sted med arbejdsmarkedets parter før vedtagelsen af Kommissionens forslag. De vanskeligheder, der kan opstå som følge af gennemførelsen af det nuværende direktiv og Kommissionens hensigter for fremtiden, blev understreget og drøftet med Det Rådgivende Udvalg for Sikkerhed, Hygiejne og Sundhedsbeskyttelse på Arbejdspladsen oprettet af Rådet. Dette rådgivende udvalg indbefatter tre fulde medlemmer for hver medlemsstat, de nationale regeringer, fagforeningerne og arbejdsgiverorganisationerne.
