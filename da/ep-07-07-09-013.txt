<CHAPTER ID="013">
Arbejdsplan
<SPEAKER ID="017" NAME="Formanden">
Det endelige forslag til dagsordenen for dette møde, som blev vedtaget på Formandskonferencens møde torsdag den 5. juli 2007 i henhold til forretningsordenens artikel 130 og 131, er omdelt. Der er stillet følgende ændringsforslag til dette forslag:
<P>
Mandag og tirsdag
<P>
Ingen ændringer
<P>
Onsdag
<P>
Den Socialdemokratiske Gruppe, Den Liberale Gruppe og Den Europæiske Venstrefløjs Fællesgruppe har foreslået at henvise hr. Markovs betænkning om forvaltning af vejinfrastrukturens sikkerhed til fornyet behandling i udvalget i henhold til artikel 168.
<SPEAKER ID="018" NAME="Brian Simpson" AFFILIATION="PSE">
(EN) Hr. formand! Jeg vil gerne tale for at henvise denne betænkning til fornyet udvalgsbehandling. Der var en masse bekymring i udvalget, da den afstemning kom, hvor man forkastede dette forslag, og uden tvivl havde de involverede grupper deres grunde til at gøre dette, men en af konsekvenserne var, at mange vejsikkerhedsspørgsmål så også blev forkastet. Frem for at gå gennem hele proceduren her i plenarforsamlingen føler min gruppe og jeg, at det vil være langt bedre, hvis vi henviser hele Markov-betænkningen til fornyet udvalgsbehandling fra i dag, tager den af dagsordenen og grundlæggende begynder igen med vores drøftelser mellem alle grupper i håb om, at vi kan komme frem til en ordentlig løsning.
<P>
(Parlamentet vedtog forslaget)
<P>
Torsdag
<P>
Ingen ændringer
<P>
(Parlamentet fastsatte arbejdsplanen)
<P>

<SPEAKER ID="020" NAME="Martin Schulz" AFFILIATION="PSE">
(DE) Hr. formand! Jeg beder Dem undskylde, for jeg ved ikke, hvilken artikel i forretningsordenen jeg henviser til. Men De vil med Deres store visdom nok finde den rigtige artikel.
<P>
Vi har i Parlamentet en række debatter om Parlamentets mødekalender. Der er et stort behov for koordinering blandt grupperne. Fristen for at stille ændringsforslag udløber i morgen kl. 10.00. Jeg foreslår på vores gruppes vegne, men med tilslutning fra andre gruppeformænd og medlemmer, at denne frist forlænges til i morgen kl. 18.00. Så ville vi få tid til at løse et og andet alvorligt problem, også af organisatorisk art.
<SPEAKER ID="021" NAME="Formanden">
Mange tak! Mange gruppeformænd og -repræsentanter nikker, og det viser, at der er støtte til dette forslag. Jeg går derfor ud fra, at der ikke er indsigelser, og indleveringsfristen fastsættes til i morgen kl. 18.00.
