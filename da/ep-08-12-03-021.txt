<CHAPTER ID="021">
REACH-forordningen (forhandling) 
<SPEAKER ID="274" NAME="Formanden">
Næste punkt på dagsordenen er mundtlig forespørgsel til Kommissionen om præregistrering af indfasningsstoffer i henhold til REACH-forordningen - (B6-0490/2008).
<SPEAKER ID="275" NAME="Guido Sacconi">
spørger. - (IT) Fru formand, mine damer og herrer! Jeg vil ikke optage en stor del af Deres tid, fordi dette er et velkendt emne. Vi taler om præregistreringen af kemiske stoffer i en tidlig fase, faktisk den første fase af gennemførelsen af REACH-forordningen, som er meget vigtig. Det skyldes, at den giver virksomheder mulighed for at anvende en overgangsordning, med andre ord forskyde de tidspunkter, der er anført for registrering af stoffer. Det er en mere krævende proces, som frem for alt, hvilket er endnu vigtigere, kan føre til dannelsen af grupper af virksomheder med henblik på deling af data. Det betyder, at data kan præsenteres i fællesskab af flere producenter af samme stof.
<P>
Som vi alle er bekendt med, har vi fået oplyst, at antallet af præregistreringer ikke kun har været højt, men langt har oversteget forventningerne i forhold til de indledende prognoser, som REACH-systemet er baseret på. Vi talte om nogle få hundrede tusinde, men antallet af præregistrerede stoffer, og kommissæren vil sikkert give os det præcise tal, har sandsynligvis nu passeret 1 mio. Det skaber et problem for os, og det rejser en række spørgsmål om årsagerne til denne eksplosion eller snarere dette fænomen, som endda kan være positivt. Det vigtigste, som vi ved, er, at denne lavine af data, som dog stadig består af foreløbige og basale oplysninger, i alvorlig grad har testet, hvorvidt Det Europæiske Kemikalieagentur i Helsinki, som netop er oprettet, kan håndtere opgaven.
<P>
Vores spørgsmål er netop dette: Vi ønsker at vide, hvordan disse problemer blev håndteret, hvilken form for struktur er der etableret, hvis der er opstået problemer for virksomheder, som har været meget bekymrede, i mangel af et bedre ord, for, om de kunne overholde tidsfristen. Tidsfristen for indgivelse af præregistreringer udløb kl. 24.00 den 1. december. Vi ønsker også at vide, hvordan Kommissionen analyserer og indledningsvis vurderer dette fænomen, og hvilke problemer det kan skabe i den næste fase af gennemførelsen af denne forordning.
<SPEAKER ID="276" NAME="John Bowis">
spørger. - (EN) Fru formand! Ligesom Guido Sacconi vil jeg være meget præcis i denne forbindelse. Dette har nok været Parlamentets største opgave i de seneste år. Det er en af de største opgaver, det har givet sig i kast med, og den er af afgørende betydning for menneskers sundhed og sikkerhed, når de håndterer, bruger og indtager kemikalier, der kan være farlige eller risikable og derfor kræver stor omhu.
<P>
Derfor oprettede vi REACH. Derfor indførte vi præregistreringsprocessen og efterfølgende godkendelsesprocessen. Det bekymrer os derfor at høre, at der er opstået en lavineeffekt, som truer med næsten at kvæle dette nye agentur.
<P>
Guido Sacconi sagde, at han ikke var sikker på antallet af præregistreringer, men han troede det oversteg 1 mio. Jeg kan oplyse Dem, at den 1. december, da processen blev lukket, var tallet over 2 mio. Der var modtaget 2 212 129 registreringer fra 65 655 virksomheder. Det er omfanget af, hvad der er sket.
<P>
Spørgsmålet er: Hvorfor så mange? Svaret er, at mange virksomheder blev rådet til at træffe sikkerhedsforholdsregler, hvis de senere skulle igennem de meget dyrere processer.
<P>
Men spørgsmålet er så: Kunne Kommissionen træde til og hjælpe, da vi i september første gang blev gjort opmærksomme på dette? Mener Kommissionen, at registreringsprocessen nu vil være tilstrækkelig, og hvilke foranstaltninger vil den træffe for at sikre, at resten af dette agenturs processer fungerer glat og effektivt?
<SPEAKER ID="277" NAME="Günter Verheugen" LANGUAGE="DE">
Fru formand, mine damer og herrer! Jeg vil takke hr. Sacconi og de øvrige spørgere, fordi deres forespørgsel giver mig lejlighed til at rapportere til Parlamentet om de meget forbløffende resultater af præregistreringsproceduren i forbindelse med REACH. Præregistrering af kemiske stoffer på EU-markedet er den første procedure inden for rammerne af REACH. Den repræsenterer forudsætningen for udvidede registreringsperioder for virksomheder, der så går indtil 2018.
<P>
Præregistreringsperioden, som er anført i REACH-forordningen, begyndte den 1. juni 2008 og sluttede den 1. december 2008, med andre ord seks måneder senere. Da vi vedtog forordningen, antog vi, at vi ville modtage registreringer af omkring 200 000 kemiske stoffer. Ved udløbet af præregistreringsperioden havde vi faktisk modtaget nøjagtig 2 236 625 registreringer. Flere tusinde kollektive ansøgninger behandles i øjeblikket og kan øge dette tal betydeligt.
<P>
Det endelige tal oplyses af agenturet i midten af december. Vi har naturligvis også spurgt, hvordan de estimater, der dannede grundlag for vores lovgivning, kan være blevet oversteget med det tidobbelte. Det simple svar er netop begrundelsen for at udvikle REACH: fordi vi simpelthen ikke vidste - ingen vidste nøjagtig - hvor mange stoffer vi havde til rådighed.
<P>
Det er tydeligt, at alle involverede parter har undervurderet omfanget af opgaven. Estimaterne blev beregnet ved hjælp af alle tilgængelige data fra medlemsstaterne og industrien. De skabte indledningsvis problemer, da det viste sig at arbejdshypotesen havde været forkert. Det var helt uundgåeligt. I henhold til REACH-forordningen var det agenturet i Helsinki, der skulle fastlægge formatet for præregistrering og gøre det frit tilgængelig på dets websted. It-systemet og det tilsvarende format til præregistrering under REACH-forordningen var tilgængeligt for virksomheder til tiden den 1. juni i år.
<P>
I løbet af oktober og november underrettede virksomheder Kommissionen om, at it-systemet under REACH, som agenturet drev, fungerede med reduceret effektivitet og nogle gange slet ikke.
<P>
Kommissionen overvågede derefter agenturets arbejde meget omhyggeligt og drøftede forbedringer af softwaren og endda en nødplan med agenturet. I hele præregistreringsperioden arbejdede agenturet hårdt for at forbedre it-systemets drift og effektivitet. I lyset af den hurtige stigning i antallet af præregistreringer i de seneste uger - nogle gange op til 100 000 præregistreringer på én dag - har agenturet iværksat yderligere tekniske foranstaltninger og udvidet sin kapacitet.
<P>
Disse ændringer gjorde det muligt at forbedre systemets tilgængelighed og hastighed. Under spidsbelastninger kunne en forsinket svartid dog ikke helt undgås på grund af det meget høje antal samtidige anmodninger. Faktum er - og et par spørgsmål vedrører dette - at næsten halvdelen af ansøgningerne om præregistrering blev indgivet i de sidste to uger af præregistreringsperioden, dvs. mere end 1 mio. i løbet af de sidste to uger.
<P>
Agenturet anbefalede derfor, at virksomhederne foretog deres præregistrering uden for spidsbelastningsperioderne i tilfælde af vanskeligheder. Virksomhederne blev endvidere rådet til at bruge formatet for kollektiv registrering, der var den hurtigste mulighed. I den sidste fase af præregistreringen etablerede agenturet desuden en hurtigere telefontjeneste for at hjælpe med evt. problemer. Som følge af denne foranstaltning blev svartiden i it-systemet under hele tiden bedre trods det høje antal ansøgninger om præregistrering.
<P>
Endelig blev den forberedte alternative procedure kun anvendt på den allersidste dag i præregistreringsperioden og kun i et begrænset omfang, fordi it-systemet trods alt fungerede effektivt lige til det sidste. Jeg antager trods de vanskeligheder, der opstod, at alle de berørte virksomheder kunne præregistrere deres stoffer, og at den første fase for gennemførelse af REACH derfor blev afsluttet korrekt.
<SPEAKER ID="278" NAME="Carl Schlyter">
for Verts/ALE-Gruppen. - (SV) Fru formand! Jeg takker kommissæren for hans svar. Da det antal virksomheder, der ønskede at præregistrere stoffer, var så utrolig meget højere, end vi først havde troet, kan vi vist roligt sige, at meget har fungeret. Trods alt er det lykkedes for 2,2 mio. at registrere og fra 65 000 forskellige virksomheder, som hr. Bowis sagde. Der er ingen tvivl om, at det faktisk er godt, at vi gøres opmærksomme på, hvor meget kemikalier bruges. Måske det er tegn på en vis nervøsitet og en følelse af "det er ikke værd at løbe nogen risiko", som har fået folk til at registrere, selv om den samme anvendelse måske allerede er registreret osv. Vi kan dog først sige, om dette er tilfældet, senere.
<P>
Jeg har derfor et opfølgende spørgsmål. I skarp kontrast til det antal, der har præregistreret deres kemikalier, har vi meget få kemikalier på kandidatlisten over de farligste kemikalier. Der er i øjeblikket kun 15, men vi har 27 PBT'er og 800 andre kemikalier, der allerede burde figurere der. Forestil Dem, hvis der skete en meget drastisk stigning i disse. Hvordan vil Det Europæiske Kemikalieagentur i kommende procedurer under REACH, og mens vi nærmer os den næste tidsfrist, håndtere det, når det skal træffe beslutninger? Efter min vurdering skal vi øge antallet af medarbejdere i Det Europæiske Kemikalieagentur, hvis REACH skal gennemføres effektivt. Ellers tror jeg ikke, det vil have en chance for at træffe de rigtige beslutninger til tiden ved afslutningen af næste fase, når vi har brug for beslutninger fra agenturet. Jeg mener derfor, vi nu skal fastlægge et betydeligt højere budget for Det Europæiske Kemikalieagentur.
<SPEAKER ID="279" NAME="Guido Sacconi" LANGUAGE="IT">
Fru formand! Jeg vil først og fremmest takke kommissæren, fordi jeg fandt hans svar meget overbevisende. Jeg kan navnlig forstå, at denne eksplosion i antallet af præregistreringer afspejler et vigtigt aspekt af denne sag, som han selv sagde. Vi har haft problemer, fordi REACH endda har fungeret for effektivt og har afdækket stoffer, der faktisk er ukendte, og som nu begynder at dukke op.
<P>
Jeg har et spørgsmål, som måske foregriber begivenhedernes gang, fordi det sandsynligvis endnu ikke er muligt at have de relevante data og en vurdering af denne sag. Vi har altid troet, at systemet mere eller mindre skulle omfatte omkring 30 000 stoffer. Kan De på baggrund af antallet af præregistreringer nu eller i nær fremtid oplyse det antal stoffer, der vil blive medtaget i systemet via præregistrering? Jeg stiller dette spørgsmål, fordi dette tydeligvis burde få os til at overveje, hvordan efterfølgende faser vil fungere, hvis vi står over for en betydelig stigning i dette antal.
<SPEAKER ID="280" NAME="Günter Verheugen">
næstformand i Kommissionen. - (DE) Fru formand! Jeg kan ikke sige, hvorfor denne enorme forskel mellem estimaterne og det faktiske resultat er opstået. Jeg er hverken videnskabsmand eller administrator. Ligesom Dem har jeg regnet med, at disse estimater var rimelig nøjagtige. Jeg bebrejder dog ingen, fordi det faktisk var tilfældet, at det ikke var muligt at vide det nøjagtigt. Hvis vi havde vidst, hvilke stoffer vi håndterer i det daglige, havde REACH ikke været nødvendig: Det er netop, fordi vi ikke vidste det, at vi havde brug for REACH.
<P>
I den henseende er det indledende resultat, som vi drøfter i dag, meget overbevisende bevis for, at det var nødvendigt at sætte dette projekt i gang - jeg kan se, at hr. Sacconi nikker - det er et soleklart bevis for, at denne lovgivning, som blev kritiseret stærkt i offentligheden, bestemt var nødvendig trods alt.
<P>
Denne indledende fase handler ikke om at udvide listen over farlige stoffer. Den handler heller ikke om godkendelse af hverken det ene eller det andet. Den indledende fase handler først om at vide, hvad der faktisk er derude, og dermed give virksomhederne lejlighed til at bruge de producenter, der har præregistreret stofferne, når de indkøber disse stoffer. Systemet vil i overensstemmelse med forordningen udvikle sig gradvis, og i løbet af processen vil listen over farlige stoffer sandsynligvis blive længere.
<P>
Der er naturligvis spørgsmålet om, hvilke problemer der vil opstå for industrien som følge af anvendelsen af REACH. Det vil vi undersøge meget omhyggeligt baseret på analysen af de modtagne præregistreringer. Vi kan dog aktuelt ikke sige, hvad dette store tal siger os helt nøjagtigt. Vi har brug for lidt mere tid til det, og jeg foreslår, at jeg kommer tilbage til Parlamentet eller til udvalget for at informere Dem om resultatet af analysen og giver Dem en præcis rapport om de næste skridt.
<SPEAKER ID="281" NAME="Formanden">
Forhandlingen er afsluttet.
