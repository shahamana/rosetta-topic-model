<CHAPTER ID="019">
Daphne III: Bekæmpelse af vold (forhandling) 
<SPEAKER ID="145" NAME="Formanden">
Næste punkt på dagsordenen er indstilling ved andenbehandling fra Udvalget om Kvinders Rettigheder og Ligestilling om Rådets fælles holdning med henblik på vedtagelse af Europa-Parlamentets og Rådets afgørelse om et særprogram for perioden 2007-2013 om forebyggelse og bekæmpelse af vold mod børn, unge og kvinder og om beskyttelse af ofre og risikogrupper (Daphne III) som en del af det generelle program om grundlæggende rettigheder og retfærdighed (16367/1/2006 - C6-0089/2007 - (Ordfører: Lissy Gröner).
<SPEAKER ID="146" NAME="Lissy Gröner " LANGUAGE="DE">
Fru formand! Når jeg står her i en halvtom sal, hvor der snarere hersker en familiær atmosfære, så glæder jeg mig over, at det er en god dag for de millioner af kvinder, børn og unge, som er udsat for vold, for vi har i en fremskyndet procedure vedtaget Daphne-programmet om forebyggelse og bekæmpelse af vold og om beskyttelse af ofre for perioden 2007-2013 som en selvstændig del af det generelle program om grundlæggende rettigheder og retfærdighed. I begyndelsen så det ikke ud til at blive til noget, og jeg vil gerne takke kommissær Frattini for at have overtaget Parlamentets argumenter og forkastet den oprindelige plan, ifølge hvilken Daphne skulle forbindes med programmet til forebyggelse af narkotikamisbrug.
<P>
Gennem intensive forhandlinger med bl.a. Rådet og Kommissionen er det lykkedes os at oprette et klart program, Daphne III, som et vigtigt element til håndtering af et voksende voldsfænomen i en udvidet Union.
<P>
Parlamentet nåede allerede til politisk enighed med det finske formandskab tilbage i november 2006, og i den fælles holdning fra marts 2007 overtog Rådet så de fleste af ændringsforslagene fra førstebehandlingen - dog ikke ordret, men i substansen.
<P>
Jeg vil gerne minde Parlamentet om, at for mange kvinder er deres eget hjem det farligste sted. Mishandling foretaget af ægtemænd eller partnere, fædre eller brødre er hverdag for mange af dem i alle medlemsstater. Mellem hver tredje og fjerde kvinde har allerede været udsat for en eller anden form for fysisk eller seksuelt betinget vold, og der kan slet ikke sættes tal på den psykiske dimension. Det, vi taler om her, kender ingen grænser: handel med kvinder, som bliver stadig yngre, skamfering af kønsorganer blandt indvandrergrupper, voldsforbrydelser begået i ærens navn, handel med børnepornografi på internettet, homofobisk vold - ja, listen over indsatsområder for det nye Daphne III-program er lang og langtfra fuldstændig.
<P>
I min egenskab af ordfører, som har kæmpet for Daphne i årevis, glæder det mig, at det forhøjede budget på 116 millioner gør det muligt for os at nå ud til langt flere ngo'er. Udvalget om Kvinders Rettigheder og Ligestilling pressede på for større gennemskuelighed, mindre bureaukrati og lettere adgang navnlig for de mindre organisationer.
<P>
Det er også lykkedes os at bevare helpdesk-tjenesten og samle den forhåndenværende ekspertviden, som alle medlemsstater og partnerne uden for EU's grænser ligger inde med, og lade den indgå i en tværfaglig tænketank for at opnå en bedre sammenknytning med vores politiske bestræbelser. Jeg forventer, at Det Europæiske Institut for Ligestilling mellem Mænd og Kvinder, som snart vil blive oprettet, fortsat vil beskæftige sig med dette centrale punkt i bekæmpelsen af vold.
<P>
Men, hr. kommissær, det skal også siges, at der er to andre områder, som vi straks må tage fat på, for under debatten ved førstebehandlingen af Daphne-programmet lovede De at ville lægge Dem i selen for et retsgrundlag for bekæmpelse af vold. Og nu i 2007 befinder vi os stadigvæk i den situation - og det finder jeg for det første uholdbart - at Daphne III skal støttes på EF-traktatens artikel 152, som vedrører folkesundhed. Her ville det være på sin plads at gå et skridt videre. For det andet var det planen - som det fremgår af Rådets tillægserklæring om Daphne-programmet, og som kommissionsformand Barroso gav os lovning på den 8. marts - at der ville blive iværksat et initiativ for et europæisk år til bekæmpelse af vold mod børn, unge og kvinder, som optræder i mange forskellige former. Efter de erfaringer, vi har samlet i forbindelse med gennemførelsen af Daphne I og II i alle medlemslande, hvor mange har profiteret af at have gennemført den østrigske bortvisningslovgivning, vil vi fortsat kæmpe for, at vi på europæisk plan profiterer af udvekslingen af erfaringer, at vi iværksætter nationale handlingsplaner og lovgivning for tidligere tabuområder, jeg tænker her på de private slagmarker, som vi håber at kunne kaste lys over, hvilket havde været utænkeligt tidligere.
<P>
Jeg anbefaler derfor, at Parlamentet udvider Daphne III uden yderligere ændringer, så vi hurtigt kan gå videre til gennemførelsen og få sat en stopper for terroren i de private hjem.
<SPEAKER ID="147" NAME="Franco Frattini" LANGUAGE="EN">
Fru formand! Bekæmpelse af vold i alle dens former og specielt over for kvinder, unge og børn er en vigtig prioritet for Kommissionen og for mig personligt.
<P>
Daphne-programmet er bestemt et vigtigt element i Kommissionens indsats for at bekæmpe vold i Europa og støtte voldsofre. Siden det første Daphne-initiativ i 1997 har Daphne finansieret omkring 460 projekter. Det er et meget vigtigt europæisk bidrag. 2007 markerer Daphne-programmets 10-årsdag. Jeg er meget glad for, at Daphne III-programmet nu er klar til at blive vedtaget. Dette nye program vil gøre det muligt for Kommissionen at styrke indsatsen for at bekæmpe vold, og derfor - og jeg er ordføreren fru Gröner meget taknemmelig - gik jeg fra starten med til at holde Daphne-projektet adskilt fra alle andre EU-programmer, som f.eks. programmet om narkotika.
<P>
Daphne III kommer til at løbe fra 2007 til 2013 med et samlet budget - som ordføreren sagde - på over 116 millioner euro, hvilket er en stigning på over 50 % sammenlignet med Daphne II-programmet. Jeg vil gerne takke ordføreren og Europa-Parlamentet for den stærke opbakning under hele processen. Jeg ser frem til et yderligere samarbejde med Dem i vores fælles kamp mod vold. Jeg har noteret mig den meget interessante tanke om at indføre et europæisk år til bekæmpelse af vold mod børn, unge og kvinder.
<P>
Jeg vil gerne fremhæve et enkelt punkt: Bekæmpelse af vold og beskyttelse af kvinder og børn er naturligvis et spørgsmål om øget bevidstgørelse, men det er også et spørgsmål om at forbedre det operative samarbejde om informationsudveksling. Derfor er tanken om at have et ordentligt forum for udveksling af idéer og bidrag særdeles god.
<P>
Vi bekræfter vores engagement - og jeg bekræfter personligt mit engagement - i at søge efter en bedre måde at løse problemerne med vold mod kvinder på, hvad angår retsgrundlaget. Desværre har vi hidtil været lidt begrænsede med hensyn til retsgrundlaget, men jeg kan bekræfte mit personlige engagement i at finde et bedre retsgrundlag med henblik på at udvide det væsentlige anvendelsesområde for bekæmpelse af vold. Efter min mening vil en ordentlig gennemførelse af Daphne III give os gode forslag og idéer, der kan gennemføres i praksis.
<SPEAKER ID="148" NAME="Marie Panayotopoulos-Cassiotou">
for PPE-DE-Gruppen. - (EL) Fru formand, hr. kommissær! Der kan ikke være tvivl om, at europæiske borgere og alle, der bor i EU, har en fundamental ret til levevilkår, der garanterer frihed, sikkerhed, retfærdighed og beskyttelse af sundheden.
<P>
Imidlertid rejser hverdagens realiteter tvivl om, hvorvidt disse mål bliver opfyldt, og volden er blevet håndgribelig både i privatlivet og i det offentlige rum.
<P>
Når volden kommer til udtryk, er det uden tvivl en instinktiv reaktion, der imidlertid kan neutraliseres, hvis de værdier og principper, som hører med til at leve sammen i en konstitutionel stat, og synet på menneskets liv og værdighed som det højeste princip og den højeste værdi, som ikke kan sammenlignes med noget andet gode, dominerer hos hvert enkelt menneskes bevidsthed.
<P>
Som Gruppen for Det Europæiske Folkepartis skyggeordfører vil jeg gerne rose fru Gröner og alle, der har bidraget til at formulere den fælles holdning til indførelsen af det nye program, og jeg tror, at den brede finansiering vil tilføre merværdi til resultaterne af indsatsen med 10 års vellykket gennemførelse af Daphne-programmerne og medlemsstaternes initiativer for at fremme værdier og forebygge vold, samtidig med at man støtter ofrene.
<P>
Jeg vil betegne den nye kombination i forslaget og mulighederne for samarbejde mellem medlemsstaterne og de europæiske institutioner som vellykket. Mine bemærkninger drejer sig kun om gennemførelsen.
<P>
Koordinerede aktiviteter på mange niveauer, hvor det vigtigste formål er uddannelse og opbygning af en social bevidsthed, som modstår enhver form for vold og respekterer menneskelivet fra dets begyndelse til dets fysiske afslutning.
<P>
Gennemsigtighed og en ærlig evaluering under udvælgelsen af handlingsplaner, aktiviteter, der koordineres med andre EF-programmer og -strategier som f.eks. Progress, og den fremtidige strategi for børns rettigheder.
<P>
Jeg håber, at der sker så hurtige fremskridt i bekæmpelsen af vold i EU, at hvis man på et senere tidspunkt udnævner et europæisk år mod vold, vil det hovedsagelig vedrøre aktiviteter til bekæmpelse af vold på internationalt plan.
<SPEAKER ID="149" NAME="Christa Prets" LANGUAGE="DE">
Fru formand, hr. kommissær! Da spørgsmålet om finansieringen har været rejst en del, vil jeg gerne komme med en præcisering. Vi er for øjeblikket 27 lande, og programmet skal løbe to år længere, så forhøjelsen på de 50 % holder ikke helt, hvis vi ønsker - hvilket vi gør - at gøre det langt mere effektivt. Vi glæder os alligevel over, at programmet kan gå i gang nu, selv om det sker lidt sent. Jeg mener, at det er takket være vores ordførers stædighed, at vi har kunnet opnå nogle af de meget vigtige ting, som vi krævede, nemlig mindre bureaukrati, større gennemskuelighed og oprettelsen af helpdesken.
<P>
Den fælles erklæring og støtten til det europæiske år til bekæmpelse af vold er noget, som vi har krævet meget, meget længe. Jeg vil gerne appellere indtrængende til, at vi også gennemfører det, så vi kan bringe alle former for vold i centrum for de politiske aktiviteter i et helt år og forhåbentlig opnå bedre løsningsforslag, navnlig hvad kvinde-, børne- og menneskehandel angår.
<SPEAKER ID="150" NAME="Anneli Jäätteenmäki" LANGUAGE="FI">
Fru formand! En vigtig bestanddel af Daphne-programmet er seksuel vold og bekæmpelsen heraf. Desværre er international handel med kvinder verdens tredjestørste grå økonomi lige efter narkotika og våben. Skønsmæssigt beløber omsætningen for handel med kvinder alene i Europa sig til omkring 200 millioner euro. Det er mange penge, og det er noget, der faktisk berører mange mennesker. Handel med kvinder er vor tids slavehandel. Hvis vi vil fjerne handel med kvinder i Europa - der foregår i et omfang, der minder om slaveri - skal vi gøre en stor indsats. Ifølge forskningen ved kun hver fjerde af de ulovlige indvandrere, der arbejder som prostituerede, på forhånd, at hun skal arbejde som prostitueret. De øvrige er blevet løjet eller tvunget ind i prostitution.
<P>
Jeg er glad for, at Kommissionen og EU har været opmærksomme på denne sag, men både EU og medlemsstaterne skal fortsat gøre et stort stykke arbejde.
<P>
Desuden vil jeg gerne sige et par ord om vold i familien. Jeg foretrækker at tale om vold i familien frem for vold mod kvinder, da vi kvinder beklageligvis også kan være voldelige, og da kvinder ifølge undersøgelser undertiden tilmed er mere voldelige end mænd, og at der ikke er nogen grænse for, hvad de kan gøre, når de begynder at blive voldelige. Det er godt at tale åbent om vold i familien, fordi det øger chancerne for, at kvinder og mænd vil søge behandling og melde voldsudøverne. I dag skammer ofrene sig imidlertid ofte så meget - specielt hvis voldsudøveren er en af de nærmeste - at de er utilbøjelige til at tale om det. Men jo mere der tales om det, desto flere folk vil have modet til at sige, at de er voldsofre.
<SPEAKER ID="151" NAME="Hiltrud Breyer" LANGUAGE="DE">
Fru formand! Mange tak til ordføreren. Vi ved, at Daphne er et enestående EU-program. Det er ganske vist lille, men succesrigt, og i kampen mod vold begået mod kvinder og børn har det allerede opnået afgørende fremskridt.
<P>
Daphne er EU's måde at vise, hvilken betydning den tillægger bekæmpelsen af vold mod kvinder. Daphne-programmet skal også være en konstant påmindelse og en tilskyndelse for os til at fokusere på bekæmpelsen af vold - ikke kun rettet mod kvinder, men også børn. I EU bliver hver tredje kvinde og hvert fjerde barn udsat for vold i hjemmet, men kampen mod den form for vold står stadigvæk ikke øverst på den politiske dagsorden.
<P>
Selv om jeg ved, at De, kommissær Frattini, har haft mange lejligheder til at nævne det her i Parlamentet, og ordføreren har også nævnt det, havde jeg gerne set, at vi fandt et selvstændigt retsgrundlag og gav bekæmpelse af vold en mere central prioritering. Jeg havde gerne set, at De fremlagde en tidsplan i dag og tilkendegav helt klart, hvornår vi kan regne med, at EU har en selvstændig politik på området, så den politiske støtte kan blive fulgt op af handling.
<P>
Det ligger klart, at volden mod kvinder skal stoppes. Daphne er kun en dråbe i havet, og derfor er der behov for et direktiv om bekæmpelse af vold. Jeg håber, at vi ikke skal vente alt for længe på det.
<SPEAKER ID="153" NAME="Ilda Figueiredo" LANGUAGE="PT">
Hr. formand! Der er tre bemærkninger, som jeg gerne vil fremføre i forbindelse med denne forhandling. For det første glæder jeg mig over, at der bibeholdes et særprogram om forebyggelse og bekæmpelse af vold mod børn, unge og kvinder og om beskyttelse af ofre og risikogrupper. Det har vi hele tiden ønsket, så vi hilser dette resultat velkommen.
<P>
For det andet vil gerne sige, at jeg, selv om midlerne er øget i forhold til tidligere programmer, beklager, at Kommissionen ikke til fulde har accepteret vores forslag om en større forøgelse, så der tages højde for EU's udvidelse og de alvorlige problemer med vold mod kvinder, der stadig gør sig gældende, herunder seksuel udnyttelse og handel med mennesker.
<P>
For det tredje vil jeg gerne opfordre Kommissionen til så hurtigt som muligt at fremlægge det forslag, som vi har tilsluttet os, om et initiativ til et europæisk år til bekæmpelse af vold mod kvinder, børn og unge.
<SPEAKER ID="154" NAME="Urszula Krupa" LANGUAGE="PL">
Hr. formand! Folk er stødt på vold og aggressioner fra historiens begyndelse og frem til i dag. Det er et alvorligt sundhedsspørgsmål, der ikke kun vidner om sygdom samt personlige og psykologiske lidelser men også om individuelle onde handlinger.
<P>
Grundårsagen til vold kan spores tilbage til den tidlige barndom. Medvirkende faktorer er bl.a. medfødte tilstande, sygdomme samt først og fremmest uhensigtsmæssig opdragelse uden etiske og moralske principper. En sådan opdragelse fremmer udviklingen af narcissisme og selvoptagethed.
<P>
Indsatsen for at bekæmpe vold skal helt klart rettes mod den fysiske vold. Der skal imidlertid også gøres en indsats over for psykologisk vold, der er endnu mere skadelig og udbredt. Psykologisk vold findes ikke kun i privatlivet og hverdagen. Det er også et element i forskellige former for lobbyvirksomhed og i det pres, der stadigt hyppigere forekommer på den politiske arena. Der skal afsættes finansielle ressourcer til at forhindre vold ved at lære folk at handle empatisk og ikke kun ved at lindre effekterne af vold.
<SPEAKER ID="155" NAME="Lydia Schenardi">
for ITS-Gruppen. - (FR) Hr. formand, mine damer og herrer! Jeg glæder mig særdeles meget over den store indsats, mine kolleger og Kommissionen har ydet for at sikre, at Daphne-programmet gennemføres og fungerer korrekt. Programmet har til formål at forebygge og bekæmpe vold mod kvinder, unge og børn og har bl.a. fået tildelt en specifik budgetpost. Ligeledes er programmets budget blevet forhøjet markant.
<P>
Jeg skal benytte lejligheden til at lægge vægt på et særdeles modbydeligt fænomen, der vinder større og større indpas i vores samfund, og her taler jeg om mishandling af nyfødte. Især i Frankrig går der ikke en uge, uden at vi i nyhederne hører om nye tilfælde af mishandling eller efterladelse af babyer. Dette fænomen, der hænger sammen med den fattigdom og sociale og følelsesmæssige elendighed, den indre vold, vores samfund genererer, men også med menneskets adfærd, der i større og større grad tenderer mod fjendtlighed og frustration, egoisme og manglende respekt generelt, kunne bremses med mere psykologhjælp, men også med mere materiel støtte til problemramte kvinder og familier.
<P>
Der skal hurtigst muligt iværksættes forebyggende foranstaltninger for disse familier og kvinder i nød. Men disse tiltag skal endvidere ledsages af egentlige strafferetlige sanktioner. Når det drejer sig om voldtægt og anden fysisk vold med dødelig udgang, hvilket desværre alt for ofte er tilfældet, er straffeskalaen ikke repressiv nok.
<P>
Bekæmpelsen af vold går nødvendigvis via behandling af ophavsmændene til denne vold. Her tænker jeg på internettet, hvor perverse og psykopater kan give deres manier frit løb. Jeg tænker på videospil, hvor sex og vold er hverdagskost. Jeg tænker på narkotika og andre stimulerende stoffer, som sender forbrugerne i trance, og jeg tænker på alkohol, som indtaget i overdrevne mængder kan forårsage alvorlige skader, navnlig som følge af dens hæmningsreducerende effekt.
<P>
Den kamp, der skal udkæmpes mod volden, begynder med den opdragelse, vi giver vores børn, og den fremtid, vi ønsker at give dem.
<SPEAKER ID="156" NAME="Edit Bauer" AFFILIATION="PPE-DE">
(SK) Hr. formand! Da frivillige organisationer i mit hjemland for et par år siden iværksatte en kampagne mod vold under sloganet "hver femte kvinde", følte nogle dele af den politiske elite og offentligheden sig groft krænket. De sagde, at hvad der muligvis gjaldt i Østrig, bestemt ikke gjaldt i Slovakiet. Dengang fandtes der ingen tilgængelige data om vold i Slovakiet.
<P>
Ifølge de seneste undersøgelser er situationen langt værre, idet 40 % af skoleeleverne hævder, at de har været vidne til eller udsat for vold. Mit land er nok hverken bedre eller værre end nabolandene på dette område. Vold er et særligt alvorligt socialt problem, hvilket bevidnes af samtaler med 1.000 børn og unge forud for udarbejdelsen af en strategi for børns rettigheder. En af de første prioriteter, der blev formuleret under øvelsen, handlede om vold mod børn.
<P>
I denne forbindelse glæder jeg mig over betænkningen fra fru Gröner, der har fremmet den med et ekstraordinært engagement. Jeg er meget tilfreds med, at programmet har været så vellykket, og at det nu får en bedre finansiering. Det er imidlertid stærkt påkrævet, at der skabes bedre retslige rammer for at støtte kampen mod vold. Betænkningen om menneskehandel understreger vigtigheden af at samarbejde og til en vis grad harmonisere de europæiske og de nationale love. Jeg finder det helt afgørende også i dette tilfælde, og jeg sætter stor pris på hr. Frattinis indsats på dette område.
<P>
Jeg vil gerne fremhæve de frivillige organisationers positive og uerstattelige rolle på dette område. I denne forbindelse kunne jeg også godt ønske mig tiltag til at fremme de frivillige organisationers adgang til finansiering.
<SPEAKER ID="157" NAME="Teresa Riera Madurell" AFFILIATION="PSE">
(ES) Hr. formand! Vold mod kvinder er en svøbe, som intet demokratisk samfund kan acceptere. At udrydde kønsbetinget vold er afgørende for at opnå et samfund, der er virkelig retfærdigt, demokratisk og solidarisk. Det er derfor, at denne betænkning er så vigtig. Det er derfor, at jeg især gerne vil lykønske ordføreren med hendes fremragende indsats.
<P>
Daphne-programmet er et væsentligt instrument, der støtter de kvindeorganisationer, der kæmper mod kønsbetinget vold, og udskillelsen fra programmet om forebyggelse af narkotikamisbrug og information af offentligheden har styrket det og gjort det mere synligt.
<P>
Ligesom Parlamentet havde succes med at øge budgettet til programmet, har det også haft succes med at medtage menneskehandel og tvungen prostitution som former for vold, og det samme er tilfældet med omtalen af omskæring af kønsorganerne og ærekrænkende forbrydelser.
<P>
Mine damer og herrer! Mit land, Spanien, har en pionérlov til bekæmpelse af kønsbetinget vold ud fra alle dens perspektiver. Den er et nødvendigt redskab til inden for en rimelig tid at få sat en stopper for disse forbrydelser.
<P>
Jeg synes derfor, at det er særdeles vigtigt hurtigst muligt at definere et europæisk retsgrundlag for bekæmpelse af vold mod kvinder, som gælder i alle medlemsstaterne. Jeg er enig med fru Gröner i, at vi hurtigst muligt skal komme videre i denne retning.
<SPEAKER ID="158" NAME="Inger Segelström" AFFILIATION="PSE">
(SV) Hr. formand! Jeg vil takke fru Gröner og kommissær Frattini for deres udmærkede arbejde. I Udvalget om Borgernes Rettigheder og Retlige og Indre Anliggender var jeg ansvarlig for at sende denne betænkning tilbage til Udvalget om Kvinders Rettigheder og Ligestilling, hvor den hører hjemme.
<P>
For os svenske socialdemokrater er Daphne en hjertesag, da det var den svenske kommissær Gradin, som engagerede sig så dybt i EU's rolle i bekæmpelsen af vold mod kvinder.
<P>
Så længe mænd udøver vold mod kvinder og børn, så længe der er sexslavehandel med kvinder og unge piger, så længe ikke alle kvinder i EU har ret til fri abort, så længe kvinder i EU rammes af æresvold, og så længe kvinders rettigheder i EU har brug for at blive styrket, vil vi socialdemokratiske kvinder fortsat kæmpe for Daphne og for, at programmet får ordentlig økonomisk støtte. Jeg beklager, at vi ikke fik støtte til at oprette et netværk for børneombudsmænd, men i den forbindelse vil jeg vende tilbage til kommissær Frattini og andre, når vi træffer afgørelse om børnestrategien. Det fantastiske med Daphne er, at det er organisationernes mulighed for at efterprøve nye idéer og få inspiration fra gode eksempler, som vi kan bruge i bekæmpelsen af vold i hele EU.
<SPEAKER ID="159" NAME="Lidia Joanna Geringer de Oedenberg" AFFILIATION="PSE">
(PL) Hr. formand! Daphne-programmet blev oprettet i 1997 og har allerede medvirket til finansieringen af over 370 projekter, der støtter ikkestatslige organisationer, institutioner og foreninger, der arbejder på at forebygge og bekæmpe vold mod børn, unge og kvinder.
<P>
Det planlægges et budget på omkring 117 millioner euro for Daphne III. Vi skal glæde os over, at Rådet besluttede at acceptere de fleste af Parlamentets ændringsforslag fra førstebehandlingen - i særdeleshed de ændringsforslag, der skal reducere bureaukratiet og yde teknisk støtte til forslag. Det er delvis takket være Parlamentet at den meget effektive særlige hotline for voldsofre fortsat kan drives. Endvidere skal der oprettes et team af eksperter, der kan støtte og rådgive voldsofre.
<P>
Målsætningerne for Daphne III fortjener særlig støtte. De omfatter støtte til en fælles politik om beskyttelse af folkesundheden, bekæmpelse af vold i hjemmet, beskyttelse af børns rettigheder og bekæmpelse af menneskehandel. I denne forbindelse skal Kommissionen hurtigst muligt overveje forslaget fra Parlamentet og Rådet vedrørende muligheden for et initiativ om et europæisk år for bekæmpelse af vold mod børn, unge og kvinder.
<P>
Afslutningsvis vil jeg takke ordføreren fru Gröner.
<SPEAKER ID="160" NAME="Formanden">
Forhandlingen er afsluttet.
<P>
Afstemningen finder sted tirsdag den 22. maj.
<P>
Skriftlige erklæringer (artikel 142)
<SPEAKER ID="161" NAME="Zita Gurmai " LANGUAGE="HU">
Vold mod kvinder i familien er et alvorligt socialt problem, der er forbundet med kvinders strukturmæssigt dårlige stilling samt den forskelsbehandling af dem, der desværre fortsat findes i dette mandsdominerede samfund. Vi taler om et ydmygende og uretfærdigt fænomen, der - omend i varierende grad - findes i alle lande og sociale lag, og som påvirker kvinders levevilkår, dagligliv og arbejdsmarkedsdeltagelse i negativ retning. Jeg vil understrege, at mænds vold mod kvinder er uacceptabel i et moderne demokratisk samfund!
<P>
Daphne-programmets tidligere succeser gør det klart, at programmet skal fortsættes. Jeg betragter det som et enestående resultat samt en markant mulighed, at det nye program har mere end dobbelt så megen finansiering som det forrige program, og dermed forventer vi os endnu mere af det. Man skal være særlig opmærksom på programmernes gennemførelse, på øget gennemsigtighed, på målrettede strategier og effektivitet samt på at sikre, at de når ud til et endnu større samfundssegment.
<P>
I kampen mod dette destruktive fænomen er det vigtigt at øge kendskabet og udvide den sociale forebyggelse til alle områder. Desværre findes der med hensyn til vold mod kvinder i familien fortsat ikke helt pålidelige og afslørende statistiske data, der er harmoniseret på EU-plan, og som dermed ville være sammenlignelige. Man skal udnytte alle midler for at skabe betingelserne for at få det gjort.
<SPEAKER ID="203" NAME="Katalin Lévai " AFFILIATION="PSE">
skriftlig. - (HU) Jeg glæder mig over initiativet, hvormed Parlamentet og Rådet i en fælles erklæring opfordrer Kommissionen til at overveje muligheden af et initiativ til et europæisk år til bekæmpelse af vold mod børn, unge og kvinder.
<P>
Efter min mening er det et betydningsfuldt resultat, at Rådet efter vedtagelsen af en fælles holdning anerkendte, at Daphne-programmet har været en succes, og at det bakkede enstemmigt op om en fortsættelse af programmet for en tredje fase, der løber indtil udgangen af 2013. Jeg vil gerne fremhæve som endnu et positivt resultat, at budgettet er hævet til næsten 117 millioner euro, hvilket sammenlignet med budgettet på 50 millioner euro for Daphne II og 20 millioner euro for Daphne I er et væsentligt fremskridt.
<P>
Efter min mening kan vi betragte det som en fælles succes, at Parlamentet under forhandlingsprocessen formåede at forsvare en række af sine ændringsforslag - f.eks. om lettere adgang for ngo'er. Det er et vigtigt resultat, at vi har kunnet sikre, at helpdesk-tjenesten vil fortsætte, og at der bliver oprettet en tænketank, som kan yde ekspertbistand.
<P>
Jeg ser min egen indsats og mine egne initiativer afspejlet i det faktum, at der blev skabt enighed om udarbejdelsen af en fælles erklæring om et europæisk år til bekæmpelse af vold mod børn, unge og kvinder.
<P>
Endelig vil jeg gerne som Socialdemokraternes ordfører for romanianliggender gøre opmærksom på det faktum, at de mest sårbare medlemmer af romaniminoriteten - der selv ganske ofte er forsvarsløs - nemlig børn og kvinder, kæmper med mange ugunstige omstændigheder. De er de mest sårbare over for vold, og jeg vil derfor opfordre til, at de får en særlig støtte og beskyttelse inden for rammerne af dette program.
