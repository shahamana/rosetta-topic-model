<CHAPTER ID="006-02">
2. Darfur (afstemning) 
<P>
Forslag til beslutning
<P>
Før afstemningen
<SPEAKER ID="076" NAME="Josep Borrell Fontelles" AFFILIATION="PSE">
(ES) Hr. formand! Denne beslutning er bragt til plenarforsamlingen i henhold til artikel 91 som en hasteprocedure uden forhandling. Det haster helt klart, og på mine egne vegne og for de fem parlamentsmedlemmer, der har været fem dage i Darfur, vil jeg gerne kort forklare årsagerne til denne hasteprocedure.
<P>
Darfur er i dag et lovløst samfund, hvor alle fører krig mod alle. De store problemer i vores hverdag synes små der: konflikten mellem de centrale og perifere områder, etniske konflikter, den kyniske udnyttelse af rivaliseringen mellem grupper af politiske årsager og måske den første krig i verden, som er forårsaget af klimaændring.
<P>
Det haster, fordi sikkerheden bliver yderligere forværret, og hvis det fortsætter, kan nødhjælpsarbejderne ikke fortsætte deres arbejde. 2,5 millioner menneskers skæbne afhænger af det arbejde, da de får mad hver dag takket være nødhjælpsarbejdernes indsats og delvis takket være EU's midler.
<P>
Hvis sikkerheden ikke forbedres fra nu af og inden årets udgang, bliver 2 millioner mennesker måske efterladt til deres skæbne i ørkenen med fare for at skabe den største humanitære krise, verden nogensinde har set.
<P>
Det er derfor vigtigt, at FN's styrker, som vi har anmodet om at få sendt til Darfur så mange gang, endelig tager af sted, nu hvor den sudanske regering ikke længere gør indsigelse. Den sudanske regering siger ikke længere nej. Den siger ja nu. Den siger, at de bør tage af sted så hurtigt som muligt, da den ikke længere kan - som om den nogensinde ønskede det - garantere den mindste sikkerhed.
<P>
Janjaweed er ikke blevet afvæbnet. Tværtimod. Den sudanske regering vil ikke øge sikkerheden i Darfur. Hvis vi vil undgå risikoen for en fuldstændig humanitær krise, skal vi lægge pres på for at sikre, at styrkerne tager af sted så hurtigt som muligt.
<P>
Men da det vil tage mindst et år at komme dertil, skal vi støtte Den Afrikanske Union, og vi skal i hvert fald sikre, at soldaterne bliver betalt, da De skal være opmærksom på, at vi har brugt flere penge på at støtte den styrke end på humanitær bistand.
<P>
Det var årsagerne til, at sagen hastebehandles.
<P>
(Bifald)
<SPEAKER ID="077" NAME="Formanden">
Mange tak for denne beretning og for Deres store engagement, Josep Borrell!
