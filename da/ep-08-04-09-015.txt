<CHAPTER ID="015">
Dagsorden
<SPEAKER ID="019" NAME="Formanden">
Det endelige forslag til dagsorden for denne mødeperiode, som fastsat af Formandskonferencen på mødet torsdag den 3. april 2008 i henhold til forretningsordenens artikel 130 og 131, er blevet omdelt. Der er foreslået følgende ændringer til forslaget.
<P>
Vedrørende torsdag
<P>
Den Socialdemokratiske Gruppe i Europa-Parlamentet har anmodet om, at fru Jäätteenmäkis betænkning om Den Europæiske Ombudsmands statut udsættes til den næstfølgende mødeperiode i Strasbourg, og at afstemningstiden rykkes frem til kl. 11.
<SPEAKER ID="020" NAME="Hannes Swoboda">
for PSE-Gruppen. - (DE) Hr. formand! Det er netop, hvad vi beder om. Ikke fordi betænkningen er dårlig - jeg vil gerne rose ordføreren, også på min gruppes vegne, for en rigtig god betænkning - men der er stadig et par afgørende spørgsmål, som er uafklarede. Vi vil gerne kunne drøfte dem i fred og ro, og det er årsagen til vores forslag. Som formanden netop sagde, kunne vi så stemme kl. 11, hvis Parlamentet godkender anmodningen - men dette er ikke årsagen.
<P>
For god ordens skyld vil jeg gerne benytte lejligheden til at meddele mine kolleger, at jeg også - ikke nu, men i morgen - vil stille forslag om, at afstemningen om betænkningen om Den Tidligere Jugoslaviske Republik Makedonien ligeledes udsættes til Strasbourg-mødeperioden. Jeg vil begrunde dette forslag i morgen, jeg ville blot underrette de øvrige medlemmer om det nu. Der er også her kun tale om et mindre uafklaret spørgsmål. Dette er, hvad min gruppe beder om.
<SPEAKER ID="021" NAME="Formanden">
Er der én, der vil tale for forslaget?
<SPEAKER ID="022" NAME="Ingo Friedrich">
for PPE-DE-Gruppen. - (DE) Hr. formand! Jeg må indrømme, at hr. Swobodas argument var temmelig kort, men koncist. Der er faktisk et par aspekter, og derfor går jeg også ind for en udsættelse.
<SPEAKER ID="023" NAME="Formanden">
Hvem vil tale imod forslaget?
<SPEAKER ID="024" NAME="Andrew Duff">
for ALDE-Gruppen. - Hr. formand! Udvalget vedtog Jäätteenmäki-betænkningen om at styrke Ombudsmandens beføjelser med 19 stemmer for og ingen stemmer imod.
<P>
Det er et spørgsmål, vi har drøftet igennem nogen tid, og det forekommer mig temmelig usædvanligt og meget beklageligt, at PSE-Gruppen og PPE-DE-Gruppen nu har fået kolde fødder i det vigtige ombudsmandsspørgsmål.
<P>
Parlamentets gennemsigtighed afhænger af, at Den Europæiske Ombudsmands statut forbedres. Formandskabet beder os behandle spørgsmålet hurtigt, så det bliver afsluttet, og jeg vil stærkt opfordre til, at Parlamentet går videre med den vedtagne dagsorden.
<P>
(Parlamentet vedtog forslaget stillet af Europa-Parlamentets Socialdemokratiske Gruppe)
<SPEAKER ID="025" NAME="Formanden">
Dagsordenen er således vedtaget.
