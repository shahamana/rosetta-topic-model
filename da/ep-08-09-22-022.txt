<CHAPTER ID="022">
Tilpasning til Rådets afgørelse 1999/468/EF af visse retsakter, omfattet af proceduren i traktatens artikel 251, for så vidt angår forskriftsproceduren med kontrol - Del 2 - Tilpasning af retsakter til den nye komitologiafgørelse (lovgivningsinitiativ) (kortfattet forelæggelse) 
<SPEAKER ID="159" NAME="Formanden">
Næste punkt på dagsordenen er forhandling under ét om følgende betænkninger:
<P>
af József Szájer for Retsudvalget om forslag til Europa-Parlamentets og Rådets forordning om tilpasning til Rådets afgørelse 1999/468/EF, som ændret ved afgørelse 2006/512/EF, af visse retsakter, der er omfattet af proceduren i traktatens artikel 251, for så vidt angår forskriftsproceduren med kontrol - Del 2 - C6-0476/2007 -, og
<P>
af József Szájer for Retsudvalget med henstillinger til Kommissionen om tilpasning af retsakter til den nye komitologiafgørelse.
<SPEAKER ID="160" NAME="József Szájer">
ordfører. - (HU) Hr. formand! Menneskeheden har længe erfaret, at en beslutningstagende myndighed og navnlig myndigheder i gennemførelsessituationer ikke kan klare sig uden parlamentarisk tilsyn. I dag har vi navnlig i forbindelse med udarbejdelsen af Lissabontraktaten ofte hørt om EU's såkaldte demokratiske underskud, og vi har også hørt en hel masse om bureaukrati i Bruxelles.
<P>
Det er interessant, at Lissabontraktaten i dag ikke støttes af netop dem, der vil være bedst tjent af alle med denne ændring, og af dem, der fortsat er overbevist om, at Lissabontraktaten netop sikrer et mere effektivt tilsyn med gennemførelsesmyndigheden, Kommissionen, og det såkaldte europæiske bureaukrati. Det vil jeg gerne bede alle, der ikke mener, at vi har brug for Lissabontraktaten, om at tænke på.
<P>
Jeg er overbevist om, at vi ved at sikre Europa-Parlamentet, som er direkte valgt af borgerne, bredere beføjelser i forhold til Kommissionen tjener dette mål. Især når Parlamentet og Rådet, eller den lovgivende myndighed, uddelegerer flere og flere beføjelser til gennemførelsesmyndigheden i Europa, overlader man det i stadig flere henseender til Kommissionen at fastlægge de detaljerede regler.
<P>
Eftersom vi i et stort antal sager er nødt til at reagere straks, når den komplicerede europæiske lovgivningsmekamisme ikke virker, når Rådet og Parlamentet ikke kan blive enige, er der intet andet alternativ end at give Kommissionen tilladelse til at handle i sådanne spørgsmål for at opnå en hurtig, og effektiv indsats.
<P>
Dette sker stadig. Disse to betænkninger drejer sig om det forhold, at inden for rammerne af aftalen, som blev indgået i 2006 mellem Europa-Parlamentet og Kommissionen, vil Europa-Parlamentets indflydelse og beføjelser blive udvidet til overvågning af Kommissionens foranstaltninger inden for områderne gennemførelse og lovgivning. Hidtil har kun en lovgivende magt, Rådet, haft denne mulighed.
<P>
Kommissionen har udarbejdet fire pakker, hvoraf vi vedtog to under vores sommersamling. Den tredje kommer nu, og min initiativbetænkning drejer sig om de principper, som skal bruges ved gennemførelsen af denne proces og til registrering af denne overvågning.
<P>
Samtidig vil jeg gerne slå fast, at drøftelserne gav anledning til et godt kompromis, men jeg vil gerne på Parlamentets vegne helt klart præcisere, at vi ikke betragter dette som en præcedens, hverken for de udvalgsprocedurer, der er i gang i øjeblikket, eller når vi kigger frem i tiden.
<P>
Disse overvågningsbeføjelser tilhører Parlamentet uanset Lissabontraktaten; Lissabontraktaten, som sikrer tilsvarende beføjelser, er med andre ord kommet lidt videre, og vi anvender allerede disse beføjelser inden for dens rammer.
<P>
Dette er et kolossalt arbejde for Parlamentet, og Parlamentet skal sikres de nødvendige instrumenter til dette; og netop af denne grund har jeg også stillet forslag vedrørende budgettet, så vi ved at fjerne det fra bureaukratiet kan sikre Parlamentet de muligheder, der er nødvendige for at fuldføre denne nye opgave. Parlamentet skal med andre ord også forberede sig på denne opgave, og jeg mener, at EU ved at tage dette skridt også kan blive demokratisk og mere gennemsigtig. Vi vil med andre ord tage et vigtigt skridt i retning af at få gennemførelsesmyndigheden overvåget af den lovgivningsmæssige myndighed, altså af Parlamentet, inden for de europæiske institutioner.
<SPEAKER ID="161" NAME="Ján Figeľ">
medlem af Kommissionen. - (EN) Hr. formand! På Kommissionens vegne hilser jeg de to betænkninger fra hr. Szájer velkommen og vil gerne takke ordføreren for hans arbejde. Köszönöm szépen Jóska.
<P>
Med aftalen ved førstebehandlingen vedrørende den såkaldte "anden omnibus" vil et yderligere sæt lovgivningsinstrumenter blive bragt i overensstemmelse med den reviderede komitologiafgørelse. Dette indebærer en stærkere rolle til Parlamentet - til Dem - og en grundigere demokratisk kontrol. Kommissionen glæder sig virkelig over at se, at arbejdet er skredet frem i et tilfredsstillende tempo, og at man er nået frem til retfærdige løsninger mellem de tre institutioner - Rådet, Parlamentet og Kommissionen.
<P>
Med den anden betænkning opfordrede Parlamentet faktisk Kommissionen til at fremsætte nye forslag om at tilpasse en række yderligere retsakter. Jeg kan forsikre Dem for, at Kommissionens har til hensigt at foretage en grundig gennemgang af henstillingerne i Deres betænkning. Når denne vurdering er afsluttet, vil vi kunne beslutte, hvordan vi bedst reagerer på Parlamentets henstillinger.
<P>
Endelig vil jeg også gerne udtrykke mit håb om, at Rådets og Parlamentets gennemgang af den næste omnibus også vil foregå hurtigt og uproblematisk.
<SPEAKER ID="162" NAME="Formanden">
Forhandlingen er afsluttet.
<P>
Afstemningen finder sted i morgen.
