<CHAPTER ID="003">
Afstemningstid
<SPEAKER ID="077" NAME="Formanden">
Vi går nu over til afstemning.
<P>
(Afstemningsresultat: se protokollen)
<P>
Inden vi begynder afstemningen, vil jeg give Dem nogle vigtige oplysninger, særlig i forbindelse med afstemningen om Fava-betænkningen.
<P>
Der er som bekendt stillet mange ændringsforslag til Fava-betænkningen, som vi behandlede mandag aften. Jeg er vant til at lede afstemningen, men jeg har aldrig set et så tykt dossier til en enkelt betænkning. Men det er måske muligt at afvikle afstemningen hurtigere.
<P>
Det har ikke noget at gøre med en fremmed magts intervention. Gruppen Union for Nationernes Europa har simpelthen foreslået, at en række ændringsforslag sættes til afstemning under ét, således at vi kan spare mindst en halv time. Problemet er, at dette forslag blev fremsat meget sent på dagen, og at der ikke var tid til at ajourføre afstemningslisterne. Hvis De accepterer at stemme om en række ændringsforslag under ét, skal De derfor holde godt øje med afstemningslisterne. Selve udformningen er ikke ændret, vi følger den samme rækkefølge, men vi går lidt hurtigere frem.
<P>
Kan Parlamentet tilslutte sig dette forslag, som vil spare os en del tid?
<P>
(Bifald)
<P>
Hr. Pirilli, jeg mener, at det er Dem, der skal præsentere forslaget for UEN-Gruppen.
<SPEAKER ID="078" NAME="Umberto Pirilli" LANGUAGE="IT">
Hr. formand, mine damer og herrer! Jeg stiller dette forslag på gruppens vegne og i henhold til artikel 155, stk. 6, i forretningsordenen. Jeg beder om, at vi for at forenkle proceduren stemmer om 122 ændringsforslag, der supplerer hinanden, under ét. Disse ændringsforslag har i øvrigt en funktion i forhold til dem, som jeg beder om, at vi sætter under afstemning enkeltvis. Hvert af disse ændringsforslag har nemlig en særlig betydning. Det gælder både statshemmelighedens krænkelse, de europæiske borgeres og landes sikkerhed og den fingerede bortførelse af CIA-spionen Abu Omar, som blev fjernet for at undgå den visse død og ikke deporteret til Guantánamo, men tilbageleveret til sit eget land, hvor han har tilstrækkelig beskyttelse, og hvor han bor og giver interviews.
<P>
De ændringsforslag, der bør sættes under afstemning enkeltvis, er således følgende: 71, 73, 113, 114, 115, 121, 122, 124, 210, 212, 213, 214 og 216. Jeg beder desuden om, at vi stemmer om ændringsforslag 38 til 69 og ændringsforslag 245 til 256 hver for sig. Alle de andre 122 ændringsforslag kan vi stemme om under ét.
<SPEAKER ID="079" NAME="Ewa Klamt" AFFILIATION="PPE-DE">
(DE) Hr. formand! Hvor gerne jeg end ville afkorte afstemningen, er jeg nødt til at påpege følgende: PPE-DE-Gruppen har forelagt Tabling Office en liste med separate afstemninger, som vi har søgt om, og som også blev støttet af UEN-Gruppen. Det skal der tages højde for ved afstemningsproceduren. Der kan stemmes om alt andet en bloc. Hvis det tackles på denne måde, kan vi tilslutte os. Ellers må vi tage det hele enkeltvis.
<SPEAKER ID="080" NAME="Formanden">
Jeg kan bekræfte, at anmodningen fra Gruppen for Det Europæiske Folkeparti (Kristelige Demokrater) og De Europæiske Demokrater er blevet videregivet, og at vi rent faktisk stemmer om en række ændringsforslag under ét, undtagen i forbindelse med de særskilte afstemninger, De har anmodet om, og som der er taget hensyn til i de meddelelser, jeg lige har givet Dem.
<P>
Hr. Guardans Cambó, jeg giver Dem ordet, men kun til en bemærkning til forretningsordenen.
<SPEAKER ID="081" NAME="Ignasi Guardans Cambó" AFFILIATION="ALDE">
Hr. formand! Hvad angår proceduren, kan jeg ikke acceptere princippet om afstemning under ét om visse ændringsforslag uden først at have modtaget listen skriftligt og uden en pause til at studere den nærmere.
<P>
Jeg beklager, men der er grupper af ændringsforslag, hvor vi ønsker at beholde noget og forkaste noget andet. Hver sætning i denne betænkning tæller, hr. formand.
<P>
Hvis vi havde kendt til dette forslag på forhånd, kunne vi have gået videre med det. Vi har imidlertid en afstemningsliste, der er justeret næsten ned til den sidste centimeter, og vores gruppe vil ikke risikere at få en afstemning med fejl blot for at spare fem eller 10 minutter. Jeg beklager.
<SPEAKER ID="082" NAME="Formanden">
Bemærkningen fra hr. Guardans Cambó er fuldt ud berettiget. Derfor er det Parlamentet, der skal afgøre det.
<P>
Jeg giver Dem derfor en første mulighed at stemme om, nemlig at godkende forslaget fra Gruppen Union for Nationernes Europa, som vil gøre det muligt at stemme under ét, samtidig med at vi holder de særskilte afstemninger, visse grupper har anmodet om.
<P>
(Parlamentet vedtog forslaget)
<P>
Jeg gør også opmærksom på, at vi holder en pause kl. 12 for at tage imod en anset gæst, som er den italienske præsident. I lyset af de mange ændringsforslag holder vi sandsynligvis en pause under afstemningen om Fava-betænkningen. Jeg beder Dem allerede nu om at undskylde Parlamentets tjenester, men vi har ikke andet valg.
<SPEAKER ID="083" NAME="Cristiana Muscardini" AFFILIATION="UEN">
(IT) Hr. formand! For ikke at afbryde afstemningen om hr. Favas betænkning - der som bekendt bliver en kompleks afstemning - vil jeg gerne spørge, om det med Parlamentets samtykke er muligt at ændre rækkefølgen, så vi stemmer om de enkleste og korteste betænkninger først og om hr. Favas betænkning efter præsident Napolitanos tale.
<SPEAKER ID="084" NAME="Formanden">
Fru Muscardini, det er klart, at hvis vi ikke begynder med Fava-betænkningen, kan vi ikke afslutte afstemningen i dag, hvilket betyder, at vi er nødt til at afbryde afstemningen om betænkningen for at gøre den færdig dagen efter, hvilket efter min mening ville være endnu mere katastrofalt. De forstår sikkert, hvorfor jeg ikke kan imødekomme Deres anmodning.
<P>
Lad os forsøge at gå videre allegro vivace, ma non troppo.
