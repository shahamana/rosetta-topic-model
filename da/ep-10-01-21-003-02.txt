<CHAPTER ID="003-02">
2. Krænkelser af menneskerettighederne i Kina, særlig sagen om Liu Xiaobo
<SPEAKER ID="063" NAME="Formanden">
Næste punkt på dagsordenen er forhandlingen om syv beslutningsforslag vedrørende krænkelser af menneskerettighederne i Kina, særlig sagen om Liu Xiaobo.
<SPEAKER ID="064" NAME="Renate Weber" LANGUAGE="EN">
Hr. formand! I sidste måned blev den kendte forfatter og politiske aktivist Liu Xiaobo idømt 11 års fængsel for "opfordring til statsundergravende virksomhed". Han blev arresteret over et år efter at have været med til at udarbejde Charter 2008, der blev underskrevet af mere end 10 000 almindelige kinesiske borgere, og som indeholder krav om de mest almindelige ting i et demokratisk samfund: ytringsfrihed, frie valg og retsstatsprincipper.
<P>
Retsforfølgelsen af Liu Xiaobo, der udelukkende bygger på hans fredelige initiativer, samt forskellige juridiske chikanerier af ham er helt uforenelige med internationalt anerkendte menneskerettighedsnormer og grundlæggende frihedsrettigheder. Vi vil derfor stærkt opfordre til en øjeblikkelig betingelsesløs løsladelse af Liu Xiaobo.
<P>
I de seneste par år er der primært fokuseret på den økonomiske dimension i forbindelserne mellem EU og Kina, og det har overskygget landets demokratiske generalieblad og de grove systematiske menneskerettighedskrænkelser i Kina.
<P>
For nogle få dage siden indrømmede en politimand for første gang, at den berømte menneskerettighedsjurist og nominerede til Nobels fredspris i 2008, Gao Zhisheng, er forsvundet efter et år i de kinesiske myndigheders varetægt. Mange frygter, at han kan være død. For nogle få uger siden ignorerede de kinesiske myndigheder en appel fra EU om ikke at henrette en britisk statsborger.
<P>
Det er særlig foruroligende at se, hvordan den kinesiske regering ignorerer sine internationale forpligtelser på menneskerettighedsområdet. Under disse omstændigheder kan man godt undre sig over, hvorfor Kina kandiderede til FN-Menneskerettighedsrådet. Var det blot for at legitimere landets undertrykkelse af menneskerettigheder?
<P>
I april 2009 udsendte den kinesiske regering en national menneskerettighedsplan - et omfangsrigt dokument, der åbenbart kun er et stykke papir. Der må ikke herske nogen tvivl. Europa-Parlamentet har en pligt til grundigt at evaluere resultaterne af menneskerettighedsdialogen mellem EU og Kina.
<SPEAKER ID="065" NAME="Tunne Kelam" LANGUAGE="EN">
Hr. formand! Kina har gjort imponerende økonomiske fremskridt. Men en del af disse fremskridt er opnået gennem metoder, der er i åbenbar konflikt med almindeligt accepterede menneskelige normer. Forhåbninger om, at begivenheder som OL kunne motivere de kinesiske myndigheder til at vise mere respekt for demokratiske normer, har vist sig forgæves. Tværtimod har der været en stigning i antallet af undertrykkende handlinger, og vi er nødt til at drage konklusioner på basis af dette faktum.
<P>
I dag udtrykker Europa-Parlamentet bekymring over skæbnen for den prominente menneskerettighedsaktivist og videnskabsmand Liu Xiaobo, som underskrev Charter 2008, der opfordrer til forfatningsmæssige reformer og beskyttelse af menneskerettighederne. Dette charter er på modig vis blevet underskrevet af mere end 10 000 kinesiske borgere. I sidste måned blev Liu Xiaobo idømt 11 års fængsel. I dag opfordrer vi til en øjeblikkelig og betingelsesløs løsladelse af ham. Vi udtrykker solidaritet med de kinesiske borgeres fredelige aktioner til fordel for demokratiske reformer og beskyttelsen af de menneskerettigheder, som den kinesiske regering har forpligtet sig til at respektere.
<SPEAKER ID="066" NAME="Véronique De Keyser" LANGUAGE="FR">
Hr. formand! Uopsættelige beslutninger er altid vanskelige, fordi de ofte afspejler politisk afmagt snarere end humanitære nødsituationer. Den strategi med udhængning ved navns nævnelse, som vi anvender hver måned, er en sidste udvej. Den betyder tydeligvis, at alle de øvrige midler for dialog eller pres har været ineffektive, og at vi fordømmer, fordi vi er ude af stand til at handle.
<P>
I tilfældet med Kina er jeg ikke sikker på, at vores stigende antal uopsættelige beslutninger - i marts 2009, november 2009, januar 2010 og marts 2010, med den anden planlagte beslutning - er produktiv. Det er ikke, fordi jeg undervurderer Kinas problemer med at forvalte overgangen til demokrati; det er, fordi jeg finder vores strategi med konstant at være i offensiven forkert, ikke målsætningen. Der findes andre mere overbevisende politiske redskaber.
<P>
Jeg var den første til at kræve beslutninger om uygurerne og nære det desværre forgæves håb om, at man dermed kunne undgå dødsstraf. På vegne af vores gruppe vil jeg støtte Liu Xiaobo - den nyligt dømte Tiananmen-dissident, hvis eneste forbrydelse er hans passion for demokrati. Jeg nægter imidlertid at sætte Kina i gabestokken hver anden måned, ganske enkelt fordi det ikke vil få landet til at give efter. Snarere tværtimod, fordi denne vigtige handelspartner - dette land, der har et permanent sæde i FN's Sikkerhedsråd og en stærk vækst, og som befinder sig midt i demokratiske forandringer, der er nødvendige for at bekæmpe klimaændringer - dette land skal være en partner, som man fortæller nogle få drøje sandheder, men som man respekterer for dets indsats. Det er den respekt, der mangler i beslutningen.
<P>
Det er de politiske grunde til, at min gruppe har trukket sin underskrift tilbage. Men for at undgå flertydigheder i menneskerettighedsspørgsmålet - som jeg værdsætter mindst lige så højt som Dem - vil min gruppe stemme for alle ændringsforslag vedrørende dette. Det endelige resultat af afstemningen vil afhænge af vores ændringsforslag.
<SPEAKER ID="067" NAME="Marie-Christine Vergiat" LANGUAGE="FR">
Hr. formand! Kina er et stort land med en rig historie og et enormt udviklingspotentiale. Beijings OL-værtskab sidste år gav ikke de resultater, som nogle havde forventet.
<P>
EU's forbindelser med Kina har særlig stor betydning. Det er vores pligt som medlemmer af Europa-Parlamentet at sige højt og tydeligt, hvad vi finder vigtigt, og hvad der er uacceptabelt.
<P>
Det er et faktum, at menneskerettighedssituationen i Kina er uacceptabel. Det eksemplificeres ved sagen om Liu Xiaobo, der er fundet skyldig i at kræve demokratiske reformer i sit hjemland sammen med mere end 10 000 medborgere. Efter min mening er det en præstation snarere end en forbrydelse at muliggøre en sådan mobilisering i dette land.
<P>
Vi må kræve en løsladelse af hr. Xiaobo og af alle de mænd og kvinder, der ligesom ham chikaneres og fængsles for blot at have begået den forbrydelse at forsvare menneskerettigheder eller mere specifikt en af de mest grundlæggende menneskerettigheder, nemlig ytringsfriheden.
<P>
Som en af mine kolleger sagde, blev en britisk statsborger for nylig henrettet trods det faktum, at han var mentalt syg. Det er første gang i mere end 50 år, at en europæer er blevet henrettet i Kina. Man lader lidt mere hånt om ytringsfriheden, for hver dag der går, hvilket for nylig blev afsløret for os af Google, der ikke desto mindre har ry for at være den operatør, der giver om ikke den bedste beskyttelse, så i hvert fald den mindst ringe beskyttelse for internetbrugerne.
<P>
Det er en kendt sag, at operatører for at etablere sig selv i Kina skal rette sig efter de kinesiske myndigheders anmodning om at installere softwarefiltre, hvilket selv Google i sidste ende har accepteret. Vi kan ikke acceptere en regering, der beskæftiger sig med internetpirateri og nægter internetbrugerne deres ytringsfrihed.
<P>
EU-institutionerne skal slå sig sammen og træffe foranstaltninger i denne sag. Kinesiske internetbrugere skal kunne få adgang til ucensurerede informationer. EU har pligt til at støtte internetvirksomheder, der nægter at hjælpe de kinesiske myndigheder med at censurere internettet eller værre endnu at arrestere menneskerettighedsforkæmpere eller selv journalister, sådan som det var tilfældet med hr. Xiaobo i april 2005.
<P>
Endelig kan jeg ikke slutte mit indlæg uden at bede Dem mindes dødsfaldene på Den Himmelske Freds Plads, hvor hundredvis af unge kinesere mødte døden natten til den 3. juni 1989. Det er 20 år siden nu - en trist årsdag, som det vil være en ære for os at mindes ved at hylde disse unge ofre. Ikke alle begivenheder i 1989 har imidlertid fortjent samme opmærksomhed.
<SPEAKER ID="068" NAME="Charles Tannock" LANGUAGE="EN">
Hr. formand! Det faktum, at vi her i Europa-Parlamentet atter diskuterer menneskerettighedskrænkelser i Kina, indikerer, at Beijings kommunistiske autoritære lederskab fortsat er besluttet på at undertrykke enhver politisk dissens.
<P>
Dette faktum bør imidlertid ikke afholde os fra at rejse disse spørgsmål i Parlamentet. Jeg mener ikke kun, at vi har en pligt til at gøre det, men også at vi skylder det til ofrene for menneskerettighedskrænkelser i Kina - f.eks. Liu Xiaobo - hvoraf de fleste ikke er kommet til orde. Derfor drøfter vi dette emne igen i dag.
<P>
Tildelingen af Sakharov-prisen til Hu Jia i 2008 viste verden, hvor alvorligt vi medlemmer af Europa-Parlamentet tager spørgsmålet om menneskerettigheder i Kina. Vi tager det alvorligt, fordi Kina virkelig betyder noget. Dets enorme størrelse og globale aktionsradius, dets militære styrke og dets økonomiske kraft tvinger EU til at søge et strategisk partnerskab baseret på gensidig respekt og sikkerhed.
<P>
Måske vil vores forhold til Kina til sidst også blive baseret på fælles værdier som demokrati, menneskerettigheder og retsstatslige principper. Det kan vi blot håbe på. Vi håber nok alle, at vi en dag virkelig kommer til at opleve dette i praksis i Folkerepublikken Kina. Nogen har antydet, at sådanne idealer på den ene eller anden måde er fremmede for Asien. Jeg ser altid på det demokratiske Taiwan og det vidstrakte Indien med dets demokratiske, sekulære traditioner, hvor de blomstrer i et frit samfund, for at begrave tanken om, at Folkerepublikken Kina ikke kan være demokratisk.
<SPEAKER ID="069" NAME="Heidi Hautala" LANGUAGE="FI">
Hr. formand! Det bemærkelsesværdige ved sagen om Liu Xiaobo er det faktum, at hele 10 000 mennesker nu åbenlyst støtter ham, og efter min mening bør Europa-Parlamentet anerkende disse menneskers mod og rose dem for det.
<P>
Samtidig skal vi minde os selv om, at Kina selv har afgivet løfter om at forbedre menneskerettighedssituationen. Kina forsøgte at blive medlem af Menneskerettighedsrådet ved at sige, at det vil fremme og beskytte menneskerettigheder og opretholde de højeste standarder på dette område. Det er således Kinas egne løfter over for FN, og det er dem, vi bør referere til.
<P>
I denne beslutning tales der også om menneskerettighedsdialoger mellem EU og Kina, og uanset hvor optimistiske vi gerne vil være, må slutfacit være, at de ikke har gjort den store nytte. EU-institutionerne skal også overveje, hvor meget de kan forbedre deres egne strategier og få Kina til at forstå, at dets forpligtelser i sager vedrørende menneskerettigheder også vedkommer os, og at vores fremtidige samarbejde i høj grad afhænger af dem.
<P>
Endelig kan vi spørge, hvorfor EU's politik om Kina er så usammenhængende og inkonsekvent, og hvad vi kan gøre ved det. Europa-Parlamentet vil bestemt støtte Kommissionen i en fælles indsats for at etablere en ny strategi for Kina.
<SPEAKER ID="070" NAME="Cristian Dan Preda" LANGUAGE="RO">
Hr. formand! "Vi bør holde op med at betragte ord som forbrydelser". Det hævder Liu Xiaobo i Charter 2008 - det politiske manifest, som han søsatte, og som tusindvis af kinesere har støttet, hvilket allerede er nævnt. Liu Xiaobo er idømt 11 års fængsel og bliver berøvet sine politiske rettigheder i yderligere to år for at have ytret sig således samt for sin fortsatte støtte til menneskerettigheder. Jeg finder denne straf symptomatisk for de kinesiske myndigheders optrapning af kampen mod menneskerettighedsaktivister. Et yderligere bevis herfor er søndagens melding om, at lederen af Den Himmelske Freds Plads-bevægelsen, Tzu Yong Jun, også blev idømt ni års fængsel.
<P>
Følgelig finder jeg det helt afgørende at rejse menneskerettighedsspørgsmålet som en del af det næste topmøde mellem EU og Kina som beskrevet i artikel 9 i denne beslutning.
<P>
I lighed med det, som fru Hautala sagde tidligere, mener jeg heller ikke, at en dialog er tilstrækkelig, hvad angår menneskerettigheder. Menneskerettighedsspørgsmålet skal håndteres som en del af topmøderne, fordi dialog ikke hidtil har givet resultater.
<SPEAKER ID="071" NAME="Zigmantas Balčytis">
for S&D-Gruppen. - (EN) Hr. formand! EU forhandler nu om en ny rammeaftale med Kina, hvilket vil bane vejen for udviklingen af økonomiske forbindelser med landet.
<P>
Disse forbindelser er meget tætte, men vi må ikke lukke øjnene for gentagne menneskerettighedskrænkelser og med respekt for retsstatsprincipperne.
<P>
EU skal styrke EU-Kina menneskerettighedsdialogen. Denne dialog, der blev indledt i 2000, har vist sig ineffektiv. EU og i særdeleshed den højtstående repræsentant skal sikre en koordineret og effektiv fælles udenrigspolitik fra EU over for Kina. Respekten for menneskerettigheder skal tjene som et grundlag for denne politik.
<SPEAKER ID="072" NAME="Helga Trüpel" LANGUAGE="DE">
Hr. formand! Da Kina blev valgt som værtsland for OL, håbede jeg efter alle Kinas løfter om forbedringer af menneskerettighedssituationen i begyndelsen på, at det måske virkelig ville ske.
<P>
Efter OL har vi desværre måttet indrømme, at der ikke er sket forbedringer, men snarere en forringelse af menneskerettighedssituationen. Her efter dommen mod Liu Xiaobo har politiet forbudt et homoseksuelt parti, hvilket klart truer med at føre til en politisk istid i Kina for dissidenter, menneskerettighedsforkæmpere og homoseksuelle.
<P>
Derfor kræver vi en øjeblikkelig løsladelse af Liu Xiaobo og andre menneskerettighedsforkæmpere, og vi opfordrer specielt Kina til - hvis det ønsker at blive en anerkendt partner i det internationale samfund - at ophøre med dets hysteriske censur og overvågning.
<P>
Det gælder selvfølgelig specielt for internettet. Vi kan ikke acceptere en politisk filtrering af internettet. Det er et væsentligt element af de grundlæggende rettigheder, at ytringsfriheden forsvares i alle verdens nationer. Menneskerettigheder er universelle og udelelige her i Europa såvel som i USA, Sudan og Kina. Det skal Folkerepublikken Kina vænne sig til, hvis den virkelig ønsker en anderledes rolle.
<P>
Jeg er helt overbevist om, at vi som europæere inden for rammerne af vores officielle forbindelser på topmøder skal gøre det helt klart for Kina - netop fordi vi har en interesse i et samarbejde inden for klimabeskyttelsespolitik, miljøpolitik og regulering af de finansielle markeder - at det snarest muligt skal ændre sin menneskerettighedspolitik.
<SPEAKER ID="073" NAME="Lorenzo Fontana" LANGUAGE="IT">
Hr. formand, mine damer og herrer! Et af de væsentligste menneskerettighedsproblemer i Kina er brugen af tvangsarbejde i Laogai, de kinesiske koncentrationslejre.
<P>
Bortset fra at det er en form for moderne slaveri, påvirker det også den europæiske økonomi. Det er et faktum, at rigtig mange af de kinesiske eksportvarer fremstilles af internerede i Laogai med meget beskedne arbejdskraftomkostninger, hvilket fører til illoyal konkurrence over for europæiske varer.
<P>
Hvis man skal tage ved lære af USA, der allerede har vedtaget visse love, der forbyder importen af kinesiske varer fremstillet i Laogai, kan og bør Europa gøre sit yderste for at forhindre markedsadgang for varer, der helt eller delvist er produceret af tvangsarbejdere.
<P>
For det første skal man gennemføre en folkeoplysningskampagne om emnet, og for det andet skal man kræve overholdelse af de samme hygiejne- og sikkerhedsparametre for produkter, der importeres til Europa, som for produkter, der fremstilles i Europa, ligesom der skal indføres en mærkningslovgivning for at sikre varernes sporbarhed.
<P>
Endvidere skal man bede iværksættere, der investerer i Kina, om at følge præcise regler vedrørende arbejdstagerrettigheder. Endelig skal vi opstille regler og frem for alt sikre, at de overholdes, så der er et totalt forbud mod import af varer produceret af tvangsarbejdere.
<P>
Jeg er overbevist om, at vi kun på denne måde virkelig kan hjælpe det kinesiske folk i kampen for menneskerettigheder. Hvis ikke dette sker, vil vi fortsat være medskyldige i at nægte disse folk deres frihed.
<SPEAKER ID="074" NAME="Edward McMillan-Scott" AFFILIATION="NI">
(EN) Hr. formand! Jeg har den ære at være Europa-Parlamentets næstformand med ansvar for demokrati og menneskerettigheder. I beslutningen fokuseres der med rette på Liu Xiaobo, der er hovedforfatter til Charter 2008. En engelsk version af dokumentet findes på min hjemmeside charter08.eu.
<P>
Efter mit seneste besøg i Beijing i maj 2006 blev alle de dissidenter, som jeg havde kontakt med, arresteret, fængslet og i nogle tilfælde torteret. Det gælder f.eks. for Hu Jia, der fortsat er i fængsel og har brug for lægebehandling, og i særdeleshed for Gao Zhisheng, der angiveligt er forsvundet efter tre et halvt år med fængsel, husarrest og tortur, hvilket har presset ham til to selvmordsforsøg. Gaos åbne breve til regimet i 2005 angav tonen for Charter 2008. Hans undersøgelse af forfølgelsen af den åndelige buddhistiske Falun Gong-gruppe fik udbredt støtte over hele Kina. Efter min mening bør myndighederne nu fremskaffe og frigive Gao Zhisheng.
<P>
Ingen bør være i tvivl om, at Europa-Parlamentet ikke vil opgive reformer i Kina og selvfølgelig i Tibet.
<SPEAKER ID="075" NAME="Eija-Riitta Korhola" AFFILIATION="PPE">
(FI) Hr. formand! Det er utåleligt, at de kommercielle interesser har trukket det længste strå i forbindelserne mellem EU og Kina, og at kravet om respekt for menneskerettighederne og den demokratiske udvikling mere eller mindre sidestilles med hjertelige hilsener.
<P>
Jeg har med interesse fulgt den dristighed, der er udvist af søgemaskineselskabet Google, og dets planer om at afslutte samarbejdet med de kinesiske myndigheder om filtrering af hjemmesider og censur samt om at forlade landet. Samtidig slår Google tydeligt til lyd for ytringsfrihed til de kinesiske internetbrugere.
<P>
Jeg deler mine kollegers bekymring vedrørende behandlingen af Liu Xiaobo og andre personer, der er fængslet på grund af deres politiske overbevisning, og jeg håber, at Rådet og Kommissionen vil tage Xiabos sag op på det næste topmøde mellem EU og Kina. De aftaler, der forhandles om i øjeblikket, bør gøre det helt klart, at den fremtidige udvikling af de kommercielle forbindelser med Kina vil blive bundet mere effektivt sammen med en politisk dialog samt respekten for menneskerettigheder.
<SPEAKER ID="076" NAME="Gesine Meissner" AFFILIATION="ALDE">
(DE) Hr. formand! Vi har diskuteret, hvordan vi bedst taler med og lægger pres på Kina, da det helt klart er meget lidt, der gør indtryk på dette land. Fru De Keyser sagde, at hendes gruppe derfor har trukket deres underskrift tilbage. Efter min mening er det ikke den rette fremgangsmåde. EU, der hylder menneskerettighederne i chartret om de grundlæggende rettigheder og Lissabontraktaten, bør mere end nogen blive ved med at påpege krænkelser af grundlæggende menneskerettigheder. I øjeblikket har vi ikke andre muligheder. Når vi finder på noget bedre, vil jeg straks være klar til at støtte det.
<P>
Det handler imidlertid ikke kun om Liu Xiaobo, men også om Gao Zhisheng, der er forsvundet, og som angiveligt har begået selvmord. Alle antager, at han er blevet dræbt på en eller anden frygtelig måde. Det er uacceptabelt. I forbindelse med OL opdagede vi, at hvis vi tager til Kina og tager kontakt der, sker der intet med hensyn til menneskerettighedssituationen. Vi håbede på forbedringer, men der skete ikke noget. Vi bør derfor fortsætte vores indtrængende anmodninger.
<SPEAKER ID="077" NAME="Neelie Kroes" LANGUAGE="EN">
Hr. formand! EU har givet klart udtryk for sin dybe bekymring over den uforholdsmæssigt hårde dom mod den fremtrædende menneskerettighedsforkæmper Liu Xiaobo, som fik 11 års fængsel for sin rolle som forfatter til Charter 2008, der er en plan for demokratiske og rettighedsbaserede reformer i Kina, samt for offentliggørelsen på internettet af en række skrifter vedrørende menneskerettighedsspørgsmål.
<P>
Vi lægger stor vægt på tanke- og ytringsfrihed som hjørnesten for vores demokratiske system. Dommen mod hr. Liu er helt uforenelig med den ret til ytringsfrihed, der er knæsat i den internationale konvention om borgerlige og politiske rettigheder, som Kina er medunderskriver af. Vi lægger i øvrigt også stor vægt på at beskytte retten til seksuel orientering som nævnt af fru Trüpel.
<P>
EU forsøgte at få adgang til retssagen, og vi beklager meget, at vores observatører blev nægtet adgang til retslokalet. Detaljerne fra retssagen indikerer tydeligt, at hr. Liu ikke fik mulighed for at levere et ordentligt forsvar, og at han ikke fik en retfærdig rettergang. EU vil fortsat opfordre den kinesiske regering til betingelsesløst at frigive hr. Liu samt til at afslutte chikanerierne og tilbageholdelserne af andre underskrivere af Charter 2008.
<P>
Vores overordnede politik over for Kina bygger på et konstruktivt engagement inden for rammerne af vores strategiske partnerskab. Vi har tidligere ved adskillige lejligheder glædet os over Kinas fremskridt med hensyn til sociale og økonomiske rettigheder samt over iværksættelsen af Kinas handlingsplan for menneskerettigheder, men på den anden side er der grund til meget stor bekymring over de borgerlige og politiske rettigheder samt over nogle af de seneste udviklinger som dem, parlamentsmedlemmerne giver udtryk for i dette resolutionsforslag.
<P>
EU's engagement i menneskerettigheder kommer til udtryk i vores regelmæssige politiske kontakter og i særdeleshed i vores menneskerettighedsdialog med de kinesiske myndigheder. Det seneste møde fandt som bekendt sted i Beijing den 20. november 2009. Styrken af vores forhold tillader en åben diskussion af disse sager. I fjor blev der på det 12. topmøde mellem EU og Kina talt om menneskerettigheder både under samtalerne og på pressekonferencen.
<P>
Fru Vergiat og fru Korhola nævnte cyberangrebene på Google. Kommissionen betragter dette som endnu en bekymrende udvikling i rammerne for ytringsfriheden i Kina. Vi følger naturligvis situationen nøje. Vi forstår, at der er igangværende samråd mellem virksomhederne og de kinesiske myndigheder. Vi vil forblive vagtsomme i tilfælde af lignende angreb på virksomheder i EU.
<P>
Jeg vil gerne forsikre Europa-Parlamentet om, at vi fortsat vil tage disse spørgsmål op - også på højeste niveau - og minde Folkerepublikken Kina om dens internationale forpligtelser på menneskerettighedsområdet. Vi vil også minde om de kinesiske forfatningsmæssige garantier vedrørende ytringsfrihed. Vi deler alle målsætningen om et mere åbent og gennemsigtigt Kina, der overholder menneskerettighederne og samarbejder om de globale udfordringer. Få at nå dette mål skal vi fortsætte arbejdet med at udvikle vores strategiske partnerskab.
<P>
Jeg vil gerne reagere på et spørgsmål fra fru De Keyser. EU har i stærkest mulige vendinger fordømt henrettelsen af den britiske statsborger Akmal Shaikh. EU beklager dybt det faktum, at Kina ikke ænsede de gentagne opfordringer fra EU og en af dets medlemsstater om at ophæve dødsdommen mod hr. Shaikh.
<SPEAKER ID="078" NAME="Formanden">
Forhandlingen er afsluttet.
<P>
Afstemningen finder sted kl. 12.00.
<P>
Skriftlige erklæringer (forretningsordenens artikel 149)
<SPEAKER ID="996" NAME="Cătălin Sorin Ivan  " LANGUAGE="RO">
Retten til liv samt til ytrings- og tankefrihed danner fundamentet for den europæiske integration og vores verdensanskuelse. Når en af vores partnere - i dette tilfælde Kina - gentagne gange krænker disse rettigheder, er vi nødt til at reagere. Vi skal imidlertid ikke gøre det ved kun at slynge beskyldninger mod Kina og helt ignorere de kulturforskelle, der adskiller os. Denne beslutning om menneskerettighedskrænkelser i Kina, navnlig i tilfældet Liu Xiaobo, er udtryk for en forenklet tilgang til de problemer, som det kinesiske samfund står over for. Vi vedtog bestemt ikke vores holdning i forhold til princippet om menneskerettighedernes ukrænkelighed, der ligger til grund for beslutningen, og som vi fuldt ud støtter. Det handlede snarere om den måde, hvorpå det kom til udtryk. For at nå de ønskede resultater skal vi bevare en atmosfære, der er blottet for konflikter mellem os og Kina. Det er den eneste måde, hvorpå vi kan bidrage til Kinas udvikling i retning af et samfund med dyb respekt for menneskerettighederne.
<SPEAKER ID="079" NAME="Anneli Jäätteenmäki  " LANGUAGE="EN">
"Vær ikke ond" er Googles velkendte motto. Kritikken af selskabets politik i Kina i årenes løb har sat spørgsmålstegn ved dette motto. Menneskerettighedsgrupper har beskyldt Google for at hjælpe den kinesiske regering med at undertrykke borgerne og i særdeleshed menneskerettighedsaktivister. Google vil åbenbart være mindre ond fremover. Virksomhedens beslutning om at starte en ufiltreret søgemaskine i Kina fortjener de varmeste lykønskninger. Med bekendtgørelsen af den ændrede politik i Kina risikerer Google indtægter fra verdens største internetmarked og en potentiel opgivelse af næsten 400 mio. brugere. I dette specielle tilfælde har Google bevist, at et stort multinationalt selskab faktisk kan fastholde sin etiske politik. Da Google stadig har sine grundlæggere ved roret, har det gode chancer for at få afspejlet sine centrale værdier og anskuelser i sine fremtidige handlinger. Og hvis Google fortsat har vind i sejlene, vil det bevise, at der ikke er nogen iboende konflikt mellem at tjene penge og handle på en bæredygtig og menneskelig måde.
<SPEAKER ID="995" NAME="Nuno Melo  " LANGUAGE="PT">
Der har været tilbagevendende menneskerettighedskrænkelser i Kina, og vi må ikke forsømme at fordømme dem. Det faktum, at EU er en af Kinas vigtigste økonomiske partnere, øger vores ansvar for at fordømme alle handlinger, der krænker rettighederne for landets borgere - specielt vedrørende ytringsfrihed og menneskerettigheder. Det er helt afgørende, at Folkerepublikken Kina respekterer og ærer sine forpligtelser over for Menneskerettighedsrådet.
<SPEAKER ID="080" NAME="Alajos Mészáros  " LANGUAGE="SK">
Jo større et lands geografiske udstrækning er, og jo mere økonomisk uafhængigt det er, desto vanskeligere er det at få det til at overholde menneskerettighederne. Jeg finder det uacceptabelt, at EU konstant sætter økonomiske interesser i første række i sine forbindelser med Kina. På næsten alle møder på højt diplomatisk plan formår vi kun at komme med en vag påmindelse om menneskerettighedskrænkelserne i dette land. I Europa har vi desværre haft mange negative erfaringer med kommunistiske regimers menneskerettighedskrænkelser. Jeg er derfor overbevist om, at det reelle antal menneskerettighedskrænkelser er langt større, end vi tror. Der er derfor et presserende behov for, at vi får Kina til at respektere menneskerettighederne selv om det kan betyde økonomiske og politiske ofre. Ellers kan udviklingen i Kina få en negativ effekt på den overordnede udvikling i den politiske situation i Asien med efterfølgende indvirkning på den generelle globale økonomi og politik.
<SPEAKER ID="081" NAME="Wojciech Michał Olejniczak  " LANGUAGE="PL">
Jeg stemte for beslutningen, der fordømmer menneskerettighedskrænkelser, fordi vi ikke må tolerere eller acceptere sådanne krænkelser, hverken som folk eller som borgere. Adfærd, der skader folk og deres friheder og rettigheder - som blev defineret for mange år siden - er i strid med de vestlige demokratiers fundament. Den dialog, som EU og Kina indledte i 2000, har ikke haft de ønskede virkninger. Vi bør derfor spørge os selv, om vi har gjort, hvad vi kan, og hvis svaret er "nej", skal vi anvende bestemmelserne fra beslutningerne om det økonomiske samarbejdes effektivitet. Menneskerettigheder bør danne grundlaget for en dialog mellem EU og Kina, og befolkningens interesser bør komme før økonomiske interesser.
<P>
Arrestationen af og domfældelsen over fredsforkæmperen og menneskerettighedsaktivisten Liu Xiaobo, der har krævet mere demokrati i Kina, har sendt et klart signal om, at vores nuværende foranstaltninger ikke er effektive. Det er derfor værd at træffe andre foranstaltninger - bortset fra beslutninger - der vil skabe større respekt for det, som Liu Xiaobo og tusindvis af andre kinesere samt mange andre mennesker rundt omkring i verden kæmper for.
<P>
For tredive år siden blev der i Kina indledt reformer, der viste verden, at der skete forandringer, som kunne være til gavn for samfundet. Vi forventer det samme i dag, og vi ønsker en partner, der respekterer vores grundlæggende principper.
