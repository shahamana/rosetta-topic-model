<CHAPTER ID="003">
EIB's årsberetning 2006 (forhandling)
<SPEAKER ID="007" NAME="Formanden">
Næste punkt på dagsordenen er betænkning af Jean-Pierre Audy for Budgetkontroludvalget om EIB's årsberetning 2006.
<SPEAKER ID="008" NAME="Jean-Pierre Audy">
ordfører. - (FR) Hr. formand, hr. kommissær, hr. formand for Den Europæiske Investeringsbank, mine damer og herrer! Først vil jeg gerne takke Dem, hr. Maystadt, for det fremragende forhold, De har opbygget til parlamentsmedlemmerne i Budgetkontroludvalget, hvilket har bidraget væsentligt til, at vi har været i stand til at udforme den betænkning, som vi nu skal drøfte. Jeg vil gerne samtidig takke Deres personale, og især viceformand Philippe de Fontaine Vive, som jeg kunne arbejde sammen med i fuld åbenhed i bankens hovedkvarter i Luxembourg.
<P>
De udfylder deres rolle, hr. Maystadt, med stor kompetence, varme, beslutsomhed og mod, men også med visdom og, vil jeg gerne tilføje, elegance.
<P>
EIB, som blev stiftet i henhold til Romtraktaten, fejrer 50-års jubilæum i 2008. Bankens medlemmer er EU's medlemsstater, og deres finansministre udgør styrelsesrådet. Dens mission er at bidrage til udviklingen af det fælles marked ved hjælp af kapitalmarkederne og dens egne midler. Den er et fællesskabsinstrument, men magten internt udøves mellemstatsligt.
<P>
Det er godt, at borgernes repræsentanter taler om disse spørgsmål i en tid, hvor borgerne selv kræver resultater af EU. De drager ofte fordel af EIB's tjenester uden at være klar over det. For det første vil jeg gerne lykønske banken med dens handling, dens ambitiøse aktivitetsplan og projekter. Jeg hilser især de fremragende egenskaber ved den nye strategi for 2007-2009 velkommen, herunder gennemskueligheden, styrkelsen af merværdien og den gradvise forøgelse af risikovilligheden, aktiviteterne til fordel for små og mellemstore virksomheder og lokale myndigheder, brugen af nye finansielle instrumenter og det intensiverede samarbejde med Kommissionen. Bankens vigtige rolle i naboskabspolitikken bør også understreges, og betænkningen opfordrer mere specifikt til yderligere udvikling af Euro-Middelhavs-faciliteten for investeringer og partnerskab, eller FEMIP, inden for rammerne af Euro-Middelhavs-politikken.
<P>
Jeg tror imidlertid, at det er tid for EU hurtigere og på en bedre måde at gå endnu længere med hensyn til både kontrol og støtte ved finansieringen af dens investeringer. Med hensyn til kontrolmekanismer tror jeg, at tiden er inde til at etablere ægte kontrol af bankreguleringen, og jeg foreslår, at EIB selv henvender sig til Det Europæiske Banktilsynsudvalg i London for at undersøge betingelserne for denne reguleringsopgave og især bestemme, hvem der kunne udføre den i det beklagelige fravær af en officiel europæisk banktilsynsenhed.
<P>
Vedrørende støtte til EU til finansiering af investering, hvor behovet er vurderet til 600 milliarder euro for det transeuropæiske transportnet alene, foreslår jeg, at EU's rolle med hensyn til udvikling af vores territorium tages op til overvejelse. De midler, der er tildelt af medlemsstaterne og EU, er langtfra i stand til at dække disse behov. Er det ikke forståeligt, hr. kommissær, at det skulle være vanskeligt for EU at finde 3,4 milliarder euro til finansiering af et så strategisk projekt som Galileo ud fra et industrielt, videnskabeligt og militært synspunkt under disse omstændigheder?
<P>
Jeg foreslår, at Kommissionen på grund af kvaliteten af EIB's menneskelige ressourcer, dens objektivitet og dens erfaring med finansiering af væsentlig infrastruktur overdrager den opgaven med at foretage en strategisk undersøgelse af finansieringen af investeringerne, som ikke udelukker nogen mulige scenarier: subsidier, betaling af beløb, som medlemsstaterne har bidraget med til EIB's kapital, lån (herunder specielle lån fra medlemsstaterne som fastlagt i artikel 6 i EIB's vedtægter), innovative instrumenter, såsom risikodeling, lånegarantiinstrumenter, finansieringsteknik, der passer til langtidsprojekter, som ikke er umiddelbart rentable i henhold til markedsbaserede finansielle kriterier, dannelsen af en investeringssektion inden for EU's budget, økonomiske konsortier mellem europæiske, nationale og lokale myndigheder, offentlig-private partnerskaber osv.
<P>
Disse idéer er fremsat i denne betænkning. Jeg ser frem til at overvære den efterfølgende forhandling.
<SPEAKER ID="009" NAME="Joaquín Almunia" LANGUAGE="ES">
Hr. formand, mine damer og herrer! Jeg vil gerne takke hr. Audy, som har udarbejdet og netop præsenteret en fremragende betænkning for os om Den Europæiske Investeringsbanks årsberetning for 2006. Jeg synes, som betænkningen afspejler, at den udbytterige dialog, der er opstået mellem Den Europæiske Investeringsbank og Parlamentet inden for de senere år, er meget betydningsfuld, da det gavner den demokratiske gennemskuelighed, hvilket er meget vigtigt for både Parlamentet og de finansielle institutioner.
<P>
EIB bidrager betydeligt til iværksættelsen og udviklingen af mange EU-politikker, og vi bør derfor hilse kvaliteten af denne dialog, som uden tvivl styrkes med Philippe Maystadt ved roret i banken, velkommen.
<P>
Den Europæiske Investeringsbanks aktivitet styrkes ligeledes gennem den nye finansielle ramme med de nye finansielle perspektiver for EU for perioden 2007-2013. Vi drøfter tydeligvis beretningen for 2006. Udviklingen af disse perspektiver i denne første periode på 15-16 måneder er endnu ikke dækket af beretningen, men med de nylancerede finansieringsinstrumenter, takket være disse nye perspektiver, vil dette samarbejde fortsætte og blive mere ambitiøst og effektivt inden for mange områder, i politikker om forskning og udvikling, regional udvikling, transeuropæiske net, støtte til små og mellemstore virksomheder osv.
<P>
Også med hensyn til Den Europæiske Investeringsbanks foranstaltninger udadtil på basis af disse finansielle perspektiver er EIB's nye eksterne mandat allerede vedtaget. Det er ikke blot i selve banken, men også inden for Den Europæiske Investeringsbanks gruppe, at samarbejdet øges med Den Europæiske Investeringsfond. Et bevis herfor er f.eks. Jeremieprogrammet.
<P>
Desuden er vi tilfredse med trepartsaftalen mellem Den Europæiske Investeringsbank, EBRD, som er Den Europæiske Bank for Genopbygning og Udvikling, og Kommissionen om foranstaltninger fra alle tre parter i lande, der grænser op til EU mod øst, og også med udviklingen af den nye FEMIP-facilitet, som hr. Audy henviste til, som gør et stort arbejde, og disse er eksempler på en stadig tættere forbindelse mellem bankens aktiviteter og EU's eksterne aktiviteter.
<P>
Hr. Audys betænkning fremhæver, og efter min mening med rette, Den Europæiske Investeringsbanks mulighed for at udvikle innovative investeringsinstrumenter, som kan få stor effekt med hensyn til forøgelsen af de ressourcer, der er til rådighed i EU's budget til gennemførelse af hele serier af politikker.
<P>
Kommissionen er bevidst om dette potentiale. Ikke blot har vi allerede indgået nogle aftaler med Den Europæiske Investeringsbank, som er godkendt af Rådet og Parlamentet, om at udrette mere med de samme budgetmæssige ressourcer på områder som f.eks. transeuropæiske net eller forsknings- og udviklingspolitikken, men også i forbindelse med revisionen af fælleskabsbudgettet, som vi vil foreslå, at der indledes forhandlinger om i slutningen af 2008 eller begyndelsen af 2009, ser vi på udvidelsen af disse nye investeringsmekanismer og den deraf følgende øgede kapacitet til foranstaltninger via de til rådighed værende budgetressourcer til andre prioritetsområder, såsom energi og klimaændringer.
<P>
Med hensyn til mekanismerne til samarbejdet med banken vil jeg også gerne oplyse Dem om, at vi allerede er ved at afslutte forhandlingerne med banken om en ny fælles hensigtserklæring, som dækker alle vores samarbejdsforbindelser, og vi håber, at det vil bevirke, at disse forbindelser bliver endnu mere effektive.
<P>
Jeg kan ikke give et svar på forslaget fra ordføreren, hr. Audy, hvis bekymring jeg deler med hensyn til, hvad den rette løsning er på tilsynet med Den Europæiske Investeringsbank som en finansiel institution. Jeg har ikke løsningen, men jeg synes, det er et meget relevant spørgsmål, som vi alle bør samarbejde om at finde et passende svar på.
<P>
Til sidst vil jeg gerne gentage Kommissionens tilfredshed med dette høje niveau af samarbejde mellem Parlamentet og Den Europæiske Investeringsbank, og jeg håber, at det i fremtiden vil sætte os alle - alle EU's institutioner - i stand til at bidrage bedre til opnåelsen af Unionens mål.
<SPEAKER ID="010" NAME="Marusya Ivanova Lyubcheva" LANGUAGE="BG">
Hr. formand! Betænkningen er et eksempel på godt samarbejde mellem Europa-Parlamentet og denne finansielle institution, som har til opgave at bidrage til en afbalanceret og sund udvikling af fællesskabet ved hjælp af kapitalmarkedets redskaber og egne ressourcer. Jeg lykønsker ordføreren med hans gode præsentation af Den Europæiske Investeringsbank, hans fornuftige forslag, der sigter mod en styrkelse af samarbejdet, effektiviteten og gennemskueligheden i forbindelse med opgaverne. I bankens beretning er der nævnt tilstrækkelige eksempler på opnåelse af EU's hovedmål og prioriteter, såsom den geografiske tildeling af investeringer, strategisk styring og projektområder. Fremtidige bestræbelser bør fokuseres på flere områder, såsom at opmuntre private virksomheder til at indføre investeringspolitikker, herunder projekter om social ansvarlighed på linje med EU's politik om social samhørighed og territorial balance, at identificere intern revision og interne kontrolmekanismer, at oprette kontorer i de nye medlemsstater og at etablere nye finansieringsmekanismer. Jeg støtter de ændringsforslag, der er stillet i Parlamentet, som omhandler strengere kontrol med kapitalen.
<SPEAKER ID="011" NAME="Bart Staes" LANGUAGE="NL">
Hr. formand, hr. kommissær, hr. Maystadt, mine damer og herrer! Parlamentet er kommet med en række anbefalinger, og jeg er enig i tre af dem. Jeg vil gerne bede hr. Maystadt om at reagere på dette i hans svar.
<P>
Vi er glade for, at Den Europæiske Investeringsbank fører en nultolerancepolitik over for svig og korruption. Parlamentet ville faktisk gerne styrke denne politik yderligere. Vi anbefaler f.eks. foranstaltninger til gennemførelse af en udelukkelsesmekanisme for virksomheder, der mistænkes for eller er fundet skyldige i korruption. Vi støtter en styrkelse af politikken om informanter, og vi går ind for en revision af de eksisterende procedurer vedrørende deltagelse i udbud. Hvad mener hr. Maystadt om disse?
<P>
Et andet element er, at der investeres mange milliarder euro i transeuropæiske net. Som Parlament bør vi især søge at støtte de projekter, der har et mindre eller negativt CO2-fodaftryk.
<P>
Endelig med hensyn til eksterne låneforretninger vil vi gerne have, at der føres tilsyn for at sikre, at disse aktiviteter, især på det afrikanske kontinent, er i overensstemmelse med den europæiske konsensus om udvikling og også gennemførelsen af milleniumudviklingsmålene.
<P>
Hvordan reagerer hr. Maystadt i sin egenskab af formand for Den Europæiske Investeringsbank på Parlamentets anbefalinger?
<SPEAKER ID="012" NAME="Koenraad Dillen" AFFILIATION="NI">
(NL) Hr. formand! Vi sætter pris på fremhævelsen i denne betænkning af EIB's nultolerancepolitik med hensyn til svig og korruption og også det stigende antal undersøgelser, der udføres af OLAF. Erfaring med låneaftaler har imidlertid vist os, at EIB ikke er uden synd. For nylig blev f.eks. et lån på 100 milliarder euro til et stort mineprojekt i Congo stærkt kritiseret på grund af alle mulige større uregelmæssigheder, såsom mangel på gennemskuelighed i forhandlingsprocessen og i den endelige kontrakttildeling. Der var en alvorlig interessekonflikt. Siden 2000 har Den Europæiske Investeringsbank allerede investeret flere end 700 millioner euro i alle mulige mineprojekter i Afrika.
<P>
Det, jeg gerne vil understrege i den forbindelse, er, at disse mange millioner kommer fra EU's skatteborgere, og at vores institutioners låne- og kontraktpolitik derfor også skal underkastes et så grundigt tilsyn som muligt, især når der skal finansieres projekter uden for Europa.
<SPEAKER ID="013" NAME="Paul Rübig" AFFILIATION="PPE-DE">
(DE) Hr. formand, hr. formand Maystadt! Jeg vil gerne lykønske hr. Audy, fordi han gjorde det meget klart, at transeuropæiske net har særlig betydning for os. Jeg kan forestille mig, at EIB i denne sammenhæng også har et incitamentsinstrument til ejerskabsmæssig adskillelse.
<P>
Vi har nu Kommissionens forslag foran os, som går ud på at øge fokus på ejerskabsmæssig adskillelse i energi- og telekommunikationssektoren. Mit forslag ville være at fokusere på at skabe incitamenter her snarere end at fokusere på at udarbejde lovgivningsmæssige forpligtelser.
<P>
Mit andet punkt er, at eksportindustrien i øjeblikket har vanskeligt ved at opretholde sine resultater, især nu hvor euroen er stærk. Ville det ikke være muligt at fokusere på særlige programmer for garanteret støtte til vores EU-virksomheders eksportresultater?
<SPEAKER ID="014" NAME="Philippe Maystadt">
formand for Den Europæiske Investeringsbank. - (FR) Hr. formand, hr. kommissær, mine damer og herrer! Jeg vil gerne først og fremmest have lov til at sige tak, fordi jeg får mulighed for endnu en gang at fortsætte vores dialog med Europa-Parlamentet. Jeg mener, det er vigtigt, at en institution som EIB regelmæssigt bør forklare sig over for dem, der repræsenterer EU's borgere.
<P>
Jeg vil især gerne takke hr. Audy for hans betænkning. Jeg kan bekræfte, at han personligt har lagt mange kræfter i udarbejdelsen af denne betænkning. Han deltog i mange arbejdsmøder både i Bruxelles og i Luxembourg og fortsatte derved den konstruktive dialog, vi indledte med hans forgængere. Han fremhævede to punkter i sin præsentation her til formiddag.
<P>
Det første spørgsmål har vi allerede talt om i tidligere betænkninger - jeg kan huske hr. Schmidts betænkning og hr. Lipietz' betænkning - og det er spørgsmålet om, hvorvidt Den Europæiske Investeringsbank, fordi den er en bank, bør være underlagt bankkontrol eller tilsyn. Det er der ikke taget højde for i de foreliggende tekster. Der er selvfølgelig revisioner af Den Europæiske Investeringsbank: revision af Revisionsretten i den udstrækning, som EIB anvender EU-midler, og også revision af revisionsudvalget, som er sammensat af eksperter, der er udpeget af styrelsesrådet, som rapporterer direkte til vores styrelsesråd. Det er imidlertid sandt, at hvis vi ønsker at anvende de bedste bankpraksis på EIB, ville det uden tvivl være ønskeligt, at et specialorgan undersøgte, om disse praksis anvendes korrekt på EIB.
<P>
Teoretisk set er der tre mulige veje. Den første er skrevet ind i Masstrichttraktaten i artikel 105, stk. 6. Dette ville være den mulighed, at Den Europæiske Centralbank udførte denne tilsynsrolle. I traktaten er det anført, at Rådet med enstemmighed kan tildele Den Europæiske Centralbank en tilsynsrolle. Dette er en mulighed, der eksisterer i teorien, men i realiteten er det tvivlsomt, hvorvidt medlemsstaterne, i det mindste i øjeblikket, ved enstemmighed ville tildele Den Europæiske Centralbank denne nye rolle.
<P>
En anden mulighed er den, som vi uformelt er gået i gang med, nemlig at anmode en national myndighed om det. I øjeblikket er det myndigheden i Luxembourg, tilsynsrådet for Luxembourgs finansielle sektor, som også udfører denne rolle i forhold til Den Europæiske Investeringsbank, især når det drejer sig om at undersøge, om Basel II anvendes korrekt.
<P>
En tredje vej til undersøgelse ville være at styrke det revisionsudvalg, der er fastlagt i vores vedtægt, og omdanne det til et delvist banktilsyn. Reformtraktaten indeholder bestemmelser om udvidelsen af revisionsudvalget. Et første skridt kunne være at nedsætte en række banktilsyn, som ville tilføre revisionsudvalget den nødvendige erfaring for at kontrollere, at EIB faktisk anvender bedste praksis i denne sag.
<P>
Det andet punkt, der blev fremhævet af hr. Audy, var den særlige rolle, han gerne ville se Den Europæiske Investeringsbank spille i infrastrukturen, især de transeuropæiske transportnet. Som De ved, spiller EIB allerede en relativt vigtig rolle heri. Sidste år finansierede vi de transeuropæiske transportnet med et beløb på næsten 9 milliarder euro. Vi bruger forskellige instrumenter, herunder vores ordning for struktureret finansiering, som gør det muligt for os at løbe flere risici end sædvanligt. F.eks. gjorde vi det for nylig i forbindelse med en græsk motorvej. Dette er et godt konkret eksempel på brugen af denne særlige ordning for at tilskynde den private sektor til at løbe flere risici i driften af en motorvej.
<P>
Sammen med Kommissionen udviklede vi for ganske nylig en ny garantimekanisme til at dække en særlig type af risici, risikoen ved utilstrækkelig trafik i de første år af driften af et stykke infrastruktur. Erfaringen har vist, at de første fire til fem år ofte er de vanskeligste. Det er de år, hvor indtjeningen ikke nødvendigvis ligger på det niveau, vi havde håbet på. Dette skaber problemer for private virksomheder, så for at tilskynde den private sektor til at påtage sig finansieringen af denne infrastruktur, uanset dette problem, har vi sammen med Kommissionen udviklet en ny garantimekanisme.
<P>
Jeg vil gerne tilføje, at Den Europæiske Investeringsbank har taget initiativ til at oprette et europæisk ekspertcenter for offentlig-private partnerskaber til at dele vores ekspertise inden for dette område med nationale repræsentanter. Dette er bestemt et område, hvor EIB er ivrig efter af fortsætte sin aktion.
<P>
Hr. Staes stillede et spørgsmål om politik til bekæmpelse af svig. Vi har lige offentliggjort en politik til bekæmpelse af svig efter en høringsprocedure, der krævede adskillige talerunder. I forbindelse med det særlige spørgsmål, han rejste, om et præklusionssystem, der ville forbyde virksomheder, der er skyldige i svig eller korruption, fortsat deltagelse i projekter, som vi finansierede, meddeler vi i denne politik, at vi håber at være i stand til at bruge det samme system, som Kommissionen forsøger at etablere. Hvis vi af juridiske grunde - og vi bør vide dette inden slutningen af året - ikke kunne bruge det samme system, ville vi oprette vores eget præklusionssystem.
<P>
Med hensyn til vores finansiering i energisektoren har vi revideret vores politik om finansiering af energiprojekter i lyset af de europæiske retningslinjer for bekæmpelsen af klimaændringerne. Som følge heraf har vi besluttet af prioritere investeringer af den type, der reducerer CO2-udledningerne, og dette viser sig allerede i tallene for 2007, da finansieringen til fremstilling af elektricitet ved hjælp af fossile brændstoffer kun udgør 25 % af vores finansiering i energisektoren. I 2007 overstiger det beløb, som vi har givet tilsagn om til vedvarende energiformer, f.eks. langt det beløb, som vi har givet tilsagn om til de mere traditionelle former for energifremstilling.
<P>
Endelig med hensyn til milleniumudviklingsmålene forsøger vi helt klart så vidt muligt at sikre os, at vores projekter bidrager til opnåelsen heraf. Jeg vil imidlertid gerne henlede Deres opmærksomhed på, at når vi griber ind uden for EU, handler vi på basis af særlige mandater fra Det Europæiske Råd. Milleniumudviklingsmålene optræder ikke som sådan i de mandater, vi har fået fra Det Europæiske Råd. Derfor er det ikke muligt at have en direkte forbindelse, som De gerne ville have.
<P>
Endelig kan jeg til hr. Dillen, som, hvis jeg har forstået det korrekt, nævnte et projekt, som han sagde vi finansierede i Den Demokratiske Republik Congo, sige, at vi nu i mange år ikke har ydet mere finansiel støtte til Den Demokratiske Republik Congo. Vores bestyrelse har i princippet godkendt finansieringen af et mineprojekt i Katanga, men der er endnu ikke betalt noget til dette projekt. Låneaftalen er endnu ikke underskrevet. Hvorfor det? Det er fordi, den nye congolesiske regering ganske rigtigt ønskede at genforhandle licensbetingelserne for at sikre, at mere af fortjenesten vendte tilbage til den congolesiske stat, og vi udsatte underskrivelsen af kontrakten, indtil der var opnået en tilfredsstillende aftale mellem udbyderen og den congolesiske regering.
<P>
Hr. formand! Dette er nogle få svar, som jeg kan give talerne, og jeg vil gerne endnu en gang takke Parlamentet og især Budgetkontroludvalget for vores fremragende samarbejde.
<P>
(Bifald)
<SPEAKER ID="015" NAME="Formanden">
Mange tak, formand Maystadt. Vi er meget taknemmelige for, at De er tilstede her i dag, for deres beretning og især for det arbejde, De gør for EU som formand for Den Europæiske Investeringsbank.
<SPEAKER ID="016" NAME="Jean-Pierre Audy">
ordfører. - (FR) Hr. formand! Jeg vil til gengæld gerne takke kommissær Almunia og formanden for Den Europæiske Investeringsbank, hr. Maystadt, for disse specifikke svar. Jeg vil også gerne takke ordførerne for de politiske grupper, som støttede udfærdigelsen af denne betænkning.
<P>
Jeg vil blot gerne udveksle nogle tanker om den forhandling, vi lige har haft, først om opgaven med regulering. Jeg tror, det er i alles interesse, at der etableres en bankregulering af denne slags. Jeg har tydeligvis ikke løsningen. Idéen om, at Den Europæiske Centralbank skulle gøre det, synes jeg er god. At lade Luxembourgs tilsynsmyndighed spille en stærkere uafhængig rolle, en ægte tilsynsrolle, kunne også være en løsning på kort sigt. Ikke desto mindre tror jeg, at Parlamentet vil være meget interesseret i en udtalelse fra Det Europæiske Banktilsynsudvalg, hvis banken henvender sig til det som foreslået i betænkningen.
<P>
Endelig med hensyn til finansiering af infrastruktur vil jeg gerne sige, at EU klart står ved en skillevej, og at finansiering ikke er nok nu, men at gæld helt klart ikke bør anvendes til finansiering af driften, hvilket uheldigvis er tilfældet i nogle medlemsstater. Gæld, der anvendes med stor dygtighed til investering, er imidlertid en vigtig del af de økonomiske og sociale resultater i EU, som konkurrerer med alle de andre økonomiske regioner i verden. Jeg tror, at tiden er inde til en væsentlig udviklingspolitik for jorden delvist støttet af investering. Der skal være offentlige investeringer, for hvis der ikke er det, kan vi ikke forvente, at der er private investeringer. Der er et problem med den kollektive tillid til EU's fremtid, og jeg er lettet over, at Den Europæiske Investeringsbank kan tilbyde sin ekspertise takket være dens erfaring og kvaliteten af de menneskelige ressourcer.
<SPEAKER ID="017" NAME="Formanden">
Forhandlingen er afsluttet.
<P>
Afstemningen finder sted i dag.
<P>
Skriftlig erklæring (artikel 142)
<SPEAKER ID="018" NAME="Jorgo Chatzimarkakis  " AFFILIATION="ALDE">
skriftlig. - (DE) Først vil jeg gerne rette en varm tak til ordføreren og lykønske ham med det gode, afbalancerede arbejde, han har udført. Jeg lykønsker EIB med dets vellykkede aktiviteter og ambitiøse forretningsplan. Når det drejer sig om energi og innovation, hjælper EIB EU med at gennemføre dets politik. Uden EIB ville vi ikke have fået CIP-programmet sat så godt i gang.
<P>
EIB's strategi for 2007-2009 indeholder bestemmelser om styrkelsen af merværdien, den gradvise øgning af risikovilligheden, brugen af nye finansielle instrumenter og det intensiverede samarbejde med Kommissionen. Jeg bifalder i høj grad denne strategi.
<P>
Evalueringen af aktiviteten af EIB's ordfører og de foreslåede næste skridt er korrekte. Vi må imidlertid ikke glemme, at Parlamentets rolle er begrænset. Selv om EIB er en af Fællesskabets institutioner, udøves dets magt internt i henhold til mellemstatslige regler, hvilket betyder, at medlemsstaterne er de mest indflydelsesrige aktionærer. Parlamentet har kommenteret EIB's aktivitetsberetninger regelmæssigt siden 1999, og dette har udviklet sig til et tæt, tillidsfuldt, vellykket samarbejdsforhold. Jeg vil især gerne rose samarbejdet med formand Maystadt, som er forbilledligt for forbindelserne med andre institutioner.
