<CHAPTER ID="011-02">
2. FN-styrkernes indblanding i seksuelle overgreb i Liberia og Haiti
<SPEAKER ID="253" NAME="Formanden">
Næste punkt på dagsordenen er forhandling om FN-styrkernes indblanding i seksuelle overgreb i Liberia og Haiti.
<SPEAKER ID="254" NAME="José Javier Pomés Ruiz " LANGUAGE="ES">
Hr. formand! Hvorfor taler vi om FN her? Fordi EU er den vigtigste donor af midler, som gør det muligt for FN, denne fantastiske opfindelse, at fungere.
<P>
Her sammen med mig er Nirj Deva, som er en brændende forsvarer af den nødvendige rolle, som FN skal spille i verden.
<P>
Der er 100.000 personer, der arbejder for FN for at bevare verdensfreden, og praktisk taget alle gør et godt stykke arbejde, men der er beskyldninger og anklager om forbrydelser om seksuelt misbrug, børneprostitution og pædofili. Det har der været i Republikken Congo og i Kosovo, og det er der nu i Liberia og i Haiti, hvor jeg netop er vendt tilbage fra.
<P>
I løbet af de år, der er gået siden 1994, er der blandt de 100.000 soldater, der er blevet udstationeret til de fredsbevarende styrker, blevet efterforsket mere end 300 tilfælde af seksualforbrydelser mod børn og ressourcesvage personer. Som et resultat af de 319 tilfælde, der er blevet efterforsket, er der 169 soldater, der er blevet dømt. Hvis vi skal bevare freden, og hvis vi har brug for, at FN's medlemsstater sender soldater, er vi nødt til at holde meget nøje øje med, at de tager af sted for at bevare freden og ikke for at tage på en betalt sexferie, der primært er betalt med europæiske penge.
<P>
Formålet med dette beslutningsforslag er således at rose FN's rolle, men det er også et forsøg på at sige, at det er nødvendigt, at de medlemsstater, der er ansvarlige for de fredsbevarende soldater og styrker, opfører sig civiliseret og overholder menneskerettighederne.
<P>
Vi skal derfor forebygge nye voldtægter af kvinder og børn, stoppe pædofili og stoppe anvendelsen af europæiske midler via FN til begåelse af seksualforbrydelser.
<SPEAKER ID="255" NAME="Ilda Figueiredo " LANGUAGE="PT">
Som bekendt har der været fremført klager over, at børn er blevet voldtaget og tvunget til prostitution af FN's fredsbevarende styrker i Haiti og Liberia, hvilket kommer efter andre lignende skandaler også med pædofili udført af FN-personel i Den Demokratiske Republik Congo og menneskehandel i Kosovo.
<P>
Det er dybt chokerende handlinger, som vi fordømmer, og vi forlanger, at der gennemføres foranstaltninger, der sikrer, at sådanne handlinger ikke sker igen. Det er helt uantageligt, at misbrug og seksuel udnyttelse samt andre kriminelle handlinger begås af FN-personel i strid med menneskerettighederne samt i åbenlys strid med organisationens fredsbevarende og humanitære mission, som på denne måde svigtes. Som det fremhæves i den beslutning, som vi tilslutter os, er vi bekendt med, at der er blevet gjort noget i form af undersøgelser og disciplinære foranstaltninger. Som det seneste tilfælde dog viser, må også troppernes hjemlande gribe ind for at undgå gentagelser, og at det arbejde smudses til, som flertallet udfører.
<P>
Vi anmoder også FN om at træffe foranstaltninger til beskyttelse af sårbare personer, navnlig kvinder, børn og flygtninge, i områder med FN-tropper. Vi anmoder dog også Kommissionen og medlemsstaterne om at støtte foranstaltninger til at gøre kvinder, der befinder sig i konflikt- og postkonfliktsituationer, mere modstandsdygtige, således at de bliver mindre sårbare over for seksuel udnyttelse.
<SPEAKER ID="256" NAME="Marek Aleksander Czarnecki" AFFILIATION="UEN">
forslagsstiller. - (PL) Hr. formand! I forrige århundrede var den største årsag til bekymring aggressive supermagter som Tyskland under Hitler og Sovjetunionen. Desværre ophørte disse problemer ikke med det nye århundrede. I det 21. århundrede står vi stadig over for vold og umenneskelig, ydmygende behandling af andre. Dette er særligt beklageligt, når organisationer, der har til opgave at hjælpe nationer, som er blevet undertrykt og udsat for uretfærdigheder, sender fredsbevarende personel, som i stedet for at yde hjælp, forårsager mere lidelse og ydmygelse.
<P>
Sådan er situationen i Liberia og Haiti for øjeblikket. I stedet for at opretholde sikkerhed, fred og respekt for individuelle rettigheder har det fredsbevarende personel gjort sig skyldigt i den skændige praksis at misbruge kvinder og unge piger seksuelt. Der har endog været tilfælde, hvor børn er blevet voldtaget og tvunget ud i prostitution. Alle former for seksuelt misbrug og andre former for kriminalitet begået af FN-personel, som er i åbenlys strid med fredsbevarende og humanitære missioner, der på denne måde svigtes, skal fordømmes kategorisk.
<P>
De pågældende mennesker har lidt nok allerede. De ventede forhåbningsfuldt på redning, men hvad fik de i stedet for? Den samme historie om igen, bortset fra at gerningsmændene denne gang var dem, som de forventede skulle hjælpe dem.
<SPEAKER ID="257" NAME="Miguel Angel Martínez Martínez " LANGUAGE="ES">
Hr. formand! Den vigtigste støtte til FN er EU's strategiske prioritering i forbindelse med udenrigspolitikken. Det har Europa-Parlamentet gentaget med særlig anerkendelse af aktionerne i forbindelse med konfliktforebyggelse og fredsmissioner. Denne støtte kom endnu en gang til udtryk via den parlamentsdelegation, der besøgte New York for et par uger siden, og som holdt møder med generalsekretæren og de ansvarlige for fredsbevarelsesoperationerne.
<P>
Alt det, vi netop har sagt, er i overensstemmelse med Parlamentets beslutning om at give Sakharov-prisen til Kofi Annan på grund af den indsats, han har gjort inden for det område, vi her beskæftiger os med. Den beslutning, vi vedtager, skal således ses med udgangspunkt i den solidaritet, som vi fra EU's side giver udtryk for i forbindelse med FN's vanskelige arbejde inden for dette område.
<P>
Det er beklageligt og helt i gennem ødelæggende for selve organisationen, at en del af det personale, der handler i FN's navn, har opført sig kriminelt og bevisligt har begået seksuelle overgreb mod kvinder og børn i de lande, hvor de var udsendt. En sådan opførsel er ødelæggende for FN's image, der desuden er udsat for stort pres fra personer i verden, hvis tanker er i strid med det, vi tænker, og som ud fra et ensidigt syn på de internationale forbindelser ville foretrække, at FN's rolle blev stærkt begrænset.
<P>
Det er derfor, at vi, når vi fordømmer disse handlinger, ikke alene erkender, at de udgør en undtagelse, men også udtrykker vores tilfredshed med, at det er FN selv, der har bragt dem frem i lyset. Vi opfordrer ligeledes FN til, at det er yderst forsigtig ved udvælgelsen og uddannelsen af de personer, der enten som FN-aktører eller som samarbejdspartnere fra medlemsstaterne eller de associerede ngo'er deltager i disse opgaver.
<P>
For FN og for os, der identificerer os med organisationen, er det absolut nødvendigt at fjerne enhver tvivl om vores syn på den omtalte adfærd, og vi er alle ansvarlige for, at de skyldige bliver straffet.
<SPEAKER ID="258" NAME="Raül Romeva i Rueda" AFFILIATION="Verts/ALE">
(ES) Hr. formand! Selv om det allerede i sig selv er uacceptabelt, at der er nogen, der udnytter og misbruger kvinder og børn og benytter sig af deres sårbare situation, hvor de ikke kan forsvarer sig, som vi dagligt ser i Afghanistan eller som for nyligt - og det er også blevet nævnt - i Sudan eller Republikken Congo, er det helt utilgiveligt, at de ansvarlige for dette misbrug ydermere er dem, der havde ansvaret for at beskytte dem.
<P>
Dette er især alvorligt, når det ydermere drejer sig om FN-personel, der, som det er blevet nævnt, er ansvarlig for at beskytte ikke kun disse personers liv og værdighed, men også freden som begreb.
<P>
De fortsatte tilfælde af seksuel vold, som dem, der er blevet begået i Haiti og Liberia af FN-personel, og i særdeleshed af soldater, civilt personale og politiet, må i intet tilfælde og under ingen omstændigheder ignoreres eller forblive ustraffet. De skal fordømmes og straffes på passende vis.
<P>
I denne forbindelse er det særdeles bekymrende, at de personer, der bliver smidt ud af organisationen på grund af seksuel udnyttelse eller misbrug, kun sjældent bliver dømt i deres lande. Regeringerne i disse lande har derfor et ansvar, og det er derfor også nødvendigt, at straffrihed for denne type hændelser under ingen omstændigheder kan accepteres. Det betyder nødvendigvis, at vi skal tage skridt frem mod vedtagelsen af en international traktat, der skal være bindende og indeholde sanktionsmuligheder, og som klart og tydeligt kan opdage og reagere i forbindelse med denne type forbrydelser, når de bliver begået.
<P>
Det er fuldstændig uacceptabelt at udvise fleksibilitet i denne forbindelse. Efter min mening er det for det første nødvendigt, at vi de facto anvender det grundlæggende og klassiske princip om nultolerance, sådan som FN's generalsekretær, Kofi Annan, har sagt ved flere lejligheder. For det andet er det også nødvendigt at tackle spørgsmålet med udgangspunkt i kvindernes sårbare situation i forbindelse med konflikter efter krigen.
<P>
Det er derfor vigtigt, at bistandsprogrammerne prioriterer en styrkelse af kvinderne, så de i denne situation kan forsvare sig og bliver mindre sårbare, end de er i dag.
<SPEAKER ID="260" NAME="Michael Gahler" LANGUAGE="DE">
Hr. formand! FN er en organisation, som nyder stor troværdighed i forbindelse med emnet fredssikring. Det er yderst vigtigt, at denne anseelse bevares. Når vi nu modtager chokerende rapporter om voldtægt og seksuelt misbrug, må man vel desværre også formode, at der er et stort ukendt antal, også i betragtning af den kendsgerning, at der er rapporter om en kultur af tavshed inden for selve FN-missionen. Jeg er overbevist om, at det eneste, der kan være vellykket, er en nultolerance-strategi. Dvs. at de militære chefer på stedet straks skal sende de berørte hjem, og i den forbindelse skal udstationeringsstaten forpligte sig til at forfølge dem strafferetligt og disciplinærretligt derhjemme. For de enkelte soldater, hvoraf mange kommer fra udviklingslandene, er en sådan indsats også økonomisk interessant. Hvis det rygtes, at der rent faktisk statueres et eksempel, at folk bliver sendt hjem og følgelig heller ikke længere får betaling, er det vel den mest effektive mulighed for at reducere sådanne hændelser fremover. Det skal dog også stå klart, at foresatte, som tolererer det, ikke længere kan stå til rådighed fremover ved sådanne indsatser.
<SPEAKER ID="261" NAME="Karin Scheele" LANGUAGE="DE">
Hr. formand! Henvisningen til FN-personels seksuelle misbrug af børn i Haiti og Liberia er kun den seneste i rækken af lignende skandaler. Disse overtrædelser af menneskerettighederne står i kras modsætning til FN's fredsbevarende, humanitære opgave.
<P>
FN-tropper bidrager i mange dele af verden til at mestre overgange fra diktaturer til demokratier og transformationsprocesser. Men igen og igen har enkelte blåhjelme imidlertid begået graverende forseelser og dermed skadet fredsindsatsens ry. Da skoling og disciplinering af tropper i sidste ende også er medlemsstaternes ansvar, opfordrer vi de lande, som stiller FN-kontingenterne, til at indlede disciplinærsager mod de anklagede personer. Vi opfordrer FN til at skabe et arbejdsmiljø, hvor en kultur af tavshed ikke har en chance. For dette står i modsætning til FN's nultolerance-politik.
<P>
Det må ikke være sådan, at seksuelt misbrug ikke anmeldes af frygt for gengældelsesforanstaltninger. Der er i dag også blevet gjort opmærksom på vigtigheden af en styrkelse af kvindens rolle. I denne forbindelse vil jeg gerne appellere til Rådet, til Kommissionen, men også til FN om, at FN's Sikkerhedsråds resolution 1325, der blev vedtaget i 2000, gennemføres i praksis.
<SPEAKER ID="262" NAME="Marios Matsakis" LANGUAGE="EN">
Hr. formand! Der er nu tilstrækkeligt bevis for, at en række fredsbevarende styrker under FN i de senere år har været involveret i frygtelige forbrydelser mod den sårbare civile befolkning, som de forventes at beskytte. Disse forbrydelser omfatter så afskyelige handlinger som voldtægt og seksuel udnyttelse af børn.
<P>
Der er tre sider af sagen, som er ekstremt foruroligende. For det første er det næsten sikkert, at de rapporterede og undersøgte sager kun er toppen af isbjerget. Nogle påstår, at der for hver undersøgt sag er 10, som aldrig vil komme for en dag. For det andet iværksætter ikke bare de involverede kriminelle, men også deres overordnede i de fleste tilfælde en dækmanøvre - soldaterkammeratskabet bliver til sammensværgelse og beskyttelse af kriminelle.
<P>
Under alle omstændigheder er gennemførelsen af en tilbundsgående undersøgelse under disse omstændigheder ikke bare vanskelig, men i de fleste tilfælde umulig. Det har betydning, at værnetinget for FN-soldater afhænger af de pågældende personers hjemland. En sådan sag om værneting er fyldt med proceduremæssige og retlige problemer og giver i realiteten FN-soldater immunitet mod retsforfølgelse.
<P>
For det tredje slipper den skyldige med en meget lav straf i de fleste sager, der er efterforsket, og hvor forbrydelsen findes godtgjort. Normalt ville en pædofil voldtægtsforbryder blive dømt til fængsel på livstid i de fleste lande, men en pædofil voldtægtsforbryder i FN-regi ville sandsynligvis blot få en disciplinærstraf eller blive udelukket fra igen at blive antaget til FN-missioner.
<P>
Denne skændige, foragtelige og afskyelige kriminelle aktivitet udført af FN-ansatte må ikke passere ustraffet, og FN-hierarkiets endelige politiske ansvar kan heller ikke fejes ind under gulvtæppet. FN's afgående generalsekretær, Kofi Annan, har meget at forklare i denne sag.
<SPEAKER ID="263" NAME="Urszula Krupa" LANGUAGE="PL">
Hr. formand! Den aktuelle debat om krænkelser af menneskerettighederne er specielt chokerende og afskyelig, fordi den vedrører menneskehandel og seksuelt misbrug af børn i Liberia, Haiti, Congo og andre steder begået af humanitære missioners personale, som forventes at hjælpe og tage sig af ofre for sult og væbnede konflikter og sørge for deres sikkerhed, beskyttelse og ernæring.
<P>
Udnyttelse, seksuelt misbrug, tvangsprostitution og handel med sultende børn viser, hvilken forgrovning og moralsk fordærv folk kan synke ned i, når de lader deres drifter råde og ignorer moralske principper. Selv om det kun er en lille gruppe, der har gjort sig skyldig i den slags skændige og chokerende praksis, er det de andre, de tusindvis af engagerede missionsdeltagere, der må leve med mistanken, og det fører til, at de opgiver håbet.
<P>
Det er grunden til, at vi ikke kan forholde os tavse og må kræve, at de skyldige bliver straffet, og at humanitære missioners personel udvælges og screenes omhyggeligt.
<SPEAKER ID="264" NAME="Józef Pinior" AFFILIATION="PSE">
(PL) Hr. formand! Jeg vil gerne fremhæve tre ting. For det første gør det chok og den forfærdelse, som var en følge af rapporterne om, at FN-styrker var indblandet i seksuelt misbrug i Liberia og Haiti, det klart, at FN's strukturer skal afklare disse spørgsmål helt, og at de personer, der har gjort sig skyldige i disse forbrydelser, skal retsforfølges og dømmes.
<P>
Det andet punkt er det, som Miguel Angel Martínez allerede har været inde på, nemlig FN's fredsbevarende styrkers rolle i den moderne verden og den betydning, som EU tillægger disse styrker.
<P>
Det tredje punkt er nødvendigheden af, at FN's fredsbevarende styrker uddannes specielt i menneskerettigheder, herunder spørgsmål om forholdet mellem kønnene. Jeg vil gerne understrege, at kvinder bør deltage forholdsmæssigt i FN's fredsbevarende missioner. Disse tiltag kunne i fremtiden blive en garanti for, at forbrydelser af denne art aldrig gentager sig.
<SPEAKER ID="265" NAME="Kathy Sinnott" AFFILIATION="IND/DEM">
(EN) Hr. formand! Kan vi virkelig efter Østtimor, Somalia, Kosovo og Congo opfatte det, der sker i Haiti og Liberia, som enestående? Uanset hvor FN tager hen, lader det til, at der sker seksuelle overgreb mod den civilbefolkning, som de forventes at beskytte.
<P>
Kofi Annan har været generalsekretær for FN og dets fredsbevarende styrker i mange år, mens FN-ansatte, som han har ansvar for, har udøvet dette misbrug. Han har ikke gjort noget som helst ved det. Tværtimod tillader han, at der dækkes over det, hvilket en intern FN-rapport om seksuelt misbrug i Østtimor viser. Selv om seksuelt misbrug har været et problem i området siden FN's ankomst i 1999, er ikke en eneste FN-ansat eller FN-soldat blevet retsforfulgt, heller ikke selv om sagen har drejet sig om østtimoriske børn. Paven og Vatikanet stilles til ansvar for præsters seksuelle misbrug, så hvorfor gælder det samme princip ikke for Kofi Annan og FN?
<P>
Hr. Annan trækker sig snart tilbage med stor ære og en klækkelig pension. Jeg håber, at hans efterfølger vil tage seksuelt misbrug alvorligt.
<SPEAKER ID="266" NAME="Jacques Barrot" LANGUAGE="FR">
Hr. formand, mine damer og herrer! Det siger sig selv, at Kommissionen deler Parlamentets indignation og bekymring over denne uacceptable og utålelige opførsel fra soldater, der deltager i fredsbevarende operationer.
<P>
Dette spørgsmål hører selvfølgelig ikke strengt taget under Kommissionens kompetence. Det er imidlertid indlysende, at den udnyttelse og de seksuelle overgreb, som nogle medlemmer af De Blå Baretter har gjort sig skyldig i, kan kun være til stor bekymring for os. Disse episoder har undergravet tilliden fra den lokale befolkning, som allerede er traumatiseret og forarmet, og de er også et brud på den forpligtelse til omsorg, der påhviler alt fredsbevarende personel.
<P>
Kommissionen støtter derfor fuldt ud de foranstaltninger, FN har truffet som led i dens nultolerancepolitik over for en sådan udnyttelse og seksuelle overgreb. Kommissionen slutter sig naturligvis til Parlamentet med henblik på at tilskynde FN til hurtigt at styrke sin indsats kraftigt på dette område.
<SPEAKER ID="267" NAME="Formanden">
Forhandlingen er afsluttet.
<P>
Afstemningen finder sted med det samme, efter eftermiddagens forhandlinger.
