<CHAPTER ID="023">
Det europæiske år for bekæmpelse af fattigdom og social udstødelse (forhandling) 
<SPEAKER ID="155" NAME="Formanden">
Næste punkt på dagsordenen er betænkning af Marię Panayotopoulos-Cassiotou for Udvalget om Beskæftigelse og Sociale Anliggender om forslag til Europa-Parlamentets og Rådets afgørelse om det europæiske år for bekæmpelse af fattigdom og social udstødelse (2010).
<SPEAKER ID="156" NAME="Vladimír Špidla" LANGUAGE="CS">
Hr. formand, mine damer og herrer! Jeg vil gerne takke ordføreren, fru Panayotopoulos-Cassiotou, og Udvalget om Beskæftigelse og Sociale Anliggender samt ordføreren for Udvalget om Kvinders Rettigheder og Ligestilling, fru Geringer, for deres udmærkede arbejde.
<P>
Det europæiske år 2010 kommer til at spille en central rolle i udviklingen af det sociale Europa. Den valgte indgangsvinkel, nemlig et år, hvor de centraliserede og de decentraliserede metoder kombineres, er en indgangsvinkel, der burde give de bedste muligheder for at skabe politisk kohærens mellem emnerne og de forskellige ledelsesniveauer og give en vis fleksibilitet, når der tages hensyn til hver enkelt medlemsstats særlige situation.
<P>
Det europæiske år 2010 vil give EU og medlemsstaterne mulighed for at forny deres politiske engagement, og det vil understrege, at fattigdom og social udstødelse har indflydelse på den sociale og økonomiske udvikling i EU og på vores borgeres værdighed. Målet med det europæiske år 2010 er at vise, at det er muligt at bekæmpe fattigdom og også at vinde kampen.
<P>
Det europæiske år 2010 giver også plads til en debat om europæiske værdier og respekten for disse værdier som et nøgleelement i udviklingen af offentlige politikker i både EU og medlemsstaterne. Det vil hjælpe til at sikre, at mennesker, der er berørt af fattigdom og social udstødelse, ses i et andet lys.
<P>
Kommissionen har altid insisteret på, at dette koncept, denne indgangsvinkel, bør sættes på skrift. Jeg tror, at de fleste af de ændringsforslag, som Parlamentet har fremlagt, går i denne retning.
<SPEAKER ID="157" NAME="Marie Panayotopoulos-Cassiotou">
ordfører. - (EL) Hr. formand, hr. kommissær, mine damer og herrer! Ifølge den fælles rapport om social beskyttelse og social inklusion for 2008 lever 16 % af EU's befolkning stadig under fattigdomsgrænsen, og 19 % af alle børn risikerer fattigdom og social udstødelse, og det til trods for, at medlemsstaterne i år 2000 forpligtede sig til at reducere fattigdommen kraftigt inden udgangen af 2010.
<P>
Fattigdom berører ikke kun kvinder, børn og visse samfundsgrupper, der altid har været særligt udsatte. Langt fra at være udryddet er fattigdommen faktisk blevet forstærket af den internationale udvikling i sektorerne for energi- og fødevareproduktion og af interne skævheder i de mindre velhavende områder af EU. På disse steder hersker der kronisk strukturelle ulemper, f.eks. kan der være tale om øsamfund eller fjerntliggende og ikkeindustrialiserede områder.
<P>
Fattigdom og social udstødelse er en trussel mod udviklingen, konkurrencedygtigheden og den sociale model. Det krænker også menneskerettighederne i et Europa, der ønsker at være et forbillede for respekt for menneskelig værdighed og fremme af lige muligheder for alle.
<P>
Kommissionens forslag om et europæisk år til bekæmpelse af fattigdom og social udstødelse i 2010, med et væsentligt højere budget end det, der er blevet helliget tidligere europæiske år, er et vigtigt skridt mod fremme af solidaritet, social retfærdighed og større økonomisk og social samhørighed.
<P>
Det er vores ambition at gøre 2010 til en milepæl for anerkendelsen af den flerdimensionelle karakter, som fattigdom og social udstødelse har. Denne anerkendelse omfatter ikke alene materiel fattigdom, men også adgang til sundhedstjenester, boliger, social beskyttelse, uddannelse, undervisning, arbejde og livskvalitet. Vi må acceptere, at dem, der lever i fattigdom, har ret til at leve et værdigt liv og til at deltage i det sociale og økonomiske liv. Vi må stadfæste det fælles ansvar, som medlemsstaternes europæiske organer, arbejdsmarkedsparterne og alle EU-borgerne har for at øge den sociale samhørighed. 2010 vil lægge grundlaget for effektive strukturer under et fælles ansvar og en retfærdig omfordeling af rigdomme.
<P>
Gruppen for Det Europæiske Folkeparti (Kristelige Demokrater) og De Europæiske Demokrater førte an i forhandlingerne og vedtog ændringsforslag, der muliggjorde et samarbejde mellem alle de politiske grupper i Parlamentet. Dermed har vi styrket Kommissionens forslag, idet vi har udvidet definitionen af sårbare kategorier og tilføjet emner, som f.eks. imødekommelsen af behovene i familier med særlige udfordringer, i familier med enlige forsørgere og i store familier, behandlingen af de særlige problemer, som handicappede eller hjemløse står over for, og fremme af en aktiv integration og adgang til kultur og rekreation.
<P>
Dette betyder naturligvis ikke en afvigelse fra det primære mål, nemlig at forbedre den økonomiske situation for enkeltpersoner og familier ved at give dem adgang til et hæderligt og varigt arbejde. Et godt arbejde giver tilfredsstillelsen af at bidrage med noget og den nødvendige selvstændighed til at opfylde de mest udsatte borgeres, f.eks. børns og ældres, behov.
<P>
Som parlamentsmedlemmer har vi på tæt hold fulgt den korrekte håndhævelse af fællesskabslovgivningen om lige muligheder for alle. Vi har deltaget i udformningen og indførelsen af integrerede og koordinerede politikker på nationalt, regionalt og lokalt plan. Politikkerne er udviklet af offentlige og private organer med deltagelse af de berørte parter, således at principperne om god regeringsførelse, subsidiaritet og proportionalitet kan overholdes.
<P>
De faktorer, der er medvirkende til, at det europæiske år for bekæmpelse af fattigdom og social udstødelse bliver vellykket, er en styrkelse af den åbne koordinationsmetode, koordineringen af eksisterende EU-programmer og resultaterne af tidligere europæiske år, civilsamfundets aktive deltagelse og Kommissionens korrekte bedømmelse af forslag og resultater.
<P>
Spørgsmålet om, hvorvidt ngo'er skal deltage og niveauet for finansieringen af deres medvirken, har været genstand for et forlig mellem Parlamentet, Kommissionen og Rådet. Vi at glade for, at Rådet har accepteret et forslag om at vedlægge beslutningen en supplerende udtalelse fra Kommissionen om at opfordre små og mellemstore ngo'er til at deltage og om muligheden for, at nationale instanser fuldt ud kan finansiere denne deltagelse.
<P>
Jeg vil gerne takke de ansvarlige embedsmænd, kolleger og medparlamentsmedlemmer for deres bidrag i forbindelse med forberedelserne til denne beslutning.
<SPEAKER ID="159" NAME="Lidia Joanna Geringer de Oedenberg">
ordfører for udkastet til udtalelse fra Udvalget om Kvinders Rettigheder og Ligestilling. - (PL) Hr. formand! At højne livskvaliteten for borgerne i EU's medlemsstater er et centralt element i den europæiske integration. Alligevel viser statistikken, at 78 millioner mennesker i EU lever under fattigdomsgrænsen, og størstedelen af disse er børn, kvinder og ældre. Dette betyder, at EU ikke alene må iværksætte økonomiske foranstaltninger, men også sociale initiativer, og dette har Parlamentet bemærket ved adskillige lejligheder. I sin afgørelse af 15. november 2007 understregede Parlamentet, at styrkelsen af den sociale samhørighed og udryddelsen af fattigdom og social udstødelse bør være politiske prioriteter i EU. Kommissionens initiativ til at gøre 2010 til det europæiske år for bekæmpelse af fattigdom og social udstødelse passer perfekt ind i denne sammenhæng, og det kunne bidrage væsentligt til at skabe politisk opmærksomhed og opfordre til omfattende aktiviteter, der kunne styrke social beskyttelse og integration yderligere.
<P>
Budgettet, der er afsat til dette initiativ - 17 millioner euro - er rekordstort, men det er iværksættelsen af projekter på nationalt plan, der er hovedelementet i at få projektet til at lykkes. Derfor opfordrer vi stærkt medlemsstaterne til at deltage i dette initiativ og afsætte passende menneskelige og økonomiske ressourcer til projektet.
