<CHAPTER ID="015">
Indlæg af et minuts varighed om politisk vigtige sager
<SPEAKER ID="039" NAME="Formanden">
Næste punkt på dagsordenen er indlæg af et minuts varighed om politisk vigtige sager.
<SPEAKER ID="040" NAME="Vytautas Landsbergis" AFFILIATION="PPE-DE">
(LT) Hr. formand! Kimen til den fremtidige europæiske fascisme blev lagt i Rusland i slutningen af det 19. århundrede. Sloganet var kort og klart: "Bekæmp jøderne! Frels Rusland!" Over hundrede år senere er den russiske politiske kultur præget af et lignende hadefuldt slogan: "Bekæmp georgierne! Frels Rusland!"
<P>
Disse ord er blevet et våben for den russiske præsident, for udenrigs- og forsvarsministre og for den russiske duma. Lavere rangerende officerer og fascistiske bøllebander støtter denne forfølgelse. Dette er ingen nyhed, da det er blevet almindeligt at myrde mennesker med en mørkere hudfarve på gaderne i russiske byer.
<P>
EU bør have sit eget slogan: "Frels Rusland! Stop den russiske nazisme!" Repræsentanter for den russiske regering og demokratiske kræfter bør derfor indbydes til en drøftelse af, hvordan EU kan hjælpe det nye Rusland med at bekæmpe det omsiggribende fremmedhad, under vores fælles juridiske miljøkonference.
<SPEAKER ID="041" NAME="Magda Kósáné Kovács" AFFILIATION="PSE">
(HU) Hr. formand! Nobels fredspris blev i 2006 givet til en økonom fra Bangladesh, Muhammad Yunus, og til hans egen bank, Grameen Bank.
<P>
Nobelkomitéens afgørelse har ikke kun skabt glæde, men har også vist vejen frem og givet håb til dem, der ønsker en human og fredelig verden. Mange af os mener, at fattigdom og social udstødelse er nogle af de grundlæggende årsager til krig og destruktive handlinger. Der er mennesker, der er fremmede i deres eget land, som har mistet enhver menneskelig kontakt og chance for at føle sig hjemme nogen steder i verden. Muhammad Yunus' mikrokreditsystem er ikke udelukkende velgørenhed, der ofte blot lindrer de velstilledes skyldfølelse. Systemet er baseret på udlån af penge, og det skaber således grundlag for samarbejde og giver mennesker fornyet tro på fremtidige muligheder.
<P>
Som medlemmer af Europa-Parlamentet bør vi betragte dette års fredspris som en udfordring og en opgave. Den fattigdom, der findes i Bangladesh, findes også i Europa. Lad os til stadighed overveje de muligheder, der ligger i små skridt, hvad enten der er tale om udlån, iværksætteri eller højnelse af videnniveauet, da vi med små skridt kan nå langt hen ad vejen imod menneskelig værdighed.
<SPEAKER ID="042" NAME="Graham Watson" AFFILIATION="ALDE">
(EN) Hr. formand! Dette er nærmere et spørgsmål til Dem. Jeg er bekendt med, at hr. Borrell Fontelles sendte en skrivelse til hr. Barroso og hr. Vanhanen, hvori han anmodede dem om senest den 23. oktober at underrette Parlamentet om navnene på og porteføljerne for de to nye kommissærer fra Bulgarien og Rumænien. Jeg vil gerne vide, om vi har fået nogen besked om, hvorvidt vi kan forvente at få oplyst navnene og porteføljerne i løbet af ugen.
<SPEAKER ID="043" NAME="Formanden">
Da jeg ikke har de oplysninger, som De ønsker, vil jeg forhøre mig på formandens kontor.
<SPEAKER ID="044" NAME="Claude Turmes" AFFILIATION="Verts/ALE">
(FR) Hr. formand! For to uger siden skete der en togulykke på linjen mellem Luxembourg og Frankrig. Seks mennesker døde, og 12 personer blev såret. Jeg vil derfor gerne kondolere ofrenes familier. Vi er nødt til at træffe nye foranstaltninger efter en sådan ulykke.
<P>
Et af problemerne i forbindelse med grænseoverskridende jernbanetransport er, at de forskellige landes sikkerhedssystemer er meget forskellige. Luxembourgs system afviger fra det belgiske system, der på sin side afviger fra det franske system, der afviger fra det tyske system. De tyske jernbaner skal derfor håndtere tre forskellige systemer ud over deres eget system.
<P>
I lyset af denne ulykke er den bedste løsning at øge investeringerne i det europæiske sikkerhedssystem ERTMS. Jeg håber, at Kommissionen vil gøre Luxembourg og regionen som helhed til pilotregion for indførelsen af nye systemer og ordninger.
<P>
Jeg mener også, at flagskibet, TGV-toget, der vil forbinde Paris og Luxembourg fra næste år, der absolut skal være ...
<P>
(Formanden fratog taleren ordet)
<SPEAKER ID="045" NAME="Kyriacos Triantaphyllides" AFFILIATION="GUE/NGL">
(EL) Hr. formand! I sidste uge indledtes i Tyrkiet retssagen mod tre personer, som er ansvarlige for den tyrkiske oversættelse af en bog af den amerikanske forfatter Noam Chomsky. Bogens forlægger, oversætter og redaktør anklages efter tyrkisk straffelovs § 301 for at have forårsaget offentlig opstandelse og ansporet til fjendtlighed mod tyrkere og for bagvaskelse af republikken og det tyrkiske parlament.
<P>
Jeg kan huske, at vi i mødeperioden i september også drøftede § 301 og det forhold, at Tyrkiet nu er nødt til at efterleve nogle af de værdier, som EU står for, hvis landet vil opnå den europæiske profil, det tragter efter. En måned senere ser vi nu, at tingene ikke har ændret sig, og at den tyrkiske uforsonlighed ikke er blevet mindre.
<P>
Jeg vil derfor spørge Dem, hr. formand, om vi skal fortsætte med at være vidner til dette absurde teater, eller vi skal styrke det demokratiske ord og fordømme denne nye retssag, som krænker ytringsfriheden og menneskerettighederne.
<SPEAKER ID="046" NAME="Janusz Wojciechowski" AFFILIATION="UEN">
(PL) Hr. formand! Der blev afholdt demonstrationer i går i Italien i protest mod arbejdslejre i Italien. Jeg støtter fuldt ud demonstranterne, men jeg vil også gerne understrege, at min gruppe, Gruppen Union for Nationernes Europa, i begyndelsen af september anmodede om en debat om udenlandske arbejdstageres situation i EU-medlemsstaterne. Der er ikke blot tale om et italiensk problem, idet det også berører andre lande, nogle mere end andre. Parlamentet bør ikke fortsat tie. Vi bliver nødt til at sende et entydigt budskab. Vi bør på det kraftigste opfordre medlemsstaterne til at bekæmpe alvorlige krænkelser af menneskerettighederne. Det forventer borgerne, og med desto større ret skal Parlamentet ikke fortsat tie. Jeg anmoder derfor på ny om gennemførelse af den debat, som UEN-Gruppen har efterlyst.
<SPEAKER ID="047" NAME="Georgios Karatzaferis" AFFILIATION="IND/DEM">
(EL) Hr. formand! Parlamentets formand, hr. Borrell, besøger Athen i næste uge som led i et officielt program. Jeg vil gerne opfordre formanden til at afsætte lidt tid - bare en halv times tid - til at gå over på den anden side af Parlamentet, hvor han finder Parthenon. Der vil han kunne se, at der mangler flere af de vidunderlige værker, der er frembragt af historiens største kunstner, Fidias. Dem har englænderne taget, og de befinder sig på British Museum. Det er absurd, at disse værker fra Parthenon, som er et af verdens syv vidundere, befinder sig uden for Parthenon.
<P>
Jeg vil derfor opfordre hr. Borrell til at besøge Parthenon og se dette frastødende syn, så han kan bakke os op, når vi opfordrer til, at man leverer disse skulpturer, som englænderne nedsættende kalder "marmorgenstande", tilbage. Det er skulpturerne fra Parthenon. Som sagt er det et af verdens syv vidundere, som man har "slagtet" og fjernet stykker fra, som nu pryder British Museum.
<P>
Jeg vil appellere til alle civiliserede mennesker om, at skulpturerne gives tilbage til det sted, hvor de blev skabt. Til Akropolis, et sted, som alle civiliserede mennesker bør besøge.
<SPEAKER ID="048" NAME="Ryszard Czarnecki" AFFILIATION="NI">
(PL) Hr. formand! Hr. Borrell, Europa-Parlamentets formand, og mange polske medlemmer af Europa-Parlamentet har gennem de sidste to år ved flere lejligheder være alvorligt uenige, og de fleste polske parlamentsmedlemmer har i denne forbindelse været kritiske over for formandens syn på vores land. I dag ønsker jeg imidlertid at takke formanden for den holdning, han gav udtryk for under det seneste topmøde i Lahti, og jeg ved, at jeg taler på vegne af mange andre polske parlamentsmedlemmer. Ifølge det franske dagblad Libération var hr. Borrell en af de fem europæiske ledere, der vovede at kritisere Rusland. De andre var Polens præsident og premierministrene i Sverige, Danmark og Letland. Jeg vil gerne takke hr. Borrell, fordi han understregede, at Unionen ikke vil give køb på menneskerettighederne for at få energi. Jeg vil også gerne takke ham, fordi han satte spørgsmålstegn ved, om Rusland stadig er et demokrati. Europa vil huske formand Borrells udtalelser, og landene i Central - og Østeuropa vil huske hans mod. Jeg vil derfor gerne takke formanden på hans eget sprog: gracias, Señor Presidente.
<SPEAKER ID="049" NAME="Michael Gahler" AFFILIATION="PPE-DE">
(DE) Hr. formand! Jeg vil gerne oplyse Parlamentet om, at de etiopiske myndigheder sidste torsdag udviste to diplomater, der var en del af EU's delegation. Der er her en sammenhæng med arrestationen af Yalemzewd Bekele, et etiopisk medlem af delegationens medarbejderstab, som af myndighederne beskyldes for aktiv oppositionsvirksomhed mod den etiopiske regering, og som derfor forsøgte at flygte til Kenya.
<P>
For to uger siden mødte Glenys Kinnock og jeg de to diplomater og Yalemzewd Bekele i Addis Abeba. Hun sidder nu fængslet i Moyale, og vi nærer de største bekymringer for, hvordan hun bliver behandlet der. FN's særlige rapportør om tortur beskæftiger sig også med sagen.
<P>
Jeg opfordrer indtrængende Kommissionen til at leve op til sin omsorgspligt som arbejdsgiver og sørge for en juridisk rådgiver til fru Bekele. Trojkaen bør også rejse fra Addis Abeba til Moyale og forsikre sig om, at fru Bekele ikke har lidt fysisk overlast, og kræve en forklaring fra de etiopiske myndigheder på de beskyldninger, de rejser mod hende. Vores formand bør også skrive et brev til sin etiopiske kollega.
<SPEAKER ID="050" NAME="Csaba Sándor Tabajdi" AFFILIATION="PSE">
(HU) Hr. formand! I dag fejrer vi halvtredsårsdagen for den ungarske revolution i 1956. Denne dag fejres ikke kun i Ungarn, men også internationalt. 56 stats- og regeringschefer er rejst til Ungarn for at fejre denne dag med os. Denne begivenhed var lige så vigtig som foråret i Prag i 1968 og den polske solidaritetsbevægelse. Disse tre begivenheder var en forudsætning for den sovjetiske kommunismes undergang og de nye regimer i Centraleuropa i 1989 og 1990. Den ungarske revolution i 1956 er imidlertid unik, da ingen af de andre modstandsbevægelser blev inddraget i væbnet kamp mod den sovjetiske hær, og ingen af de andre lande meldte sig ud af Warszawa-pagten og erklærede sin neutralitet. Heltene fra 1956 stod forenet i troen på, at en lille nation kan besejre en totalitær supermagt. I 1956 lød kravet: "Tilbage til Europa!" I 2004 blev arven fra 1956 indfriet med Ungarns tiltrædelse af EU.
<SPEAKER ID="051" NAME="Sarah Ludford" AFFILIATION="ALDE">
(EN) Hr. formand! Jeg vil gerne opfordre Parlamentets formandskab såvel som parlamentsmedlemmerne fra hele det politiske spektrum til fortsat at presse på for at få EU såvel som Det Forenede Kongerige til at forsøge at overtale præsident Musharraf i Pakistan til omgående at bruge sin magt til at benåde Mirza Tahir Hussain eller i det mindste ændre hans dødsdom.
<P>
Hr. Hussain er britisk-pakistansk statsborger og har opholdt sig på dødsgangen i 18 år, dømt for et mord, som han hele tiden har erklæret sig uskyldig i. Han er kun blevet dømt ved de islamiske shariadomstole, efter at han blev frikendt ved de almindelige verdslige domstole. Vi fik i sidste uge oplyst, at henrettelsesdatoen var blevet udsat to måneder, således at den finder sted efter den britiske tronarving, prinsen af Wales' officielle besøg i Pakistan i denne uge.
<P>
Jeg opfordrer imidlertid alle til at fortsætte bestræbelserne på at overtale præsident Musharraf til at bruge sin ubestridelige magt i henhold til forfatningen til at rette op på denne situation og sikre en retfærdig løsning og ikke blot en udsættelse af henrettelsen.
<SPEAKER ID="052" NAME="Willy Meyer Pleite" AFFILIATION="GUE/NGL">
(ES) Hr. formand! Jeg opfordrer Kommissionen og Rådet - EU kort sagt - til over for de argentinske myndigheder at give udtryk for deres bekymring over situationen for de vigtige vidner i de retssager, der er blevet rejst for at behandle straffriheden og fastlægge ansvaret for alle de ulovlige handlinger, der fandt sted under diktaturet.
<P>
Et af disse tilfælde er Jorge Julio López' forsvinden. Han spiller en afgørende rolle i sagen mod en politibetjent fra Buenos Aires, Miguel Etchecolatz, der var torturbøddel under diktaturet, den sorteste periode i Argentinas historie. Dette vidne har været forsvundet siden september, hvilket har skabt voldsom bekymring blandt de mange vidner, der skal afgive deres vidnesbyrd for at belyse sandheden, så alle forbrydelserne bliver straffet.
<P>
Jeg anmoder derfor EU om at rejse denne konkrete sag over for de argentinske myndigheder.
<SPEAKER ID="053" NAME="Gerard Batten" AFFILIATION="IND/DEM">
(EN) Hr. formand! Den 20. august 1989 kolliderede uddybningsfartøjet Bowbelle med cruiseren Marchioness, og 51 mennesker mistede livet. Som følge af denne tragedie gennemførte regeringen strengere sikkerhedskrav for fartøjer på Themsen.
<P>
Da regeringen nu agter at gennemføre EU-direktiv 96/50/EF, er der i dag risiko for, at disse sikkerhedsbestemmelser udhules. De krav, der er gældende i Det Forenede Kongerige i dag, vil blive erstattet af langt mere lempelige krav inden for rammerne af et harmoniseret europæisk bådførercertifikat. Dette er imidlertid ikke nødvendigt, da medlemsstaterne i henhold til artikel 3, stk. 2, i det pågældende direktiv har mulighed for at indføre undtagelser i forbindelse med nationale vandveje og udstede bådførercertifikater på egne betingelser.
<P>
Jeg opfordrer derfor alle parlamentsmedlemmerne fra Det Forenede Kongerige til at skrive til ministeren, dr. Stephen Ladyman, og anmode ham om at anvende den undtagelsesbestemmelse, der er fastsat i direktivet, med henblik på at sikre højere sikkerhedsstandarder på Themsen.
<SPEAKER ID="054" NAME="Jim Higgins" AFFILIATION="PPE-DE">
(EN) Hr. formand! Hvis USA og EU bliver enige om "open skies"-transportaftalen på luftfartsområdet, vil dette indebære en række fordele som f.eks. øget konkurrence og billigere billetpriser - generelt bedre vilkår for passageren og forbrugeren. En af de største hindringer, nemlig EU's modvilje mod at udveksle passageroplysninger med USA, er nu blevet overvundet. Ejerskabet af luftfartsselskaberne er imidlertid en anden hindring, der skaber store problemer i USA, og som der er gjort indsigelser imod i den amerikanske kongres.
<P>
I mellemtiden forsøger den irske transportminister, hr. Cullen, at få Kommissionen til at godkende en bilateral aftale mellem Irland og USA. Det protesterer jeg imod af to grunde. For det første vil den underminere den globale tillid til "open skies". For det andet vil den medføre uoprettelig skade i Shannon-lufthavnen i Irland, der fungerer som en udfaldsport for transatlantiske rejser. Der bør ikke indgås en bilateral aftale mellem Irland og USA, før der foreligger en omfattende, global aftale. Kommissionen bør forkaste den.
<SPEAKER ID="055" NAME="Yannick Vaugrenard" AFFILIATION="PSE">
(FR) Hr. formand! Tilstrømningen af indvandrere er gennem nogen tid blevet beskrevet som en tilsyneladende uacceptabel trussel. Den yderste højrefløj har taget denne retorik til sig, hvilket cementerer denne sammenblanding af kriminalitet og indvandring, der er fremherskende på dette område.
<P>
Sagen er den, at disse indvandrere først og fremmest er ofre, ofre for de mafialignende netværk, der beriger sig ved at indsmugle mænd og kvinder, der ønsker at skabe en fremtid for sig selv, og ofre for europæiske forretningsfolk og udlejere af slumejendomme, der tjener store penge på henholdsvis at slavebinde billig arbejdskraft og udleje usunde boliger til urimelige priser.
<P>
Vi bør i denne situation gøre brug af alle eksisterende fællesskabsinstrumenter, således at vi kan bekæmpe disse sektorer. Lad os se på de regler, hvori det fastslås, at asylansøgninger skal behandles af den første medlemsstat, som asylansøgeren ankommer til, da dette er en uacceptabel belastning for lande i Syd - og Østeuropa. De overfyldte og umenneskelige transitlejre kan ikke længere accepteres.
<P>
Endelig skal vi være objektive og have mod til at sige, at Europa får brug for lovlige indvandrere for at kompensere for det demografiske underskud. Vi skal forlade vores politiske bekvemmelighedszone og afholde os fra at komme med letkøbte ideologiske udtalelser, og vi skal gøre det klart, at indvandring også kan være en mulighed for Europa.
<SPEAKER ID="056" NAME="Georgios Papastamkos" AFFILIATION="PPE-DE">
(EL) Hr. formand! En opgørelse af EU's politik over for landene i det sydøstlige Europa med centrum på Vestbalkan viser både positive og negative resultater.
<P>
Efter kritikken af strategien for EU's videre udvidelse, som også vedrører de vestlige balkanlande, har man en følelse af, at de europæiske institutioner ikke længere er så lydhøre over for det pågældende område.
<P>
Jeg mener, at vi har pligt til inden for rammerne af det parlamentariske diplomati at gøre EU's strategi mere sammenhængende, gennemsigtig og effektiv, så det sydlige aspekt af europæisk politik bliver mere synligt.
<SPEAKER ID="057" NAME="Marie-Noëlle Lienemann" AFFILIATION="PSE">
. - (FR) Hr. formand, mine damer og herrer! EADS og de industriprojekter, som denne gruppe er involveret i, herunder Airbus, gør det til et af Europas største flagskibe, et industrielt flagskib, symbolet på vores fremtidige teknologi og kompetencer. Denne virksomhed har store problemer. Jeg vil ikke dvæle ved årsagerne - herunder de ledelsesmæssige årsager - der kan begrunde eller forklare nogle af de aktuelle problemer, der nødvendiggør en effektiv indsats.
<P>
Jeg vil i stedet henvise til udtalelserne fra Airbus' ledelse, der har meddelt, at virksomheden sandsynligvis er nødsaget til at overflytte aktiviteter til eller etablere en række aktiviteter i de såkaldte "dollarområder", hvis den skal være konkurrencedygtig, alene fordi vekselkursen for euro/dollar er til skade for en af EU's vigtigste højteknologisektorer. Når hr. Trichet får stillet et spørgsmål i denne forbindelse, har han kun en ting sige: "Jeg behøver ikke forklare mig, når vi taler om valutakursen"!
<P>
Mener De ikke, at Europas monetære politik bør ændres hurtigst muligt?
<P>
(Formanden fratog taleren ordet)
<SPEAKER ID="058" NAME="András Gyürk" AFFILIATION="PPE-DE">
(HU) Hr. formand! Det er i dag 50 år siden, revolutionen brød ud i Ungarn. Det første slag i den spirende kamp for frihed fra sovjetisk undertrykkelse fandt sted i det ungarske radiohus. Oprørerne vidste, at systemet ud over magt først og fremmest var baseret på løgne. Symbolet på disse løgne var kommunistpartiets talerør, statsradioen. De revolutionære sejrede, og radiostationen kunne således viderebringe de ord, der senere skulle blive et slagord. "Vi løj om natten, vi løj om dagen, vi løj på alle bølgelængder."
<P>
Kommunismen blev holdt i live i Ungarn ved hjælp af magt og løgne, der også dannede grundlag for undertrykkelsen i de øvrige lande i Sovjetblokken. Selv om den ungarske revolution blev knust af de overvældende kolonner af tanks, der rullede ind i landet, ved vi i dag, at begivenhederne i Budapest, Prag og Gdansk ikke skete forgæves, og at ofrene ikke døde forgæves. Europa er i dag frit og forenet.
<P>
For at sikre, at der aldrig nogensinde igen indføres systemer i Europa baseret på magt og løgne, skal vi huske fortiden. Dette er baggrunden for, at jeg sammen med mine kolleger har iværksat et initiativ med henblik på at gøre den 4. november, årsdagen for den ungarske revolutions nederlag, til en mindedag for ofrene for kommunisme i Europa.
<SPEAKER ID="059" NAME="Panagiotis Beglitis" AFFILIATION="PSE">
(EL) Hr. formand! Den 29. august forelagde FN's generalsekretær, Kofi Annan, Sikkerhedsrådets medlemmer en rapport af en uafhængig ekspert, Paulo Sérgio Pinheiro, om vold mod børn.
<P>
Denne rapport giver et meget sort billede af vold mod og misbrug af børn og fremhæver de alvorlige krænkelser af børns rettigheder, der sker her i verden. Det er en rapport, der skal ruske op i menneskehedens kollektive bevidsthed og mobilisere til forsvar af de grundlæggende menneskelige principper og værdier.
<P>
Jeg vil benytte mig af, at kommissær Frattini er til stede i dag, og sige, at jeg synes, at denne FN-rapport bør tages op og drøftes i EU's institutioner, især i Europa-Parlamentet, sammen med Kommissionens seneste meddelelse om en europæisk strategi for børns rettigheder.
<P>
EU er nødt til at gå forrest og skabe et fælles system af bindende regler om beskyttelse af børns rettigheder, der skal gælde for alle medlemsstater.
<SPEAKER ID="060" NAME="Marie Panayotopoulos-Cassiotou" AFFILIATION="PPE-DE">
(EL) Hr. formand! Det er kommet frem i medierne, at en ansat i et flyselskab i Det Forenede Kongerige forfølges og risikerer at blive fyret, udelukkende fordi hun havde en kæde om halsen med et kors på størrelse med en 5-cent.
<P>
Vi taler om demokrati, frihed og retfærdighed som principper, der også bør konsolideres i kandidatlandene. Vi vil gerne give europæerne og alle andre indbyggere i verden sikkerhed for, at de ikke vil blive forfulgt på grund af ytringsfrihed - hvad enten denne kommer til udtryk gennem ord eller gennem påklædning - og især at de ikke vil blive forfulgt på grund af deres religiøse overbevisning.
<P>
I Grækenland bliver over 80 % af indbyggerne døbt og bærer et kors hele deres liv. Hvordan kan vi kræve respekt for religionsfriheden i kandidatlandene, når vi ikke forsvarer muligheden for et så enkelt religiøst udtryk? Jeg håber, kommissæren vil træffe nogle foranstaltninger ...
<P>
(Formanden afbrød taleren)
<SPEAKER ID="061" NAME="Renate Sommer" AFFILIATION="PPE-DE">
(DE) Hr. formand! Jeg vil gerne gøre Parlamentet opmærksom på en episode mellem polske grænsemyndigheder og et tysk udflugtsskib, Adler Dania, for nogle dage siden, som sejlede ind i havnen i den polske by Swinoujscie, hvorpå tre civilklædte polske toldere uden skriftlig bemyndigelse forsøgte at beslaglægge fartøjets samlede spiritusbeholdning. Kaptajnen reagerede ved at vende skibet omkring og sejle tilbage til Tyskland i høj fart, idet han blev skarpt forfulgt af en hurtigbåd fra det polske grænsepoliti, som også affyrede nødraketter i retning mod Adler Dania.
<P>
Det er helt utroligt, at den slags kan ske, men det fremgår af de breve, jeg har modtaget fra folk med lignende personlige erfaringer, at der desværre ikke er tale om et enkeltstående tilfælde. Gang på gang oplever vi problemer ved EU's grænser til flere nye medlemsstater og også til andre nabolande. F.eks. bliver der opkrævet helt vilkårlige gebyrer, og man forsøger at tvinge rejsende til at betale dem, ellers vil de ganske enkelt ikke få lov til at komme ind i det land, de ønsker at rejse til. Det forlanger jeg, at der bliver grebet ind over for.
<SPEAKER ID="062" NAME="Diamanto Manolakou" AFFILIATION="GUE/NGL">
(EL) Hr. formand! I en rapport udarbejdet af et amerikansk selskab, der foretager strategiske analyser og studier, oplyses det, at græsk-cyprioter og græske soldater, som har været savnet siden den tyrkiske hærs invasion af Nordcypern, blev brugt som forsøgsdyr i den tyrkiske hærs industrilaboratorier i perioden 1984-1988.
<P>
I betragtning af at Tyrkiet ikke alene opretholder besættelsen af den nordlige del af Cypern, men også har tilbageholdt alle oplysninger og data om de savnede, og da slægtningene til disse savnede har levet i dette mareridt i tre årtier, vil jeg anmode Parlamentet om at henvende sig til Tyrkiet og kræve udlevering af alle informationer om de savnede, hvor barske de end måtte være - så der omsider kan sættes et punktum for dette mareridt.
<SPEAKER ID="063" NAME="Ioannis Gklavakis" AFFILIATION="PPE-DE">
(EL) Hr. formand, mine damer og herrer! Jeg har bedt om ordet for at udtrykke min utilfredshed med og bekymring over Europas fremtid. Jeg har altid ment, at et af EU's vigtigste mål var beskyttelsen af børn. At sikre børns uddannelse og sundhed og sørge for, at de opbygger deres karakter og personlighed.
<P>
Jeg vil udtrykke stærkt mishag over oprettelsen af de pædofiles parti i Holland. Et parti, der har som grundlæggende formål at legalisere seksuel kontakt mellem voksne og børn over 12 år og legalisere besiddelse af børnepornografisk materiale til eget brug. I et Europa, hvor befolkningen ældes, et Europa, hvor familien svækkes som institution, et Europa, hvor sæder og skikke dør ud, er oprettelsen af dette parti en bombe under selve det europæiske fundament.
<P>
Jeg vil opfordre alle til at yde modstand. Jeg foreslår, at Europa-Parlamentet forelægger det finske formandskab en anmodning om, at de pædofiles parti opløses. Hvis vi ønsker et EU med fremtid og perspektiver, må vi først og fremmest beskytte vores børn.
<SPEAKER ID="064" NAME="Rodi Kratsa-Tsagaropoulou" AFFILIATION="PPE-DE">
(EL) Hr. formand, mine damer og herrer! Jeg er netop vendt hjem efter et besøg i Libanon med en følelse af optimisme på grund af den nye situation i området, men også med en større bevidsthed om de udfordringer, som vi alle står over for. I Sydlibanon er man ved at vende tilbage til livet. Husene har gennemgået hurtige reparationer, og indbyggerne vender tilbage til deres egne eller deres slægtninges hjem, indtil genopbygningen kan starte med hjælp fra regeringen og donorer, hvor Hizbollah også spiller en vigtig rolle.
<P>
Den libanesiske hærs og UNIFIL-troppernes tilstedeværelse giver borgerne sikkerhed og tryghed, og det er vigtigt for mig at sige, at det giver EU synlighed og respekt. Gennemførelsen af resolution 1701 er tilsyneladende ikke i fare, men balancen er skrøbelig, og vi er nødt til at beskytte den af hensyn til freden i hele området, ligesom vi bør støtte Libanons regering, så den kan gennemføre passende reformer inden for økonomi, samfund og det politiske system.
<P>
Ud over forsvaret af borgernes rettigheder vil jeg også fremhæve behovet for at beskytte kulturskatte ...
<P>
(Formanden afbrød taleren)
<SPEAKER ID="065" NAME="Francisco José Millán Mon" AFFILIATION="PPE-DE">
(ES) Hr. formand! Jeg vil gerne bede om, at Parlamentets formandskab sender et budskab om kondolence og solidaritet til flere kommuner i Galicien, især i Pontevedra-provinsen, på grund af den alvorlige situation, de befinder sig i som følge af de voldsomme oversvømmelser, de har lidt under siden weekenden.
<P>
Uvejret har forvoldt store skader. Der er sket store skader på huse, virksomheder, transportveje og landbrug og kvægbrug. Desværre har der også været sårede og endda tab af menneskeliv.
<P>
Den selvstyrende region Galicien blev som bekendt i august ramt af en særdeles alvorlig katastrofe forårsaget af en voldsom bølge af ildebrande, hvilket vi drøftede her i Parlamentet i september. Dengang støttede vi en mobilisering af Den Europæiske Solidaritetsfond.
<P>
Følgerne af de seneste dages voldsomme regnvejr hænger sammen med brandene i august, som det understreges i den galiciske presse i dag. Tabet af træbevoksning og de mange tons aske, som regnen har ført med sig, har øget vandets ødelæggende virkning. Disse oplysninger er endnu et eksempel på omfanget af den katastrofe, der hærgede Galicien i sommer.
<P>
Ulykkeligvis er mange galiciske kommuner endnu en gang nødt til at bære sørgedragt.
<SPEAKER ID="066" NAME="Mairead McGuinness" AFFILIATION="PPE-DE">
(EN) Hr. formand! Vi havde en meget nyttig dialog i sidste uge med en gruppe ved navn EAGLES, der består af videnskabsfolk fra hele verden, der ønsker at hjælpe udviklingslandene, og jeg mener, at vi bør videreføre denne dialog i Parlamentet. Vi er vidne til en meget omfattende videnskabelig apartheid. Den udviklede verden har for mange videnskabsfolk og ingeniører, og udviklingslandene har ingen, hvilket øger forskellene mellem rige og fattige lande.
<P>
Jeg har et meget enkelt budskab, der kan leveres på under et minut. EU og Kommissionen er forpligtet til at arbejde sammen med det videnskabelige samfund og overtale det til også at prioritere projekter, der hjælper udviklingslandene, hvad enten de vedrører dyresundhed, menneskers sundhed eller landbrugsproduktion. Dette problem ignoreres i øjeblikket, og de fattige lider. Parlamentet skal gribe ind og se nærmere på videnskabens store betydning i udviklingslandene.
<SPEAKER ID="067" NAME="Toomas Savi" AFFILIATION="ALDE">
(ET) Hr. formand! For et par uger siden blev verden chokeret over mordet på Anna Politkovskaja. Krænkelsen af menneskerettighederne og ytringsfriheden i Tjetjenien, som Anna Politkovskaja ønskede at bringe til offentlighedens kendskab, blev kvalt ved hjælp af ganstermetoder.
<P>
For en uge siden var vi nødsaget til at drøfte Georgien-krisen foranlediget af Ruslands politiske magtdemonstration i form af økonomiske sanktioner, transport- og postblokade mod Georgien, forbud mod import af georgiske varer, lukning af grænsen mellem Rusland og Georgien og de første udvisninger af georgiere fra Rusland.
<P>
Vi må i dag være forberedt på at skulle forhindre en mulig anvendelse af militær magt i forbindelse med Abkhasiens og Sydossetiens løsrivelsesforsøg.
<P>
EU og Parlamentet kan ikke blot forholde sig passivt til situationen i Georgien. Vi må gøre brug af alle muligheder - alle former for foranstaltninger inden for rammerne af den europæiske naboskabspolitik, organisering af grænsekontrol, fremme af frihandel, forenkling af visumsystemet - med henblik på at sikre freden i Sydkaukasus.
<SPEAKER ID="068" NAME="Jacky Henin" AFFILIATION="GUE/NGL">
(FR) Hr. formand! Airbus' strategiske og industrielle beslutninger er ikke kun af afgørende betydning for titusindvis af ansatte, men også for en stor del af den europæiske luftfartssektors fremtid. Det er meget vigtigt, at der udvises respekt for de ansattes og underleverandørernes viden, indsats og investeringer gennem foranstaltninger, der forhindrer, at det hele tabes på gulvet. Airbus' ansatte bør under ingen omstændigheder skulle bøde for ledelsens og aktionærernes fejltagelser. Disse medarbejdere er den virkelige juvel i Airbus' krone i kraft af deres viden. Airbus' vanskeligheder skyldes de liberale politikker, der er blevet gennemført, og hvis selskabet skal tilbage på sporet, skal det renationaliseres, og EADS skal finansieres på europæisk plan.
<P>
Det glæder mig også, at mange i både Tyskland og Spanien argumenterer for, at de ansatte får reelle ledelsesmæssige beføjelser i Airbus.
<P>
Lad hr. Mandelson gøre sit arbejde, således at amerikanerne ikke længere får mulighed for at udfordre lånesystemet, og således at Den Europæiske Centralbank og Kommissionen langt om længe får mulighed for at gribe ind over for den svage dollar.
<SPEAKER ID="069" NAME="Jörg Leichtfried" AFFILIATION="PSE">
(DE) Hr. formand, mine damer og herrer! Grunden til, at jeg har bedt om at få ordet, er problemet med de omstrejfende hunde på Korfu. Den østrigske dyreværnsforening har gennem flere år støttet mange projekter på Korfu, selv om de lokale myndigheder konstant forhindrer den i at udføre sit arbejde på en effektiv måde. Udenlandske dyrlæger må ikke behandle dyrene, dyrehjem, som allerede er opført, må ikke tages i brug, og selv om rejseselskabet TUI finansierede projektet, må omstrejfende hunde ikke sendes til familier i Tyskland og Østrig, men bliver i stedet slået ihjel på grusom vis på Korfu.
<P>
Jeg appellerer til Rådet og til alle parlamentsmedlemmer om at gøre noget ved dette problem, og jeg kræver navnlig, at hjælp udefra bliver tilladt og anerkendt, så problemet bliver løst så hurtigt som muligt til gavn for dyrene.
<SPEAKER ID="070" NAME="Marianne Mikko" AFFILIATION="PSE">
(ET) Hr. formand, mine damer og herrer! I dag for 50 år siden fremlagde de studerende og intellektuelle i Budapest 16 krav for den ungarske marionetregering. Kravene blev afvist, myndighederne åbnede ild mod folkemængden, og opstanden begyndte.
<P>
Ungarernes tiltro til, at Vesten ville hjælpe dem, indgav dem mod. De mente, at det var naturligt, at Europa holdt sammen. Den forventede hjælp kom imidlertid ikke, ikke engang i form af officielle erklæringer. Suez-krisen, der indtraf på samme tidspunkt, begrænsede til en vis grad Vestens handlemuligheder, men den egentlige årsag til denne tilbageholdenhed var den opdeling af Europa i indflydelsessfærer, der var blevet besluttet på Jalta-konferencen.
<P>
13.000 mennesker blev undertrykt af Sovjetunionen, hvoraf 350 blev henrettet. Ungarn blev et eksempel til skræk og advarsel for andre nationer, der tørstede efter frihed.
<P>
Sovjetunionen eksisterer ikke længere, men ånden fra Jalta giver stadig næring til vores frygt for at forsvare Moldova, Georgien og andre lande, som Rusland anser for at høre under russisk indflydelsessfære. Jeg foreslår, at vi overvinder vores frygt og står sammen om at forsvare demokrati og frihed til minde om ofrene for den ungarske opstand.
<SPEAKER ID="071" NAME="Andrzej Jan Szejna" AFFILIATION="PSE">
(PL) Hr. formand! EU prioriterer etableringen af et fælles energimarked, der er så effektivt, sikkert og konkurrencedygtigt som muligt. Det er imidlertid vigtigt at huske, at indvirkningen af Unionens energipolitik rækker ud over energisektoren, og at de tre energipolitiske målsætninger er at sikre energiforsyningssikkerheden, at sikre konkurrencedygtigheden og at beskytte miljøet, navnlig gennem bekæmpelse af klimaforandringer. Som bekendt etableres det indre marked for energi indirekte gennem harmonisering af medlemsstaternes lovgivning og direkte gennem liberalisering af nationale energimarkeder. Europa har imidlertid brug for én fælles strategi og et bredt samarbejde både omkring det fælles indre marked og omkring udenlandske partnere. Jeg glæder mig derfor over, at EU-landene for første gang i mange år under det seneste topmøde i Lahti bestræbte sig på at tale om energisamarbejde med Rusland med én stemme, og at medlemsstaterne ikke lod sig føre på afveje af udsigterne til potentielle fordele af særlige forbindelser med Rusland.
<SPEAKER ID="072" NAME="Czesław Adam Siekierski" AFFILIATION="PPE-DE">
(PL) Hr. formand! Jeg har deltaget i to vigtige begivenheder i denne måned. Den første var Kommissionens konference om forenkling af den fælles landbrugspolitik, og den anden var COPA/COGECA's konference for europæiske landmænd. Det blev gentagne gange anført, at Europa har brug for en klart defineret strategi for landbruget og for landmændenes fremtid. Men hvad sker der? Der sprøjtes en lang række reformer ud med et par års mellemrum. Landmænd har brug for stabilitet af hensyn til planlægningen af produktionen og investeringer. Vi må ikke glemme, at hvis det europæiske landbrug ikke modtager nogen form for støtte, vil det have meget vanskeligt ved at konkurrere med produkter importeret fra andre lande. Europa er i forvejen dårligere stillet, fordi kravene til vores landmænd er langt strengere, og produktionsforholdene er ofte vanskeligere. Det er derfor vores pligt at oplyse borgerne og desuden visse medlemmer af Europa-Parlamentet om baggrunden for vores fælles landbrugspolitik, fordelene herved og årsagen til, at forbrugerne skal betale omkostningerne.
<SPEAKER ID="073" NAME="Marios Matsakis" AFFILIATION="ALDE">
(EN) Hr. formand! Hr. Behiç Aşçi er en tyrkisk advokat, der har sultestrejket i 202 dage, og som nu er meget tæt på at dø. Selv om han ikke selv sidder i fængsel, protesterer han imod de tyrkiske myndigheders umenneskelige behandling af primært politiske fanger, der isolationsfængsles i såkaldte F-type fængsler. 122 sultestrejkende fanger er døde indtil videre, og på trods heraf nægter den tyrkiske regering hårdnakket at drøfte spørgsmålet.
<P>
Isolationsfængsling, der til tider strækker sig over flere år, er en af de værste former for psykologisk tortur, og det tyrkiske civilsamfund, herunder advokat- og lægeforeninger, har stillet krav om afskaffelse af isolationsfængsling.
<P>
Hr. formand, ud fra hensynet til respekten for menneskerettighederne og for at frelse hr. Aşçis liv anmoder jeg Dem om at tage kontakt til den tyrkiske premierminister øjeblikkeligt og understrege over for ham, at isolationsfængsling i F-type fængsler er i modstrid med Tyrkiets ønske om EU-medlemskab, og at denne praksis omgående bør indstilles.
<SPEAKER ID="074" NAME="Árpád Duka-Zólyomi" AFFILIATION="PPE-DE">
(HU) Hr. formand! Vi mindes i dag de begivenheder, der fandt sted for 50 år siden under den ungarske revolution i 1956, folkets revolution, der rystede det kommunistiske system, som man hidtil havde anset for at være urørligt. Hvad kæmpede det ungarske folk for? For frihed og uafhængighed. Vi ungarere, der levede uden for Ungarns grænser, fulgte også med ængstelse og stor opmærksomhed den heroiske kamp mod den overlegne sovjetmagt. Efter revolutionens nederlag fulgte mørke, grusomme år og strenge gengældelsesforanstaltninger. Navnlig i Transsilvanien, men også i Slovakiet, blev de borgere, der sympatiserede med revolutionen, hårdt straffet. Vi mindes ofrene, de heroiske frihedskæmpere, der ikke kæmpede forgæves, med dyb respekt. Dette umenneskelige system brød sammen 34 år senere, og vi er i dag en del af Det Europæiske Fællesskab baseret på demokrati, retsstatsprincippet og menneske- og borgerrettigheder. Det var disse værdier, som de kæmpede for, og som de heltemodige ofrede deres liv for under revolutionen i 1956.
<SPEAKER ID="075" NAME="Laima Liucija Andrikien" AFFILIATION="PPE-DE">
(EN) Hr. formand! EU-topmødet i Lahti i sidste uge under finsk formandskab markerede et meget vigtigt skridt i forbindelserne mellem EU og Rusland. EU var for første gang i lang tid i stand til at tale med én stemme, og det var især vigtigt, at EU talte med én stemme om EU's energipolitik.
<P>
Da behovet for en øget energiforsyning og en øget energiforsyningssikkerhed er i hele Unionens interesse, vil jeg gerne understrege, at der i forbindelse med visse projekter i Østersøområdet ikke tages højde for en række medlemsstaters energiforsyningssikkerhed. Det gælder navnlig det nordeuropæiske gasrørsledningsprojekt, der fik status som transeuropæisk energinet i 2000.
<P>
Jeg foreslår, at vi opfordrer de lande, der allerede er involveret i projektet, nemlig Tyskland og Rusland, til at invitere nabolandene, dvs. EU-medlemsstaterne, til at deltage i nettet og give dem mulighed for et reelt partnerskab.
<SPEAKER ID="076" NAME="Formanden">
Forhandlingen er afsluttet.
