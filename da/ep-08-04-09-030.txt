<CHAPTER ID="030">
Standardfinansforordningen for forvaltningsorganer - Rammefinansforordning for organer, som omhandlet i artikel 185 i Rådets forordning (EF, Euratom) nr. 1605/2002 (forhandling)
<SPEAKER ID="344" NAME="Formanden">
Næste punkt på dagsordenen er to betænkninger af Ingeborg Gräßle for Budgetudvalget
<P>
1. om udkast til Kommissionens forordning om ændring af forordning (EF) nr. 1653/2004 om standardfinansforordningen for forvaltningsorganer i henhold til Rådets forordning (EF) nr. 58/2003 om vedtægterne for de forvaltningsorganer, der skal administrere opgaver i forbindelse med EF-programmer (SEK(2007)0492 - C6-0123/2007 - og
<P>
2. om udkast til Kommissionens forordning (EF, Euratom) om ændring af Kommissionens forordning (EF, Euratom) nr. 2343/2002 om rammefinansforordning for de organer, der er omhandlet i artikel 185 i Rådets forordning (EF, Euratom) nr. 1605/2002 om finansforordningen vedrørende De Europæiske Fællesskabers almindelige budget (SEK(2007)1013 - C6-0417/2007 -.
<SPEAKER ID="345" NAME="Joe Borg">
medlem af Kommissionen. - (EN) Fru formand! På vegne af Kommissionen vil jeg gerne takke Parlamentet, herunder navnlig ordføreren, for den konstruktive tilgang. Kommissionen lægger meget stor vægt på at sikre fuld gennemsigtighed i forhold til budgetmyndigheden som krævet af Parlamentet i dag og i overensstemmelse med Europa-Parlamentets og Rådet fælles erklæringer fra juli 2007.
<P>
Med hensyn til de decentrale agenturer vil Kommissionen navnlig indarbejde øgede krav til oplysninger om antal kontraktansatte, driftsoverskud, formålsbestemte indtægter, overførsler og afkald på inddrivelse i forordningen.
<P>
I sin meddelelse til Parlamentet og Rådet gav Kommissionen for nylig udtryk for sit ønske om at sikre en større gennemsigtighed i agenturernes arbejde, og ikke kun på det finansielle og budgetmæssige område.
<P>
Jeg vil i denne forbindelse gerne minde om Kommissionens forslag om nedsættelse af en interinstitutionel arbejdsgruppe, der skal indlede en politisk dialog om agenturers rolle og plads i EU's forvaltningssystem, både i Parlamentet og i Rådet.
<P>
Kommissionen er overbevist om, at hvis vi har en konsekvent tilgang til agenturer, kan vi - alle tre institutioner - fremme gennemsigtigheden og effektiviteten inden for mange områder i EU. Jeg vil derfor gerne afslutningsvis give udtryk for mit ønske om, at den interinstitutionelle arbejdsgruppe foreslået af Kommissionen påbegynder sit arbejde snart.
<SPEAKER ID="346" NAME="Ingeborg Gräßle">
ordfører. - (DE) Fru formand, hr. kommissær, mine damer og herrer! Tak, fordi jeg har fået ordet på et så sent tidspunkt, og tak for Deres forståelse.
<P>
Jeg bad om at få ordet. Mit indlæg er udelukkende rettet mod kommissæren, idet det efter min opfattelse er vigtigt at fortælle Kommissionen, at vi mener, at de ændringsforslag, som vi har stillet, og som vi også skal stemme om i morgen med et meget stort flertal, er meget vigtige. Jeg vil gerne gøre kommissæren opmærksom på, at denne sag fortsat er i høringsfasen, og jeg vil gerne på vegne af hele Parlamentet forsikre kommissæren om, at vores ændringsforslag vil bringe større orden i agentursystemet. Det er derfor meget vigtigt for os alle på tværs af gruppeskel, at Kommissionen indarbejder disse ændringsforslag. Jeg glæder mig over kommissærens forsikringer om, at dette vil ske, og jeg vil også overvåge situationen.
<P>
Det er meget vigtigt for mig, at han også forstår baggrunden for vores ønske. Vi har brug for større ansvarlighed i agenturerne og større gennemsigtighed, navnlig blandt personalet. Dette vedrører vores budgetlovgivning direkte. Kommissæren skal naturligvis være klar over, at hvis der ikke tages hensyn til vores ønsker, finder vi selv ud af, hvordan de kan opfyldes. Dette er efter vores opfattelse af afgørende betydning for vores budgetlovgivning.
<P>
Kommissionen havde oprindelig haft den tanke, at den nuværende reform af finansforordningen udelukkende skulle bestå af tekniske ændringer. Vi taler om bedre regulering, men jeg har imidlertid med stor beklagelse noteret mig, at Rådets og Parlamentets seneste fælles beslutning fra juli ikke er blevet indarbejdet. Kommissionens forslag blev offentliggjort et stykke tid forinden, men det ville naturligvis have været godt, hvis det var blevet ændret efterfølgende. Det ville efter min mening også have været mere rimeligt end at overlade arbejdet til os.
<P>
Europa-Parlamentet har stillet forslag om politiske ændringer med stor enstemmighed på tværs af gruppeskel. Vi ønsker at bringe agenturernes interne operationer, opgaver, overførsler af bevillinger og ansvarlighed mere i overensstemmelse med Kommissionens generaldirektorats operationer og praksis gennem undertegnelse af en revisionserklæring. Vi ønsker ligeledes at få et bedre overblik over agenturernes personaleudgifter og finansielle udgifter. Vi ønsker at blive informeret om alle ansatte og ikke kun om ansatte i stillingsfortegnelsen. Det er absolut nødvendigt.
<P>
Jeg vil gerne nævne et eksempel fra en nylig beretning udarbejdet af et decentralt agentur om økonomisk forvaltning i 2007. Der er opført 39 stillinger i stillingsfortegnelsen, hvorimod det fremgår af teksten to sider længere fremme, at der er 43 midlertidigt ansatte og 11 kontraktansatte. Der er således ikke to tal, der passer sammen. Det overlades til læseren at vurdere, om der nu er 39 plus 11 stillinger eller 43 plus 11 plus 39, eller om de 39 stillinger for de 43 ansatte er opført og de 11 stillinger herefter tilføjet. Det ved vi simpelthen ikke. Jeg vil afklare spørgsmålet, men det er naturligvis ikke morsomt at skulle afklare spørgsmålet for alle de mange agenturer, og rapporteringen og rapporteringssystemet er mere eller mindre lige kaotisk i alle agenturerne.
<P>
Det agentur, jeg lige har nævnt, ENISA, er dækkende for alle de øvrige agenturer, og jeg vil gerne spørge, hvorfor de oplysninger, vi bliver præsenteret for, er så fyldt med uoverensstemmelser. Vi ønsker desuden flere oplysninger om agenturernes indtægter - der rent faktisk kan være betydelige, hvis man tænker på Alicante - og vi vil gerne vide, hvad der sker med disse indtægter. Jeg takker på forhånd kommissæren, fordi han vil indarbejde disse ændringsforslag - hvilket han netop har meddelt, at han agter at gøre.
<P>
Vi har i øjeblikket 29 decentrale agenturer med 3.914 ansatte opført i stillingsfortegnelsen for 2007. Budgettet beløber sig til 1,1 milliarder euro, hvoraf 559 millioner euro finansieres gennem EU-midler. De fem forvaltningsorganer har 176 stillinger. Den sidste meddelelse fra Kommissionen om agenturerne var meget interessant. Forslaget om nedsættelse af en fælles arbejdsgruppe er meget interessant. Alle tre institutioner er nødt til sammen at overveje agenturernes fremtid og arbejdsområde.
<P>
I Tyskland er agenturerne og stigningen i antallet af agenturer i offentlighedens søgelys. Dette spørgsmål får stor dækning i medierne. EU's omdømme står også på spil, hvis vi ikke formår at fortælle omverdenen, hvorfor vi rent faktisk har brug for disse agenturer, og hvilken rolle de spiller i EU.
<P>
Det ville også glæde os, hvis Kommissionen kunne dokumentere, hvorfor programforvaltningen er mere effektiv og giver mere valuta for pengene, hvis den forestås af forvaltningsorganerne i stedet for af generaldirektoraterne. De af os, der er optaget af budgetspørgsmål, har allerede anmodet herom ved flere lejligheder, men der er endnu ikke blevet fremlagt skriftlig dokumentation i form af relevante fakta og tal.
<P>
Formålet med Parlamentets ændringsforslag er at fastholde et overblik over de europæiske agenturer, og vi opfordrer indtrængende Kommissionen til at bringe mere orden i agenturerne. Som kommissæren bør vide, sætter Parlamentet sin lid til Kommissionen på dette område. Vi er klar over, at det i sidste ende er denne institution, der kan skabe orden og gennemsigtighed og sikre et bedre overblik på dette område.
<P>
Jeg vil gerne takke mine kolleger fra de andre grupper, herunder navnlig fru Haug, ordføreren for agenturer fra Budgetudvalget, og de to ordførere hr. Mulder og fru Herczog fra Budgetkontroludvalget, for deres forslag, som vi har indarbejdet i deres helhed. Jeg mener derfor, at vi har stillet de ændringsforslag, som Parlamentet har foreslået og ønsket, og som er mest presserende for indeværende. Jeg opfordrer på det kraftigste kommissæren til også at indarbejde disse ændringsforslag i det pågældende forslag.
<SPEAKER ID="347" NAME="Nathalie Griesbeck">
for ALDE-Gruppen. - (FR) Fru formand, mine damer og herrer! For det første vil jeg også gerne takke vores ordfører, fru Gräßle, for hendes vigtige arbejde i forbindelse med disse betænkninger, der forbedrer udkastet til en finansforordning for forvaltningsorganer.
<P>
På et tidspunkt, hvor det forventes, at Europa-Parlamentets beføjelser vil blive kraftigt forøget inden for rammerne af Lissabontraktaten, mener jeg, at det navnlig er vigtigt at være opmærksom på, hvilke kompetencer vores institution har som medbeslutningstager på budgettet naturligvis. Parlamentet, der er valgt ved almindelige direkte valg af EU's borgere, skal have større og bedre muligheder for at kontrollere, om fællesskabsmidlerne er blevet korrekt anvendt, i dette tilfælde af forvaltningsorganerne. Jeg vil gerne meget kort understrege fire punkter i denne betænkning, der efter min opfattelse er af afgørende betydning, hvis Parlamentet skal kunne spille sin rolle fuldt ud og gøre det så nemt som muligt for borgerne at forstå vores institutioner.
<P>
For det første vil jeg også gerne understrege behovet for bedre kontrol med anvendelsen af formålsbestemte indtægter. Det er vigtigt, at forvaltningsorganets direktør oplyser os om eventuelle overførsler mellem afsnit, der overstiger loftet på 10 %.
<P>
For det andet vil jeg også gerne understrege betydningen af tallene i stillingsfortegnelsen, som vores kollega netop har været inde på, herunder for midlertidigt ansatte, kontraktansatte og udstationerede nationale eksperter, således at vi som budgetmyndighed får et klart billede af udviklingen i agenturernes personalebudgetter.
<P>
For det tredje mener jeg, at det er helt naturligt, at Parlamentet anmoder om at få tilsendt en årlig oversigt over udviklingen i agenturernes budgetter i overensstemmelse med henstillingerne fra Revisionsretten.
<P>
For det fjerde bør bestemmelserne i betænkningen om harmonisering af frister for dechargeproceduren endelig sikre Parlamentet reel kontrol med den korrekte gennemførelse af budgettet.
<SPEAKER ID="348" NAME="Jean-Pierre Audy" AFFILIATION="PPE-DE">
- (FR) Fru formand! Jeg vil ligeledes rose fru Gräßle for hendes fremragende indsats samt naturligvis Kommissionen for denne udvikling med hensyn til agenturerne. Jeg vil gerne understrege de meget vigtige bestemmelser om den interne revision af vores agenturer og i forlængelse af min kollegas bemærkning foreslå, at vi arbejder hen imod en konsolidering, en slags delkonsolidering, af EU's regnskaber for alle agenturer, således at tredjeparter, herunder navnlig Europa-Parlamentets medlemmer, har et billede af regnskabsudviklingen i alle agenturerne i EU.
<SPEAKER ID="349" NAME="Zbigniew Krzysztof Kuźmiuk" AFFILIATION="UEN">
. - (PL) Fru formand! Jeg vil gerne benytte min taletid under forhandlingen om ændringen af finansforordningen for forvaltningsorganer og deres kontorer til at henlede opmærksomheden på to spørgsmål.
<P>
For det første bør ordførerens forslag om, at forvaltningsorganernes direktører skal oplyse Europa-Parlamentet om overførsler af midler fra driftsbudgettet til administrationsbudgettet, der overstiger loftet på 10 %, støttes.
<P>
Henset til at forvaltningsorganernes driftsudgifter finansieres via budgetterne for de enkelte programmer, har disse udgifter for det andet en indvirkning, idet de udgør næsten 10 %. Det forhold, at Forvaltningsorganet for Det Transeuropæiske Transportnet ikke har været i stand til at redegøre nærmere for disse udgifter, har navnlig en indvirkning sammenholdt med, at der mangler over 40 milliarder euro til de projekter, som dette organ er involveret i.
<P>
Endelig vil jeg gerne lykønske fru Gräßle med to meget gode betænkninger.
<SPEAKER ID="350" NAME="Formanden">
Forhandlingen er afsluttet.
<P>
Afstemningen finder sted torsdag.
<P>
Skriftlig erklæring (artikel 142)
<SPEAKER ID="351" NAME="Edit Herczog  " AFFILIATION="PSE">
skriftlig. - (HU) Jeg vil først og fremmest kort gennemgå ændringen af forordningen om finansforordningen for forvaltningsorganer, der varetager en række forskellige opgaver i forbindelse med forvaltningen af fællesskabsprogrammer.
<P>
Denne ændring i medfør af forretningsordenens artikel 47 er resultatet af samarbejdet mellem det associerede udvalg og Budgetudvalget. Jeg takker navnlig mine kolleger og fru Gräßle og hr. Mulder for deres tætte og fremragende samarbejde.
<P>
Vi stillede en række ændringsforslag, der skal gøre disse agenturer i stand til at fungere gnidningsløst, med henblik på at øge ansvarligheden og udvide mulighederne for en tættere demokratisk overvågning af de midler, der er allokeret til disse organer.
<P>
Det er vigtigt at bemærke, at
<P>
for så vidt angår dechargeproceduren for disse agenturer, er der et presserende behov for standardisering af frister fremover;
<P>
Revisionsretten har også understreget, at personer, der er beskæftiget med revision og kontrol, ikke bør foretage handlinger som led i budgetgennemførelsen;
<P>
en liste med navnene på de eksperter, som har samarbejdet med forvaltningsorganet og den aflønning, som disse eksperter har modtaget, bør vedføjes som bilag til forvaltningsorganets beretning om den budgetmæssige og økonomiske forvaltning under behørig hensyntagen til beskyttelsen af personoplysninger;
<P>
der bør være mulighed for overvågning af agenturernes brug af eksterne eksperter.
