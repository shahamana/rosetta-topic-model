<CHAPTER ID="006">
Erklæring fra formanden
<SPEAKER ID="103" NAME="Formanden">
Mine damer og herrer, før vi går videre til afstemningen, vil jeg gerne komme med en kort bekendtgørelse, for i dag fejrer vi den sjette europæiske dag til minde om terrorofre.
<P>
I dag mindes vi de over 5 000 ofre i Europa, og vi udtrykker vores solidaritet med de utallige sårede, som har lidt under terrorismens barbari.
<P>
Bombeangrebene, der fandt sted i Madrid for seks år siden den 11. marts 2004, hvor 191 mennesker fra 17 lande blev dræbt, og bomberne, som sprang i London den 7. juli 2005, kan regnes som nogle af de værste terrorhandlinger, der nogensinde er blevet begået på europæisk grund.
<P>
Terrorisme er et angreb på os alle. Det er et angreb på selve strukturen i vores demokratiske samfund.
<P>
Derfor vil Europa altid stå sammen i kampen mod terrorisme, uanset om den er separatistisk, religiøs eller politisk.
<P>
Terrorisme kan aldrig på nogen måde og af nogen årsag retfærdiggøres. Denne europæiske dag giver os mulighed for at vise, at ingen terrorist eller terrorhandling nogensinde vil kunne svække eller ødelægge vores tro på de centrale værdier: grundlæggende menneskerettigheder og demokrati.
<P>
(Bifald)
