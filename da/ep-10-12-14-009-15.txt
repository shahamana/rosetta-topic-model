<CHAPTER ID="009-15">
15. Øget kemisk, biologisk, radiologisk og nuklear sikkerhed i Den Europæiske Union - en europæisk CBRN-handlingsplan (
<SPEAKER ID="137" NAME="Ana Gomes" LANGUAGE="PT">
Hr. formand! Kemiske, biologiske, radiologiske og nukleare (CBRN) risici udgør en ny dimension af mulige terrorangreb, industriulykker og naturkatastrofer. Hændelser af denne type, hvad enten der er tale om ulykker eller kriminelle handlinger, kender ingen grænser og er potentielt ødelæggende for mennesker, infrastruktur, miljøet og folkesundheden. De finder ikke kun sted i fjerntliggende områder. Vi behøver blot at tænke på den katastrofe, der opstod for kort tid siden som følge af udledning af giftig slam fra en fabrik i Ungarn, og den række brevbomber, der blev afsendt fra Yemen til forskellige adresser i USA og Europa.
<P>
Det er altafgørende, at EU gør en stor indsats for at udvikle det nødvendige samarbejde mellem medlemsstaternes civile og militære kapaciteter og ressourcer med henblik på at forebygge, spore og reagere effektivt på CBRN-angreb og -katastrofer. Et sådant samarbejde kræver en særlig europæisk krisereaktionsmekanisme, som arbejder sammen med den europæiske civilbeskyttelsesstyrke. Parlamentet har længe opfordret til, at der blev oprettet en sådan styrke.
<P>
EU-handlingsplanen skal derfor styrkes. Den eksisterende plan, som Rådet vedtog i 2009, er vag og er ikke blevet gennemført i praksis i alle medlemsstater. Der skal kun gå én lille ting galt, før hele indsatskæden falder fra hinanden. Det er vigtigt at styrke Kommissionens rolle med hensyn til overvågning, vejledning og koordinering, og planen skal omgående gennemføres i samtlige medlemsstater.
<P>
Denne betænkning stiller forslag om øget samarbejde mellem civile og militære ressourcer med henblik på at samordne indsatsen i forbindelse med CBRN-katastrofeforebyggelse, -sporing, -forberedelse og -reaktion. EU skal samle alle medlemsstaterne for at indføre integrerede nationale systemer for planens gennemførelse. I denne forbindelse er CBRN-handlingsplanen en anledning til at omsætte Lissabontraktatens solidaritetsklausul til praksis.
