<CHAPTER ID="008">
Decharge 2009 (fortsat forhandling) 
<SPEAKER ID="071" NAME="Formanden">
Vi vil nu fortsætte forhandlingen om decharge 2009 (39 betænkninger).
<SPEAKER ID="072" NAME="Ville Itälä">
ordfører. - (FI) Hr. formand! Da jeg i mit indledende indlæg talte om Parlamentets sikkerhed, sagde parlamentsformand Buzek øjeblikkeligt, at dette spørgsmål var blevet drøftet af Præsidiet. Det er fremragende og vigtigt, så jeg sender min tak til generalsekretæren, som har handlet resolut. Jeg ønsker at takke ham for de mange andre skridt, han har taget, som har ført til forbedringer her i Parlamentet. 2009 var et valgår, efter hvilket vi fik nye statutter for assistenter såvel som parlamentsmedlemmer. Der var mange problemer med disse, og generalsekretæren og Roth-Behrendt-arbejdsgruppen indførte ændringer, og det er fremragende.
<P>
Mange har spurgt, hvorfor jeg rejser spørgsmålet om vores rejsen mellem Strasbourg og Bruxelles. Grunden er, at skatteyderne ikke forstår, hvorfor vi sætter de penge over styr, som de betaler i skat. Hvad sker der så, når folket ikke forstår? Vi havde valg i Finland for nylig. Det eneste parti, der sejrede, var euroskeptikerne, og de vandt en let sejr. Hvis denne trend spreder sig i Europa, får vi store problemer på vigtige områder. Finland har nu ingen intention om at undertegne den portugisiske pakke. Disse sager påvirker hinanden, og det er derfor, jeg forsøger at forklare her, at medmindre vi er forberedt på at gøre ændringer nu, vil offentligheden ikke bakke os op, og vi vil tabe i de betydningsfulde, store sager. Det er derfor, vi er nødt til at finde en løsning på de mindre sager.
<SPEAKER ID="073" NAME="Tamás Deutsch">
ordfører. - (HU) Hr. formand, mine damer og herrer! Tillad mig at takke alle, der har beriget dagens forhandling med deres værdifulde bemærkninger. Som jeg har antydet i min egenskab af ordfører, eller nærmere bestemt stedfortræder for hr. Rivellini, er der stillet syv forslag om decharge til Parlamentet. De syv forslag om decharge omhandler syv meget vigtige europæiske institutioner.
<P>
Hr. Rivellini foreslår i sin dechargebetænkning, at Parlamentet bør meddele decharge til Det Europæiske Økonomiske og Sociale Udvalg, Regionsudvalget, EF-Domstolen, Revisionsretten, Den Europæiske Ombudsmand og Den Europæiske Tilsynsførende for Databeskyttelse og deres respektive kontorer. Dagens forhandling har bekræftet for os, at der er enighed i Parlamentet om dette spørgsmål.
<P>
Et af hr. Rivellinis forslag omhandler decharge for Rådet. Også her foreligger der enighed blandt parlamentsmedlemmerne og grupperne i Parlamentet om, at dechargen bør udsættes.
<P>
Jeg vil gerne hilse bemærkningen fra statsminister Becsey, som faldt ved dagens forhandling. Jeg anser skridtene vedrørende det ungarske formandskab for vigtige. Hvis disse skridt fortsættes, når Parlamentet sætter spørgsmålet om Rådets decharge på sin dagsorden igen til efteråret, vil det omsider være muligt for Parlamentet at meddele decharge til Rådet med opbakning i en langsigtet aftale mellem Rådet og Parlamentet om dechargeproceduren for Rådet.
<P>
I lyset af disse tanker vil jeg gerne endnu en gang takke alle, der med deres bestræbelser har bidraget til, at Parlamentet træffer en beslutning om disse syv forslag i dag.
<SPEAKER ID="074" NAME="Bart Staes">
ordfører. - (NL) Hr. formand, hr. kommissær, minister Deutsch, mine damer og herrer! Ved afslutningen af denne forhandling vil jeg gerne uforbeholdent takke Revisionsretten. Vi har hr. Caldeira her hos os. Han har ikke haft anledning til at gå på talerstolen i dag, men han havde lejlighed til at tale for nogle få måneder siden, i november, ved indledningen af hele dechargeprocessen. Jeg vil gerne eftertrykkeligt takke ham og hans team, hans kolleger, for uden Revisionsrettens arbejde ville vi ikke have kunnet holde så godt øje med EU-budgettet og alle de underordnede institutioners budgetter. Han har efter min mening gjort et utrolig vigtigt stykke arbejde, ikke kun når det gælder deres årsberetning, men også de mange foreløbige rapporter, særberetningerne, som vi modtog fra dem.
<P>
I den henseende har vi én lektie til, vi må lære. Jeg synes, at Parlamentet tager for lidt notits af disse særberetninger. Jeg synes, at vi bør gøre bedre brug af disse særberetninger, at vi ikke kun burde drøfte dem i Budgetkontroludvalget, men også i de mange udvalg med et specifikt mandat, f.eks. i Udvalget om Udvikling og Samarbejde, hvis en beretning handler om udviklingssamarbejde, eller i Miljøudvalget, hvis en beretning handler om miljøet, således at det arbejde, som De, Deres kolleger og alle Deres medarbejdere gør, kan blive ordentligt værdsat, og således at europæiske borgere også kan se, at vi har ordentlig kontrol med, hvordan de europæiske skatteyderes penge bliver anvendt.
<SPEAKER ID="075" NAME="Formanden">
Forhandlingen er afsluttet.
<P>
Afstemningen finder sted i dag kl. 12.00.
<SPEAKER ID="077" NAME="Lidia Joanna Geringer de Oedenberg" LANGUAGE="PL">
Enstemmighed er sjældent blandt Parlamentets medlemmer, der som regel er delt ind i otte grupper. I dagens afstemninger om de 39 decharger for gennemførelsen af de enkelte institutioners budgetter for 2009 udsatte vi afgørelsen om meddelelse af decharge til Rådet med 637 stemmer for, 4 imod og 13 hverken/eller.
<P>
Den afgørelse, som medlemmerne har truffet i dag, er den naturlige følge af begivenhederne de seneste måneder. Rådsrepræsentanter og herunder generalsekretæren accepterede ikke en eneste invitation fra medlemmerne af Budgetkontroludvalget til at drøfte Rådets udgifter i 2009. Hvad mere er, vi fik ikke svar på nogen af de flere dusin specifikke spørgsmål, som omfattede spørgsmål om finansieringsordningerne for EU-Udenrigstjenesten, der blev oprettet sent i 2009 (Rivellini-betænkningen indeholder en komplet liste over spørgsmål). Hvis vi husker på de vanskeligheder, som fulgte med forhandlingerne om Rådets udgifter i 2007 og 2008, og de vidtrækkende indrømmelser, som Parlamentet gav i denne henseende, er dette års holdning forståelig. Efter Lissabontraktatens ikrafttræden har begge institutioner brug for en formel aftale om gennemgang af udgifterne for at erstatte den 30 år gamle "gentlemanaftale". Borgerne har ret til at kræve gennemsigtighed, hvad Rådets og Parlamentets økonomi angår. Indtil videre må vi vente til den 15. juni 2011, hvor Rådet skal svare på parlamentsmedlemmernes spørgsmål.
<SPEAKER ID="078" NAME="Iliana Ivanova" LANGUAGE="BG">
Processen med at forbedre udgiftskvaliteten og kontrol med korrekt pengeanvendelse og overholdelse af bestemmelserne er ikke en engangsforeteelse, men en vedvarende proces, som er vores hovedansvar over for Europas borgere. Folk forstår ikke, hvorfor vi stadig behandler 2009-budgettet midt i 2011. Det er derfor, at vi, baseret på forudgående drøftelser, ved hjælp af en interinstitutionel drøftelse kan afkorte proceduren, men uden at det bliver på bekostning af kvalitet. Kontrollen med anvendelse af EU-midler ville forbedres betragteligt, hvis der var specifikke data og metoder tilgængelige for at evaluere forvaltningen og kontrolsystemerne i medlemsstaterne, for fejlprocenter på 0 % er tvivlsomme. Mindst 30 % af fejlene kunne være opdaget og korrigeret af de statslige agenturer forud for Kommissionens godkendelse. Medlemsstaterne og Kommissionen må tage de nødvendige skridt for at overholde bestemmelserne og træffe hensigtsmæssige foranstaltninger for øjeblikkeligt at fjerne alle de konstaterede fejl.
<SPEAKER ID="078" NAME="Vladimír Maňka" LANGUAGE="SK">
Betænkningen om decharge for gennemførelsen af EU's almindelige budget for 2009, Sektion I - Europa-Parlamentet.
<P>
Vi konfronteres til stadighed med utallige mangler, som forhindrer os i at udnytte vores ressourcer på en fuldkommen effektiv måde. I mit arbejde som hovedordfører for EU's budget for 2010 for de andre institutioner faldt jeg over konkrete eksempler på dårlig forvaltning. Dette gælder for sikkerhedstjenesten, hvor sikkerhedsomkostningerne er konstant stigende, for oversættelser og effektiv anvendelse af oversættelsesressourcer og for andre områder. Bureaukratiet registrerer væsentlig øgede arbejdsbyrder. Dette fører til pres for at få ekstra ressourcer. Vi har derfor brug for en omfattende vurdering af bemandingsstrukturerne og behovet for ressourcer. Vi er nødt til inden for sikkerhedspolitik, men også inden for it og bygningsværker, at finde en balance mellem internt ansatte og eksterne leverandører. De interne problemer i hver institution får folk til at glemme at forbedre det interinstitutionelle samarbejde.
<P>
De fleste af de tiltagende problemer har en fællesnævner, nemlig at vi gør for lidt brug af uafhængige undersøgelser af ressourceanvendelsen og tilrettelæggelsen af arbejdet. Vi er derfor nødt til i år at abonnere på sådanne undersøgelser på udvalgte områder.
<SPEAKER ID="076" NAME="Marc Tarabella" LANGUAGE="FR">
Jeg støtter fuldt ud Budgetkontroludvalgets afgørelse om at udsætte meddelelsen af decharge til Det Europæiske Lægemiddelagentur i lyset af nogle efter min mening meget alvorlige punkter. Jeg vil især gerne understrege manglen på garantier vedrørende eksperters og direktørers uafhængighed og dermed potentialet for interessekonflikter. Dette spørgsmål er så meget desto mere relevant i lyset af den opdagelse, at visse farlige lægemidler, som var skyld i adskillige menneskers død i Europa, blev trukket tilbage fra markedet med forsinkelser.
<P>
(Mødet udsat kl. 11.30 og genoptaget kl. 12.00)
