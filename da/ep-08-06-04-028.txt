<CHAPTER ID="028">
Tvangsprostitution og handel med kvinder med henblik på seksuel udnyttelse (forhandling) 
<SPEAKER ID="286" NAME="Formanden">
Næste punkt på dagsordenen er mundtlig forespørgsel af Anna Záborská for Udvalget om Kvinders Rettigheder og Ligestilling til Kommissionen om tvangsprostitution og handel med kvinder med henblik på seksuel udnyttelse - B6-0160/2008).
<SPEAKER ID="287" NAME="Corien Wortmann-Kool">
spørger. - (NL) Fru formand, hr. kommissær! Med disse mundtlige forespørgsler vil Parlamentets Udvalg om Kvinders Rettigheder og Ligestilling på ny gøre opmærksom på de kæmpestore problemer omkring kvindehandel og tvangsprostitution i EU. Der mangler præcise tal, men ifølge grove vurderinger handler kriminelle bander hvert år med i hundredtusindvis af kvinder og piger, og derefter ender de i tvangsprostitution i vores medlemsstater. Dette er et nedværdigende problem, og EU's og medlemsstaternes tackling af problemet har desværre næsten ingen virkning.
<P>
Det er kendt, at store arrangementer såsom store fodboldmesterskaber tiltrækker kriminelle bander, som beskæftiger sig med disse nedværdigende metoder. Derfor havde Udvalget om Kvinders Rettigheder og Ligestilling på den internationale kvindedag den 8. marts 2006 startet en kampagne for at gøre offentligheden opmærksom på nødvendigheden af at forhindre og bekæmpe kvindehandel og tvangsprostitution under verdensmesterskaberne i fodbold i 2006. Denne "rødt kort til tvangsprostitution"kampagne var en stor succes, ikke blot for at bevidstgøre offentligheden og supporterne, men også for at øge offentlighedens bevidsthed om, at kvindehandel og tvangsprostitution skal aktivt bekæmpes. Alligevel er resultaterne af Kommissionens og de fleste medlemsstaters strategi desværre stadig skuffende. Derfor vil vi på ny tage problemet op og gøre det klart over for tilskuerne til Euro 2008 i denne måned og også over for samfundet, at den slags vold mod kvinder og piger er uacceptabel.
<P>
I 2005 vedtog Kommissionen og Rådet en detaljeret handlingsplan om udveksling af bedste praksis, normer og procedurer for forhindring og bekæmpelse af kvindehandel. Det er vigtigt, at medlemsstaterne også virkelig gennemfører denne handlingsplan. Det fokuserer et af vores spørgsmål også på. Der er jo behov for en koordineret politik på de områder, som har forbindelse med hinanden, såsom kønsspecifikke forebyggende strategier, også i de lande, som disse kvinder og piger kommer fra, og bevidstgørelsesforanstaltninger og en evaluering af deres effektivitet. Kan Kommissionen derfor besvare følgende spørgsmål?
<P>
Er handlingsplanen om kvindehandel med henblik på seksuel udnyttelse gennemført, hvad er resultatet, og hvor effektiv har den været? Hvilke specifikke foranstaltninger har medlemsstaterne truffet til bekæmpelse af menneskehandel med henblik på seksuel udnyttelse? I hvilken udstrækning har medlemsstaterne omsat og gennemført direktiv 204/81/EF korrekt, og hvilke skridt har Kommissionen taget, hvis dette ikke var tilfældet? Er undersøgelsen af forbindelsen mellem prostitutionslovgivning og omfanget af handelen med kvinder og piger med henblik på seksuel udnyttelse, som Udvalget om Kvinders Rettigheder og Ligestilling siden januar 2006 har anmodet om, til rådighed nu? Kan Kommissionen oplyse, om den agter at opmuntre medlemsstaterne til at udvide og videreudvikle det grænseoverskridende politisamarbejde om bekæmpelse af menneskehandel og tvangsprostitution? I bekræftende fald, hvordan? Hvordan kan den støtte "rødt kort til tvangsprostitution"kampagnen, som Udvalget om Kvinders Rettigheder og Ligestilling har iværksat? Er den ansvarlige kommissær også rede til at sende et brev til regeringerne i Østrig og Schweiz for at opfordre dem til at bekæmpe kvindehandel og tvangsprostitution under de kommende europamesterskaber i fodbold, Euro 2008, og støtte vores røde kort-aktion?
<P>
Det er almindeligt kendt, at store fodboldmesterskaber udløser stor glæde og fornøjelse hos publikum og supporterne, men dette er alligevel et problem, som udgør en skyggeside, der også skal lægges vægt på, ikke blot i ord, for ordene i en kendt nederlandsk fodboldsang lyder jo "ikke ord, men handling". Jeg håber, at kommissæren også vil arbejde for dette.
<SPEAKER ID="288" NAME="László Kovács">
medlem af Kommissionen. - (EN) Fru formand! Selv om dette emne ikke falder ind under min portefølje, træder jeg gerne i stedet for min gode ven og kollega Jacques Barrot som deltager i denne forhandling, da jeg mener, at dette emne er yderst vigtigt.
<P>
Jeg vil gerne forsikre Dem om, at Kommissionen går helhjertet ind for at bekæmpe menneskehandel som en brutal krænkelse af menneskerettighederne og en meget alvorlig forbrydelse, særligt tvungen prostitution.
<P>
Hvad angår de særdeles relevante spørgsmål, som dækker hele det komplekse emne, vil jeg starte med spørgsmål 1. EU's handlingsplan fra 2005 vedrørende de bedst egnede metoder, standarder og procedurer, som Rådet introducerede, indeholder en meget ambitiøs række forholdsregler til bekæmpelse af menneskehandel. På basis af de oplysninger, som medlemsstaterne har fremlagt, er det vores indtryk, at selv om der er opnået visse resultater, er situationen stadig utilfredsstillende, både hvad angår straffesager og hjælp til ofre, hvilket er særdeles vigtigt.
<P>
Kommissionen vil fremlægge en rapport om, hvad der er implementeret, i slutningen af året. Denne status kunne danne grundlag for en beslutning af de tiltag, der skal iværksættes i nærmeste fremtid, samt for deres form.
<P>
Spørgsmål 2: Bekyttelsen af ofrene for menneskehandel er en forpligtelse under menneskerettighederne. Den er endvidere en afgørende betingelse for at kunne gennemføre en retsforfølgelse af menneskehandlere, da ofrenes vidneudsagn er af afgørende betydning for domsfældelse. Rådets direktiv 2004/81/EF følger denne linje ved at give ofrene mulighed for en periode til reflektion, hvor de kan komme til kræfter og slippe væk fra menneskehandlernes påvirkning, og ved at give dem en opholdstilladelse.
<P>
Alle medlemsstater, der er forpligtet af ovennævnte direktiv, har officielt givet tilsagn om fuld overdragelse af retsmidler til Kommissionen med undtagelse af Spanien og Luxembourg. Kommissionen har besluttet at henvise disse to medlemslande til EF-Domstolen.
<P>
Hvad angår analysen af den materielle omsætning og implementering, indledte Kommissionen i januar 2007 en undersøgelse til vurdering af omsætningen af 10 direktiver til national lov på området for asyl og immigration, herunder dette direktiv.
<P>
De endelige resultater af denne undersøgelse forelægges for Kommissionen i nær fremtid og vil danne grundlag for en systematisk overvågning af de eksisterende regler på dette område i overensstemmelse med artikel 226 i EF-traktaten.
<P>
Spørgsmål 3: Kommissionen har også igangsat en undersøgelse til evaluering af medlemsstaternes lovgivning og situationen vedrørende menneskesmugling. Resultaterne af denne undersøgelse forventes at foreligge i slutningen af februar 2009.
<P>
Spørgsmål 4: Tvangsprostitution og menneskehandel er en krænkelse af fundamentale rettigheder og er én form for organiseret kriminalitet. Bestræbelserne på at bekæmpe kriminelle netværk må og skal gå på tværs af grænser. Samarbejdet på tværs af grænserne mellem medlemsstaternes politistyrker har en privilegeret kanal i Europol. Endvidere er kampen mod menneskehandel et prioriteret område i det økonomiske program forebyggelse og bekæmpelse af kriminalitet, som støtter transnationale samarbejdsprojekter, der involverer retshåndhævende myndigheder, samt ngo'er.
<P>
Og så til sidst spørgsmål 5. Kampagnen "rødt kort til tvangsprostitution", der blev igangsat i forbindelse med verdensmesterskabet i fodbold i 2006, var et rigtig skridt i retning af at vække opmærksomhed mod menneskesmugling med henblik på seksuel udnyttelse. Selv om den vurdering, som Tyskland foretog, viser, at frygten for en stigning i tvangsprostitution og menneskesmugling ikke materialiserede sig i 2006, hilser vi alle initiativer, der tilsigter at oplyse offentligheden og forøge den offentlige opmærksomhed, så den slags afskyelig kriminalitet forhindres, og ofrene hjælpes, velkommen.
<SPEAKER ID="289" NAME="Manolis Mavrommatis" LANGUAGE="EL">
Fru formand, hr. kommissær, mine damer og herrer! På lørdag starter europamesterskaberne i fodbold i Østrig og Schweiz. Dette er den næststørste sportsbegivenhed efter verdensmesterskaberne. Ca. 2,5 millioner fodboldfans fra hele Europa vil angiveligt overvære kampene. Det forlyder imidlertid også, at et stort antal kvinder, ca. 25.000, som altid ved sådanne større begivenheder vil komme fra hele verden til de byer, hvor kampene spilles, desværre ikke kun for at støtte deres hold, men fordi de er tvunget ud i prostitution. Jeg er sikker på, at det internationale samfund, og særligt EU og Europa-Parlamentet, ikke er upåvirket af dette.
<P>
Vi har hørt, at Europa-Parlamentets indgreb i 2006 i en lignende situation ved verdensmesterskaberne i Tyskland gav positive resultater. Der var dengang forlydender om, at antallet af kvinder, der var tvunget til prostitution, var mellem 40.000 og 60.000. Det vil derfor være umagen værd, hvis vi griber ind igen, som vi gjorde det i 2006, hvor det skete på foranledning af et spørgsmål fra fru Wortmann-Kool. Jeg foreslår, at Parlamentets formand og den relevante kommissær sender et brev som det, hr. Frattini sendte til Angela Merkel i 2006. Det bør rettes både til organisationskomitéen og til UEFA og tydeligt forklare vores bekymring over faren for, at en sportsbegivenhed forvandles til ukontrolleret underholdning med kvinder som ofre.
<P>
Jeg er sikker på, at hvis vi står sammen og får rettet opmærksomheden mod det, vi siger, vil vi kunne afværge farer, der hverken gør os eller samfundet ære, men i stedet tillader udnyttelse af mennesker, der er i nød.
<SPEAKER ID="290" NAME="Lissy Gröner">
for PSE-Gruppen. - (DE) Fru formand! Få dage før europamesterskabet i fodbold starter, giver Udvalget om Kvinders Rettigheder og Ligestilling - og forhåbentlig hele Parlamentet - igen tvangsprostitutionen det røde kort. Verden over bliver op mod 800.000 kvinder om året ofre for menneskehandel og seksuel udnyttelse. Det er et af de værste brud på menneskerettighederne i vor tid, og netop i forbindelse med store sportsbegivenheder er den hurtige sex omkring kampene også forbundet med denne moderne form for slavehandel.
<P>
Vi tog for to år siden i forbindelse med verdensmesterskaberne i fodbold her i Parlamentet fat på en bred debat og startede en kampagne, som med støtte fra fansene gennem medierne har sørget for at forhindre den store bølge af tvangsprostitution og de tilsvarende bivirkninger, som eksperterne i første omgang frygtede. Men siden er opmærksomheden om emnet igen dalet.
<P>
Vi har taget retlige initiativer, og med de erfaringer, som vi havde fra den tyske kampagne, der blev understøttet bredt af kvindeorganisationerne, er det lykkedes os at træffe forholdsregler til beskyttelse af ofrene og at vise situationen for kvinderne, der for det meste kommer fra Mellem- og Østeuropa. De befinder sig i en desperat situation, dels som kriminelle, da de ikke har opholdstilladelse, og dels som ofre, fordi de udnyttes nådesløst af menneskehandlerne.
<P>
Som en følge af forholdsreglerne til beskyttelse af ofrene, samarbejdet på tværs af grænserne og den juridiske tildeling af opholdstilladelser er vi kommet et skridt videre. I Østrig og Schweiz vil vi nu også udnytte mediedækningen af turneringen for igen at sætte fokus på emnet. I Tyskland har den socialdemokratiske justitsminister annonceret alvorlige straffe til de tvangsprostitueredes kunder.
<P>
Der er dog stadig mange mangler, og Parlamentet må sørge for, at disse mangler afhjælpes. Jeg beder Kommissionen om støtte til dette arbejde.
<SPEAKER ID="291" NAME="Siiri Oviir">
på vegne af ALDE-Gruppen. - (ET) Mine herrer og damer! Der synes at ligge en symbolsk betydning i vores diskussion af lyssky emner på en mørk aften. Hvert år misbruges i tusindvis af kvinder i den europæiske sexindustri. Denne industri vokser hurtigt og kombinerer ny teknologi, kriminalitet, narkotika og store beløb, selvom den kan betegnes med et enkelt ord: krænkelse.
<P>
Det er almindeligt kendt, at de fleste kvinder lokkes ind i sexbranchen pga. dårlige sociale forhold, primært fattigdom og arbejdsløshed. De fleste prostituerede er fra netop de områder, hvor arbejdsløsheden er høj, hvilket i forbindelse med EU betyder de fattige, østeuropæiske lande. Dette viser, at EU og de enkelte medlemsstater skal handle primært for at forbedre den faglige viden for kvinder i risikogrupper og bruge aktive arbejdsmarkedstiltag til dette.
<P>
Der er ingen tvivl om, at kampagnerne, der øger opmærksomheden på emnet prostitution som f.eks. "rødt kort til tvangsprostitution", er vigtige, og at de i en vis periode påvirker offentlighedens opmærksomhed på emnet. Ikke desto mindre mener jeg, at det er vigtigt, at tvangsprostitution og kommerciel seksuel udnyttelse af kvinder konstant er i samfundets og offentlighedens fokus. Efter min mening er det ofte mere effektivt og billigere at støtte forebyggende foranstaltninger end konstant at skulle behandle følgerne af problemet.
<P>
Ud over forebyggende foranstaltninger er det vigtigt at øge effektiviteten af politiets samarbejde på tværs af medlemsstaterne, særligt i Schengenområdet. Jeg beder Kommissionen og de politiske partier, der er repræsenteret her, om at være beslutsomme og medvirke til at gøre prostitution til noget, der hører fortiden til, og om at støtte et forbud mod køb af seksuelle ydelser i deres egne stater. En fastfrysning af efterspørgslen vil også medføre, at vi når vores ultimative mål. Endelig er det også vigtigt at understrege, at der må herske en politik med nultolerance i hele EU over for prostitution og menneskehandel. Vi bør begynde at træffe beslutninger og at handle.
<SPEAKER ID="292" NAME="Hiltrud Breyer">
for Verts/ALE. - (DE) Fru formand! Vi ved, at handel med kvinder med henblik på seksuel udnyttelse skal fordømmes og bekæmpes globalt. Det er en skandale, der er uværdig for et værdiernes og menneskerettighedernes Europa! Vi ved også, at handel med kvinder ikke længere standser ved grænserne. Derfor har vi brug for et europæisk, et globalt svar på problemet, som skal gå langt videre end bare grænsekontrol og fortrængning.
<P>
Det er som udgangspunkt positivt, at dette emne nu har stået på dagsordenen i omkring 10 år, men fokus er for ensidigt på grænsekontrollen - prævention og offerbeskyttelse forsømmes desværre i for høj grad. Problemet er heller ikke blevet mindre. Stadig flere mennesker - børn og kvinder - bliver ofre for seksuel udnyttelse, selv om den frygtede stigning i forbindelse med verdensmesterskabet 2006 udeblev, som fru Gröner allerede har nævnt. Vi ved dog, at det ukendte antal er højt. Der er for få razziaer mod menneskehandlere og for få processer mod de skrupelløse kriminelle. Det har Kommissionen bekræftet på en parlamentarisk forespørgsel fra mig.
<P>
Vi satser på en forbedret beskyttelse af ofrene, ikke kun i Tyskland, men i hele Europa. I tilknytning hertil finder jeg det beklageligt, at Kommissionen åbenbart kun taler pænt om emnet uden virkelig at gøre noget for at forbedre tingene. Det er ikke klart, hvordan Kommissionen understøtter implementeringen i medlemsstaterne af direktivet om beskyttelse af ofre, og hvordan implementeringen kontrolleres. Jeg finder det meget beklageligt, at Kommissionen bare henviser til en undersøgelse som svar på min anden parlamentariske forespørgsel om, hvordan direktivet om beskyttelse af ofre for menneskehandel er implementeret i Tyskland.
<P>
Jeg opfordrer helt entydigt Kommissionen til endelig at tage stilling til, hvorvidt EU's direktiv er blevet implementeret korrekt, ikke kun i Tyskland, men også i de andre medlemslande. Det kan da ikke være rigtigt, at Kommissionen ikke ved, om dens egen lovgivning er blevet implementeret korrekt! Det ville være en falliterklæring.
<P>
I forbindelse med migrationen skal vi ikke alene kigge på familiesammenføring, men også på kvinders muligheder for legalt at migrere, så de ikke behøver at komme i kløerne på menneskehandlere.
<SPEAKER ID="293" NAME="Eva-Britt Svensson" LANGUAGE="SV">
Fru formand! Hundredetusinder af kvinder og børn transporteres som varer inden for EU. De udnyttes seksuelt, mishandles, trues, forbruges og fratages al menneskelig værdighed. Hvad er deres forbrydelse, som dømmer dem til sådan en tilværelse? Jo, det er fattigdom og mangel på sociale rettigheder, og det at der findes mænd, som mener, at de med deres penge har ret til at forbruge kvinder og børn som varer. Som oftest narres unge piger med falske løfter om arbejde og gode indkomster, men så begynder mareridtet.
<P>
Det er en skændsel for EU og medlemslandene, at denne handel fortsætter og endda øges. Ingen kan længere undskylde sig med, at vi ingenting vidste. Vi ved det, men der bliver gjort alt for lidt. Derfor må vi nu have svar fra Kommissionen på vores spørgsmål med afsæt i kampagnen "rødt kort til tvangsprostitution".
<P>
Jeg påstår, at sexslavehandelen er en form for terrorisme. EU og medlemslandene har været særdeles effektive til at vedtage mere eller mindre gode foranstaltninger mod terrorisme. Men denne terrorisme, som finder sted og rammer kvinder og børn, har ikke fået den samme prioritet, hverken af EU eller medlemslandene.
<P>
Vi har også brug for, at stadig flere mænd engagerer sig i denne tragiske handel. Mænd må ikke bare selv afstå fra at købe seksuelle tjenester. De må også vise andre mænd, at det ikke er ok at købe kvinders kroppe. Det er mændene, der skal sørge for, at efterspørgslen mindskes og dermed også handelen med kvinders kroppe. Så længe der findes efterspørgsel og et marked med store økonomiske gevinster, så vil handelen fortsætte. Jeg gentager: Kvinder er ikke til salg. Vi må stoppe det her.
<SPEAKER ID="294" NAME="Ivo Belet" AFFILIATION="PPE-DE">
(NL) Fru formand, hr. kommissær, mine damer og herrer! I beslutningsforslaget om professionel fodbold, som vi vedtog sidste år her i salen, opfordrer vi udtrykkeligt Ministerrådet til at træffe foranstaltninger for at bekæmpe kriminelle aktiviteter inden for professionel fodbold, herunder tvangsprostitution. Det står der ordret i teksten. For tydelighedens skyld, det er ikke fodboldinstansernes skyld, at dette fænomen indtræffer under store turneringer. Det er næsten kendetegnende for alle store internationale begivenheder. Men sporten har naturligvis al mulig interesse i, at dette problem gribes effektivt og drastisk an. Der er jo selvfølgelig ingen mening i, at vi opfordrer til og arbejder på mere fairplay i stadioner og forsøger at bekæmpe racisme på stationerne, hvis der i og omkring stadionerne tolereres former for slaveri. "Rødt kort"kampagnen fungerede fortræffeligt under verdensmesterskaberne i 2006 i Tyskland. Omkring 1000 lokale og regionale aktionsgrupper og foreninger blev inddraget i denne præventive kampagne, og det virkede klart afskrækkende for menneskehandlerne og andre kriminelle netværk. Som kommissæren også henviste til, resulterede det i, at antallet af tilfælde af tvangsprostitution under verdensmesterskaberne i 2006 i Tyskland var begrænset til et mindre antal, og disse havde for det meste ingen direkte forbindelse med verdensmesterskaberne.
<P>
Det er således tydeligt, at bevidstgørelse og præventive aktioner virker. De er meget effektive, og vi må derfor anvende dem igen, også ved de kommende europamesterskaber, som begynder i denne uge. Derfor, hr. kommissær, opfordrer vi kraftigt til, at Kommissionen sender et brev herom til de involverede regeringer, i Østrig og i Schweiz, således som fru Wortmann-Kool netop med rette sagde. Jeg gentager lige vores spørgsmål. Kan De imødekomme vores anmodning, kan De her bekræfte, at De vil støtte dette initiativ?
<P>
Jeg har endnu en bemærkning. Forebyggelse alene vil ikke være nok. Medlemsstaterne blev i 2005 enige om at forhindre og bekæmpe menneskehandel, men den handlingsplan, som De omtalte, hr. kommissær, er på nationalt plan ofte mere end nogensinde tomme ord. Tiden er derfor inde til at minde myndighederne om den. Daværende kommissær Frattini sagde allerede for to år siden her, at Europols og Eurojusts rolle i den forbindelse skal forstærkes, og det har Parlamentet også udtrykkeligt krævet i sit beslutningsforslag. Vi regner derfor også med, hr. kommissær, at Kommissionen og Rådet i anledning af denne turnering mere end nogensinde vil omsætte disse løfter til praksis.
<SPEAKER ID="295" NAME="Christa Prets" AFFILIATION="PSE">
(DE) Fru formand, hr. kommissær! Menneskehandel er, som vi har hørt, en forbrydelse mod menneskeheden, særlig mod kvinderne - en ny form for slaveri, og en meget givtig forretning, meget udviklet med en omsætning ifølge OSCE på 44 milliarder euro om året. Det er værd at diskutere dette emne yderligere og at afdække dets mange forskellige facetter.
<P>
Vi beskæftiger os i dag med handelen med kvinder og tvangsprostitution i tilknytning til den kampagne, som vi allerede gennemførte i forbindelse med verdensmesterskaberne i Tyskland i 2006. Her i Parlamentet udfærdigede jeg en betænkning om tvangsprostitution, hvori vi forlangte, at Kommissionen skulle træffe forskellige forholdsregler. Reaktionen var handlingsplanen. Spørgsmålet om implementeringen er blevet stillet flere gange i dag, og jeg ønsker at understrege: Det drejer sig om opholdstilladelser til ofre, det drejer sig om uddannelsestiltag på politiskoler, på sociale uddannelsessteder og lignende, og det drejer sig også om oplysning i hjemlandene og om undervisnings- og uddannelsesmuligheder for kvinderne på hjemstedet og for unge mænd. De rammes også stadig oftere.
<P>
Synlig er den 18. oktober som international dag mod menneskehandel, som vi sidste år gennemførte for første gang. Derudover ser jeg ikke meget til kampagnen. Opmærksomheden omkring dette emne er også aftaget efter "rødt kort"kampagnen og efter VM, og derfor ønsker vi at sparke kampagnen i gang igen. Det drejer sig her ikke om forbuddet mod prostitution eller om diskrimineringen af de prostituerede. Tværtimod! Det drejer sig om en bevidsthedsændring, og her er det også vigtigt at afvise stigmatisering og at opbygge et socialt netværk for også at beskytte de prostituerede i forbindelse med deres arbejde.
<P>
Bedømmelsen af tvangsprostitution er heftig. europamesterskaberne i fodbold i Østrig og Schweiz giver os mulighed for at gøre opmærksom på dette. Jeg kan forsikre Dem for, at de østrigske myndigheder træffer de nødvendige forholdsregler, og jeg byder Dem hjerteligt velkommen til et dejligt europamesterskaberne , hvor jeg ønsker fair play og fair sex.
<SPEAKER ID="296" NAME="Milan Horáček" AFFILIATION="Verts/ALE">
(DE) Fru formand! Mange glæder sig til europamesterskaberne i fodbold i juni 2008. Her bør vi dog ikke glemme, at menneskehandel og tvangsprostitution af kvinder samt misbrug af børn stiger i forbindelse med kampene, og at menneskehandlernes kriminalitet er grænseoverskridende.
<P>
Kampene finder sted i Østrig og Schweiz, og dermed forstærkes de tilgrænsende mellemeuropæiske landes rolle som transitlande for yderst lukrative forbrydelser. Her må det være EU's opgave at træffe forebyggende foranstaltninger. Overvågningen på tværs af grænserne og retsforfølgningen skal organiseres og koordineres bedre. De europæiske mekanismer til fælles efterforskning skal forbedres. Alle medlemslande opfordres til at beskytte ofrene bedre og til at anvende disse instrumenter aktivt. Kun på denne måde kan det lykkes os at udmanøvrere forbryderne og give dem det røde kort!
<SPEAKER ID="297" NAME="Ilda Figueiredo" AFFILIATION="GUE/NGL">
(PT) Det er af afgørende betydning, at vi udnytter europamesterskabet i fodbold mesterskab i 2008 til endnu en gang at oplyse offentligheden om, at prostitution og den særdeles indbringende handel med kvinder med seksuel udnyttelse som formål ikke kan accepteres, da det er en krænkelse af kvinder, unge piger og børn.
<P>
Det er derfor yderst vigtigt, at vi træffer foranstaltninger til effektiv bekæmpelse af denne menneskehandel og samtidig støtter ofrene for denne situation i de forskellige medlemsstater med oplysninger om resultaterne af de udførte handlinger.
<P>
Men vi må dog ikke tabe stigende ulighed, usikkert og dårligt betalte arbejde, arbejdsløshed og fattigdom af syne, som leder tusinder af kvinder og unge piger til prostitution, og som gør livet lettere for menneskehandlerne. Det medfører derfor endnu et spørgsmål. Hvordan vil EU's ledere bekæmpe de fundamentale årsager til disse alvorlige brud på menneskerettighederne for kvinder og unge mennesker i hundredtusindvis, så der kan sættes en stopper for disse nye typer slaveri?
<SPEAKER ID="298" NAME="Emine Bozkurt" AFFILIATION="PSE">
(NL) Fru formand! Under verdensmesterskaberne i 2006 blev der også gjort opmærksom på en telefonisk hjælpetjeneste for ofre for kvindehandel og tvangsprostitution. I Tyrkiet har der f.eks. i nogle år eksisteret en telefonisk hjælpetjeneste, hvor kvinder kan melde tilfælde af kvindehandel. Europa-Parlamentet anmodede allerede i 2006 om, at der blev oprettet en sådan telefonisk hjælpetjeneste, som kan tale med ofre for menneskehandel på flere sprog og tilbyde hjælp. Nu to år senere, er en sådan hjælpetjeneste stadig ikke oprettet.
<P>
For to uger siden var jeg til stede ved kommissær Kunevas oprettelse af en telefonisk hjælpetjeneste for skuffede forbrugere under Euro 2008. Det er et godt initiativ, at der oprettes ét fælles telefonnummer. Det kan altså godt lade sig gøre. Men hvorfor tilbydes forbrugere hjælp og ikke ofre for kvindehandel? Denne ganske nye forbrugertelefontjeneste viser, hvor hurtigt det er muligt at handle, og hvor lille en umage det kan være. Nu er tiden inde til at kombinere disse initiativer og give ofrene for kvindehandel et middel til at bede om hjælp. For at bruge Barack Obamas ord: "We can do it, yes we can".
<SPEAKER ID="299" NAME="Anna Hedh" AFFILIATION="PSE">
(SV) Fru formand! På lørdag sparkes fodbold-EM i gang igen og festen kan begynde. Men medaljen har en bagside. Ved sportsarrangementer af den her størrelse øges den illegale handel med kvinder og unge piger til prostitution altid. Derfor er det vigtigt, at vi reagerer og agerer, præcis som vi gjorde for to år siden med kampagnen "rødt kort til tvangsprostitution". Det er meget vigtigt, at vi i EU sammen sørger for, at vi får en nultolerance i forhold til menneskehandel. Derfor appellerer jeg til alle EU's regeringer, som endnu ikke har gjort det, om umiddelbart at implementere den handlingsplan, som EU udviklede i 2005 for at bekæmpe sexslavehandel.
<P>
Jeg ville ønske, at flere lande havde en sexkøbelov, for det er helt klart en præventiv foranstaltning, der bremser sexslavehandel. Desuden ser jeg frem til den undersøgelse, som Kommissionen vil fremlægge om, hvordan prostitutionen ser ud i medlemslandene, og jeg håber, at vi snart kan få adgang til den.
<P>
Jeg vil gerne have, at fodbold-EM både på og uden for banen skal præges af de værdier, som er sportens hjerteblod, nemlig kammeratskab, sund aktivitet og fairplay. Ikke at tage afstand fra den forkastelige menneskehandel til prostitution, er at give den sin indirekte støtte.
<SPEAKER ID="300" NAME="Gabriela Creţu" AFFILIATION="PSE">
- (EN) Fru formand! Menneskehandel er ganske vist ulovligt, men det er ikke desto mindre et marked med både leverandører og efterspørgsel. Et land, hvor der er en betydelig efterspørgsel, spiller en lige så aktiv rolle i menneskehandel som det land, den udgår fra. Ud over at være en reminiscens fra slaveri udgør menneskehandel en kontinuerlig udfordring og overtrædelse af loven og kan sammenkædes med andre kriminelle aktiviteter såsom hvidvaskning af penge, vold, smugleri, prostitution, skatteunddragelse og tvangsarbejde.
<P>
Menneskehandel giver en alvorlig ombytning af værdiernes orden i vores samfund ved at opretholde gamle uligheder - kvinder og børn opfattes som handelsvarer - og skabe nye. De penge, menneskehandlerne tjener, underminerer troen på værdien af arbejde og ærlig virksomhed.
<P>
Det er nødvendigt, at alle medlemsstater hurtigst muligt ratificerer Europarådets konvention om menneskehandel og sætter de aftalte foranstaltninger i værk startende med at bekæmpe årsagen til menneskehandel med henblik på prostitution, som er mænds efterspørgsel efter kvinder og piger.
<SPEAKER ID="301" NAME="Zita Pleštinská" AFFILIATION="PPE-DE">
(SK) Med starten på europamesterskabet i fodbold 2008 i Østrig og Schweiz på lørdag mindes vi endnu en gang om emnet tvangsprostitution. Dem, der holder af at se god fodbold, får helt sikkert en herlig tid. Uheldigvis skaber disse sportsbegivenheder også grobund for mafialignende aktiviteter og udgør en større risiko for øget menneskehandel med henblik på seksuel udnyttelse end normalt.
<P>
Jeg er enig med de andre talere om, at kampagnen "rødt kort til tvangsprostitution", der blev iværksat af Udvalget for kvinders rettigheder og ligestilling i marts 2006, var en succes, fordi den bragte et af de mest brændende sociale emner frem i lyset.
<P>
Jeg er overbevist om, at kun en god informationskampagne under europamesterskabet i fodbold i 2008 om behovet for at forhindre handel med kvinder og tvungen prostitution kan åbne offentlighedens øjne og afdække denne rædselsfulde krænkelse af unge piger og kvinder.
<SPEAKER ID="302" NAME="Britta Thomsen" AFFILIATION="PSE">
(EN) Fru formand! Jeg har et direkte spørgsmål til Kommissionen om, hvilke initiativer der konkret er taget i forbindelse med europamesterskaberne i Østrig og Schweiz i relation til kvindehandel. Nu har vi jo hørt her i aften, og vi har også erfaringer med, at der sker handel med kvinder i forbindelse med den slags store sportsarrangementer. Jeg vil gerne spørge om følgende: Har man for det første henvendt sig til regeringen i de to lande og bedt dem om at støtte Parlamentets "rødt kort"kampagne. Har man for det andet gjort dem opmærksom på, at det er nødvendigt at skærpe politiindsatsen i forbindelse med mesterskaberne og endelig, har man opfordret de to regeringer til at gøre en indsats i forhold til ofrene.
<SPEAKER ID="303" NAME="László Kovács" LANGUAGE="EN">
Fru formand! Som mange talere allerede har sagt - undertegnede inklusive - blev lignende initiativer og forslag fremsat, og handlinger blev vedtaget af Parlamentet og Kommissionen før verdensmesterskaberne i fodbold i 2006 i Tyskland. Heldigvis holdt de tyske myndigheders og EU's institutioners bekymringer og frygt ikke stik.
<P>
Men det er så sandelig ikke grund til at konkludere, at vi ikke skal gøre noget nu, og at vi bare kan sidde med hænderne i skødet. Det er mere end fornuftigt at have denne forhandling nu, da det er langt bedre at være på den sikre side og at være bedre forberedt, end nødvendigt er. Samtidig er det fornuftigt at drage nytte af denne mulighed for at vurdere handlingerne og sætte Parlamentet i stand til at stille forslag til Kommissionen. Og det er en god mulighed for at vække offentlighedens opmærksomhed.
<P>
Jeg forstår ikke nogle af talernes utilfredshed. Jeg nævnte tidligere, hvor mange konkrete betænkninger, Kommissionen har udarbejdet, og vi afventer de planlagte undersøgelser og konklusion, som kan danne grundlag for yderligere handlinger og handlingsprogrammer.
<P>
Fru Bozkurt omtalte muligheden for telefoniske hjælpetjenester, hvilket jeg mener er en god idé, om end ikke så let at omsætte i praksis. Det er en ganske anden sag end den anden telefoniske hjælpetjeneste til forbrugerbeskyttelse. Så jeg tror ikke, at denne telefoniske hjælpetjeneste, der er etableret eller iværksat af kommissionsmedlem fru Kuneva, kan anvendes i forbindelse med f.eks. beskyttelse af ofre, fordi emnerne er så forskellige. Det er langt mere kompliceret.
<P>
Fru Breyer omtalte også beskyttelse af ofrene, hvilket jeg mener er et meget vigtigt punkt. Jeg vil gerne understrege, at der vil indgå et specifikt kapitel om hjælp til ofre i vurderings- og overvågningsrapporten for den handlingsplan, der vil ligge klar i oktober eller november 2008, hvorefter vi vil vurdere den reelle implementering af foranstaltninger til beskyttelse af ofre.
<P>
På den første EU antimenneskehandelsdag den 18. oktober 2007 fremlagde GLS anbefalinger vedrørende identifikation af ofre og henvisningsservices. Jeg vil gerne forsikre om, at vi er fast besluttede på at sikre ordentlig opfølgning, og jeg vil gerne forsikre parlamentsmedlemmerne om, at Kommissionen er klar til at intensivere kampen mod menneskehandel, mod tvangsprostitution og den organiserede kriminalitet, der ligger bag.
<SPEAKER ID="304" NAME="Formanden">
Forhandlingen er afsluttet.
<P>
Afstemningen finder sted i morgen torsdag kl. 11.00.
<P>
Skriftlige erklæringer (artikel 142)
<SPEAKER ID="995" NAME="Urszula Gacek  " LANGUAGE="EN">
Nu, hvor fodboldfans over hele Europa venter på, at europamesterskaberne 2008 skal gå i gang, er tiden inde til at gøre sig nogle tanker om farerne for de kvinder, navnlig fra de tidligere sovjetrepublikker, som bliver ofre for menneskehandel og tvangsprostitution for at tilfredsstille efterspørgslen efter seksuelle ydelser de steder, hvor fodboldkampene finder sted.
<P>
Det, der for mange bliver en vidunderlig fejring af de bedste europæiske sportstraditioner, bliver også en tid med fysisk og psykisk lidelse for de uheldige unge kvinder, som i deres naivitet tror, at de attraktive job, som de tilbydes inden for restaurations- og udskænkningssektoren, blot vil bestå i at arbejde som servitrice eller stå i en bar.
<P>
Vi bør gentage opfordringen til de resterende 17 EU-medlemsstater, der endnu ikke har ratificeret den europæiske konvention om bekæmpelse af menneskehandel, om straks at gøre dette.
<P>
EU-medlemsstaterne, som forsvarer menneskerettighedssager, har så afgjort ikke nogen undskyldninger for ikke at ratificere denne konvention, der blev vedtaget i Warszawa for over tre år siden.
<SPEAKER ID="305" NAME="Neena Gill  " LANGUAGE="EN">
Kan Kommissionen over for Parlamentet gøre rede for de fremskridt, der er gjort i forhold til planen fra 2005 til bekæmpelse og forebyggelse af menneskehandel i Europa?
<P>
Af bekymring for forsinkelsen af medlemslandenes implementering af denne plan beder jeg om, at Kommissionen gør rede for den virkning, dette kan have på kampagnen "rødt kort til tvangsprostitution" i medlemslandene. Vil Kommissionen også oplyse os om, hvilken kampagne man agter at iværksætte for at øge opmærksomheden på menneskehandel med henblik på prostitution under europamesterskabet i fodbold 2008?
<P>
Jeg er dybt bekymret over, at sportsbegivenheder, der glæder mange millioner over hele verden, også hensynsløst bruges som en mulighed for at udnytte kvinder og unge piger.
<P>
Jeg er chokeret over, at der handles omkring 100.000 kvinder om året i Europa med prostitution som formål. Mest fordømmer jeg, at det også drejer sig om piger helt ned til 14 år.
<P>
Vi kan ganske enkelt ikke lade denne form for moderne slaveri fortsætte. Seksuel udnyttelse er ikke blot en forbrydelse, det er også en grov overtrædelse af menneskerettighederne.
<SPEAKER ID="306" NAME="Katalin Lévai  " LANGUAGE="HU">
Unionen er ansvarlig for med alle tænkelige midler at forhindre den seksuelle udnyttelse og menneskehandel, der følger i kølvandet på sportsbegivenheder inden for sit område. Europamesterskabet i fodbold 2008 er en sportsbegivenhed, der samler mange mennesker, og hvorunder der forekommer en midlertidig stigning i efterspørgslen efter seksuelle ydelser. Det er derfor af helt afgørende betydning, at vi beskytter os selv ved hjælp af midlertidige kampagner såsom dem, der blev igangsat af fru Záborská under verdensmesterskaberne i fodbold i 2006, og som også bør fortsættes denne gang. Men for at initiativet kan nå ud til så mange som muligt, mener jeg, at der er behov for en bredere offentliggørelse i medierne (også på europamesterskabets officielle hjemmeside) med deltagelse af politikere, sportschefer, sportsfolk og tilhængere (udformet i programmet "unge mod racisme").
<P>
Men en midlertidig kampagne er ikke nok i sig selv. For uden vaklen at kunne skride ind over for menneskehandel må vi skabe nogle retningslinjer, men det er frem for alt nødvendigt at efterleve dem, der allerede foreligger, så hurtigt som muligt. Jeg vil gerne henlede Kommissionens opmærksomhed på, at mange lande har problemer med at omsætte og fortolke direktiver, så implementeringen af disse forsinkes yderligere. Derfor mener jeg, det er specielt vigtigt, at vi får et nøjagtigt svar på fru Záborskás spørgsmål i relation til direktiv 2004/81/EF.
<P>
Selv om grænsekontrol spiller en vigtig rolle ved frasorteringen af seksuel udnyttelse og menneskehandel i forbindelse med sportsbegivenheder, der finder sted i Unionen, mener jeg ikke, vi kan opnå dette ved hjælp af strengere grænsekontrol, men ved at forstærke de eksterne kontroller i samarbejde med grænsevagter. På den måde gør vi det ikke vanskeligere for lovlydige borgere at deltage i europæiske begivenheder!
<SPEAKER ID="307" NAME="Lívia Járóka  " LANGUAGE="HU">
Mine damer og herrer! Lad mig følge op på fru Záborskás spørgsmål ved igen at henlede opmærksomheden på sigøjnerkvinders forsvarsløshed i områder med menneskehandel og tvangsprostitution. Social udelukkelse og - ofte - mangel på officielle dokumenter gør sigøjnerpiger særligt udsatte og til "let bytte" for mennesker, der tjener på menneskesmugling. Deres situation forværres af den racefordom, de møder fra hele samfundet, den seksuelle fordom, der forekommer i deres egne samfund, og af den generelle mistillid, sigøjnerne nærer til retssystemet.
<P>
Der er behov for individuelle programmer til hjælp til dem, der er blevet ofre for menneskehandel, og til deres familier, og til at forhindre, at ganske unge piger tvinges til at leve og arbejde i et miljø med udnyttelse. Oprettelsen af flere rådgivende netværk og centre er vigtig, både på vegne af ngo'er og medlemsstater, ligesom indsamling og analyse af pålideligt statistisk materiale om forholdet mellem sigøjnersamfund og menneskehandel. På sidstnævnte område kan nogle ngo'er og internationale organisationer fremvise resultater, men Kommissionen og medlemsstaterne må også påtage sig en større rolle.
<P>
Men den væsentligste årsag til menneskehandel og seksuel udnyttelse er den fattigdom, der gør livet til en daglig kamp for overlevelse, hvor faren for ulovlige aktiviteter vokser kraftigt, når der ikke er økonomiske og uddannelsesmæssige muligheder. Ud over programmer til forøgelse af opmærksomhed og hjælp til dem, der allerede er blevet ofre, er det derfor vores primære, fælles pligt at sætte en stopper for umenneskelig fattigdom.
