<CHAPTER ID="020">
Konkurrence i de liberale erhverv (forhandling) 
<SPEAKER ID="240" NAME="Formanden">
Næste punkt på dagsordenen er betænkning af Jan Christian Ehler for Økonomi- og Valutaudvalget om opfølgning på rapporten om konkurrence i de liberale erhverv.
<SPEAKER ID="241" NAME="Jan Christian Ehler " AFFILIATION="PPE-DE">
ordfører. - (DE) Hr. formand, fru kommissær, mine damer og herrer! Da Kommissionen i september sidste år fremlagde en rapport om de liberale erhverv under overskriften "mulighed for flere reformer", udvidede den faktisk den rapport, som den allerede havde udarbejdet i 2004 om konkurrence i de liberale erhverv. Parlamentet har udtalt sig med betænkningerne fra 2001 og 2003. I marts i år tog Retsudvalget og Parlamentet endnu en gang stilling til den særlige sektor, som de juridiske erhverv udgør.
<P>
Der er et fænomen, som kendetegner alle diskussionerne i offentligheden, blandt økonomer samt mellem Parlamentet og Kommissionen, nemlig at alle deltagerne har meget stærke meninger og svage tal. De tal, der ligger til grund for undersøgelserne - som regelt specifikt for enkelte sektorer eller lande - stammer for størstedelens vedkommende fra først i 1990'erne, den nyeste undersøgelse er fra starten af 2001. Men det gælder for dem alle, at de er begrænset enten til en enkelt sektor eller et enkelt land, eller at de bygger på et empirisk grundlag, der faktisk er så gammelt, at det er svært at anvende det til en generalisering.
<P>
Nøgternt betragtet må man ikke overvurdere tjenesteydelsernes økonomiske betydning. Tjenesteydelser for virksomheder udgør 8 % af det europæiske bruttonationalprodukt, og heraf kan mindst en tredjedel henføres til de liberale tjenesteydelser. Derfor er det naturligvis helt berettiget - og jeg tror, Parlamentet bifalder det, også i forbindelse med Lissabon-dagsordenen - at spørge, hvilket bidrag dette området kan yde til vækst og beskæftigelse i Europa. Vi synes nemlig, at det er vigtigt, at man ikke kun tænker på Lissabon-dagsordenen, når man holder flotte taler, men også tager den med i de konkrete sager. Hvilket bidrag kan en liberalisering yde til væksten?
<P>
Kommissionen har meget prisværdigt systematiseret en diskussion, som hidtil er forløbet noget "vildt". I grunden har Kommissionen opstillet følgende økonomiske overvejelse. Den ser i første omgang på seks erhvervsgrupper, nemlig advokater, notarer, ingeniører, arkitekter, apotekere og revisorer. Den definerer fem konkurrencebegrænsninger, som kaldes faste priser, prisanbefalinger, konkurrenceregler, reklameregler og hele området omkring adgangsbetingelser, virksomhedsformer eller sammenslutningsmuligheder. Heroverfor stiller den fire store forbrugergrupper, nemlig det offentlige, de store virksomheder, små og mellemstore virksomheder samt de private forbrugere, og har så indrømmet, at der her findes visse særordninger på grund af manglende symmetri. Det gælder inden for markedsgennemsigtighed, med hensyn til eksterne effekter eller i spørgsmålet om, hvorvidt der er tale om et offentligt gode.
<P>
Vi hilser denne systematisering velkommen, den er nødvendig for at styre diskussionen, og den gør det logisk, at Parlamentet tager stilling til denne diskussion på dette tidspunkt. Vi har fra vores side forsøgt på den ene side at yde en vis hjælp, men på den anden side også at bidrage til at differentiere diskussionen lidt. Først skal det konstateres, at der er stor enighed om spørgsmålet om subsidiaritet. Det bliver EU's vanskelige opgave at tage fat på dette spørgsmål gennem koordinering mellem medlemsstaterne. For det andet har vi krævet, at målene for liberaliseringen bliver nævnt klart og underbygget empirisk, og det mener jeg er meget vigtigt, også som konsekvens af diskussionen om servicedirektivet. Hvilken vækst håber man at opnå gennem hvilke liberaliseringer? Hvilke beskæftigelseseffekter håber man at opnå? Det skal der virkelig sættes tal på, ellers vil accepten i medlemsstaterne ikke være stor nok. Vi har fastholdt, at vi betragter selvforvaltning som ligeberettiget i forhold til statslig regulering. Vi har sagt, at vi tror, at systematikken skal differentieres. Det offentlige skal eksempelvis differentieres efter vores mening, for der er forskel på, om det er en lille kommune eller en nationalstat, der sender liberale tjenesteydelser i udbud. Vi har sagt, at vi ganske vist anerkender de geografiske og traditionelle ordninger, men at vi betragter dem som særordninger, som ikke må føre til, at man ikke til stadighed er opmærksom på de liberaliserings- og vækstmuligheder, der er på disse områder. Vi har sagt meget klart, at vi finder særordninger betænkelige i forbindelse med sammenslutninger og reklame. Vi har sagt, at vi ønsker at differentiere visse konkurrencebegrænsninger klart efter forbrugergrupper. Og endelig har vi sagt, at vi netop inden for frivilligheden hilser det frivillige adfærdskodeks for de liberale erhverv varmt velkommen.
<P>
Kort og godt ønsker vi at melde tilbage til Kommissionen, at vi hilser disse overvejelser velkommen. Men vi vil også klart sige, at vi har brug for en systematisering, en yderligere differentiering på disse områder. Kun på den måde kan vi opnå den nødvendige accept i nationalstaterne.
<SPEAKER ID="242" NAME="Neelie Kroes">
medlem af Kommissionen. - (EN) Hr. formand! Jeg vil gerne takke dr. Ehler og Økonomi- og Valutaudvalget for denne betænkning. Kommissæren glæder sig over Deres støtte til den indsats, der skal gøres i denne sektor. Deres vurdering af de liberale erhvervs betydning for den europæiske økonomi er velkommen og relevant. Medlemsstaternes reformer på dette område skal være et led i opfyldelsen af Lissabon-dagsordenen og dagsordenen for bedre regulering.
<P>
Kommissionen støtter fuldt ud kravet om et konstruktivt samarbejde mellem alle parter. Vi er også enige i, at det er vigtigt at tage ved lære af erfaringerne i de medlemsstater, der allerede har truffet moderniseringsforanstaltninger. Vi mener, at De har ret i at insistere på, at medlemsstaterne fjerner særlige reklamerestriktioner og restriktioner med hensyn til virksomhedsstrukturen og sikrer retfærdig og lige adgang til de liberale erhverv og i denne forbindelse fjerner geografiske og demografiske adgangsbestemmelser.
<P>
Kravet om øget økonomisk dokumentation er rimeligt, men vi må ikke glemme, at vi ikke foreslår en harmonisering af reguleringen af de liberale erhverv. Det står fortsat medlemsstaterne frit for at finde lovgivningsmæssige løsninger på grundlag af nationale behov og omstændigheder. Det er vores erfaring, at vi nemmest tilfører merværdi gennem historiske og internationale sammenligninger. Dette er baggrunden for, at vi har bestilt en ny ekstern komparativ undersøgelse vedrørende EU's marked for salg og køb af fast ejendom. Formålet med undersøgelsen er at evaluere erhvervsreguleringens indvirkning på forbrugervalg, priser, kvalitet og andre vigtige indikatorer og i muligt omfang indvirkningen på vækst og beskæftigelse.
<P>
Nationale myndigheder kan også spille en vigtig rolle i forbindelse med evalueringen af de reformer, der allerede er gennemført. De har sammen med de vigtigste berørte parter som f.eks. brancheorganisationer ligeledes et godt udgangspunkt for at evaluere den nuværende regulering af de liberale erhverv i deres lande, at undersøge, hvor der kan moderniseres, og vurdere eventuelle reformers indvirkning på vækst og beskæftigelse.
<SPEAKER ID="243" NAME="Donata Gottardi">
for PSE-Gruppen. - (IT) Hr. formand, mine damer og herrer! De liberale erhverv er et af de ypperste områder inden for tjenesteydelsessektoren. I de fleste europæiske lande, om end ikke i dem alle, blev retsgrundlaget skabt i forbindelse med kodificeringen af civilretlige aftalebestemmelser. Det er naturligvis især tilfældet i lande med civilretlige systemer. Dette erhverv er gradvist blevet civilsamfundets kronjuvel, men har desuden ofte udviklet sig til et konservativt og lukket miljø, der risikerer at miste sin enestående kvalitet, for det ønsker at fastholde sine privilegier. Der er således i visse lande og i visse sektorer blevet skabt en lukket kaste med adgangskriterier, der ikke er baseret på kvalifikationer, men i stigende grad og alt for ofte udelukkende på arv.
<P>
Parlamentet er blevet anmodet om at overveje spørgsmålet om tjenesteydelser inden for det indre marked og skal i morgen stemme om betænkningen om konkurrence i de liberale erhverv. For første gang nogensinde skaber Parlamentet således i år grundlaget for en balance mellem på den ene side øget konkurrence og følgelig øget adgang med særlig fokus på unge mennesker sidst i uddannelsesforløbet, og på den anden side sikring af tjenesteydelsernes kvalitet, ikke mindst med henblik på at beskytte europæiske borgere. Parlamentet skaber også grundlaget for en definition af en referencelovgivningsramme ved at definere kritiske punkter, der skal fjernes, principper der skal respekteres, og procedurer, der skal følges med hensyn til anbefalinger samt en juridisk ramme, inden for hvilken medlemsstaterne kan træffe deres egne afgørelser i fuld overensstemmelse med subsidiaritetsprincippet, som det blev nævnt tidligere. Forslaget er resultatet af de forskellige politiske gruppers konstruktive arbejde. Jeg vil gerne takke ordføreren, fordi han i praksis har været indstillet på at drøfte og acceptere de fleste ændringsforslag, hvoraf mange var stillet af Den Socialdemokratiske Gruppe i Parlamentet.
<P>
Parlamentet vedtager en klar holdning til tjenesteydelsessektoren, idet Parlamentet ønsker en gradvis fjernelse af reguleringsmæssige barrierer og hindringer, ikke fordi det har en ukritisk, skeptisk holdning, der indebærer, at det ikke kan acceptere bureaukrati og ønsker at afvikle det eksisterende system, men snarere fordi det ønsker at fremme den positive konkurrence og åbenhed over for gennemsigtighed og innovation, der er af grundlæggende betydning for bæredygtig vækst og forbrugerbeskyttelsen. Regulering og selvforvaltning inden for de liberale erhverv skal være i overensstemmelse med Lissabon-strategien, navnlig med beskyttelsen af den almene interesse, og må ikke medføre forskelsbehandling, navnlig forskelsbehandling på grundlag af race, etnisk oprindelse, nationalitet eller køn.
<P>
Forslagene i betænkningen er et skridt i denne retning og omfatter fremme af adfærdskodekser, hvor alle berørte aktører spiller en afgørende rolle, ikke mindst gennem repræsentative organisationer, prioritering af ophævelse af reklameforbud, der anses for at være af reel oplysningsværdi for forbrugere, navnlig med hensyn til beskaffenheden af og prisen på tjenesteydelserne, støtte til etablering af tværfaglige tjenesteydelser med henblik på at fremme innovation og konkurrenceevne i en stadig mere kompleks verden og fokus på skabelse af vilkår, der letter overgangen fra universitetsstudier til erhvervslivet.
<P>
Jeg håber, at Parlamentet vil støtte vores ændringsforslag, hvor vi anmoder medlemsstaterne om at afskaffe systemet med bindende minimumspriser og forbuddet mod resultatbaserede priser, i det omfang de er til hinder for tjenesteydelsernes kvalitet og konkurrencen. Jeg mener, at der stadig er lang vej igen, og at medlemsstaterne skal mærke efter og finde frem til den bedst mulige balance mellem respekten for traditioner inden for de liberale erhverv og innovativ udvikling, hvilket vil være afgørende for udviklingen af produktionssystemet og den sociale markedsøkonomi, der er kendetegnende for Europa i en globaliseret verden.
<SPEAKER ID="244" NAME="Alfonso Andria">
for ALDE-Gruppen. - (IT) Hr. formand, hr. kommissær, mine damer og herrer! Ønsket om at reformere de liberale erhverv i Europa har været drøftet i umindelige tider. Der er forskellige holdninger til dette spørgsmål. Nogle, herunder den tidligere kommissær for konkurrence, Mario Monti, har altid været fortaler for en efter deres opfattelse nødvendig liberalisering som led i en generel reform med henblik på at puste nyt liv i den europæiske økonomi. Andre hævder imidlertid, at det nuværende system sikrer borgerne tjenesteydelser af en vis kvalitet, og at det derfor bør bevares.
<P>
Jeg anerkender betydningen af de liberale erhverv som drivkræfter for økonomisk vækst i Europa, og jeg er enig med ordføreren i, at det er nødvendigt at indlede reformprocessen med sigte på at liberalisere sektoren for liberale tjenesteydelser. Overdreven regulering, ufleksible honorarer, få brancheorganisationer og endnu færre tværfaglige organisationer såvel som reklamerestriktioner er til hinder for en styrkelse af konkurrencen i Europa og giver ofte ikke mulighed for at sikre et højt kvalitetsniveau for udførelsen af tjenesteydelser.
<P>
Dette skal også ses ud fra ønsket om at lægge større vægt på beskyttelsen af borgerne. Medlemmerne af Europa-Parlamentet skal repræsentere borgerne, og det er borgerne, der benytter sig af liberale tjenesteydelser. I mange regioner bliver forbrugernes interesser ofte ofret ud fra hensynet til de fordele, der følger med en bestemt markedsstilling. Dannelsen af oligopoler, hvor der til tider strengt taget ikke er tale om monopoler, medfører højere priser for liberale tjenesteydelser og yderligere omkostninger, der altid lægges over på forbrugerne. Jeg er endvidere enig med ordføreren i, at det er hensigtsmæssigt at give afkald på visse særordninger på reklameområdet, således at fagfolk får mulighed for at oplyse forbrugerne om tilbudte tjenesteydelser og gældende priser. På den anden side mener jeg naturligvis, at det er nødvendigt at indføre lovgivning for at styrke forbuddet mod vildledende reklame og tilvejebringe instrumenter til praktisk beskyttelse af forbrugere/brugere.
<P>
Ud fra ønsket om at forene behovet for større konkurrence inden for de liberale erhverv gennem liberalisering med forbrugerbeskyttelse støtter jeg ordførerens nyttige forslag om vedtagelse af adfærdskodekser og selvforvaltning. Jeg vil derfor gerne lykønske hr. Ehler på ny med denne fremragende betænkning.
<SPEAKER ID="245" NAME="Johannes Blokland" LANGUAGE="NL">
Hr. formand! Ubegrænset konkurrence i de liberale erhverv er ikke en selvfølge, og det fremgår endnu en gang af hr. Ehlers betænkning, men også af praktiske erfaringer. I Nederlandene er f.eks. de faste tariffer for notarielle tjenesteydelser afskaffet, men utallige andre regler gælder stadig. Disse regler er nødvendige for at garantere kvaliteten. For ganske nylig fik jeg en henvendelse fra en socialpædagog, som ville etablere sig uden den sædvanlige registrering i sundhedsministeriet. Myndighederne stillede med rette supplerende krav om uddannelse som forudsætning for registrering og udbetaling af godtgørelser. For tjenesteydelser på sundhedsområdet er det naturligvis meget vigtigt.
<P>
Registreringskravene for forskellige erhvervsgrupper er stadig en hindring for fri etablering. Det er for en betydelig del berettiget. Garantien for professionelle tjenesteydelser kan ikke sikres, hvis man frit kan etablere sig uden begrænsninger. Ordførerens ændringsforslag, som foretager denne nuance i betænkningen, er derfor nødvendigt.
<SPEAKER ID="246" NAME="Andreas Mölzer" AFFILIATION="NI">
(DE) Hr. formand! Det er bestemt positivt at se på, om til dels antikverede standsregler inden for de liberale erhverv stadig er nødvendige. Men jeg mener ikke, det går an at deregulere alle de berørte områder på samme måde uden hensyn til deres forskelligheder. De liberale erhverv yder som bekendt nogle ydelser af høj kvalitet, som er i samfundets interesse. Her mener jeg ikke, vi har råd til eksperimenter. Når man f.eks. både i Argentina og Frankrig overvejer at genindføre lovbestemte takster for notarer, så viser det, at deregulering ikke nødvendigvis er det eneste saliggørende. Et stærkt stigende antal advokater og en samtidig liberalisering af salærreglerne har f.eks. i Tyskland ført til, at højt kvalificeret advokatbistand kun udbydes til svimlende timesatser, mens et stort antal advokater arbejder til dumpingpriser i den nederste ende af markedet. Det er paradoksalt, at Kommissionen på den ene side vil begrænse erhvervenes rettigheder, men på den anden side kræver opstilling af adfærdskodekser og indfører nye kvalitetskontroller efter at have ophævet reguleringsforanstaltninger.
<SPEAKER ID="247" NAME="Neelie Kroes">
medlem af Kommissionen. - (EN) Hr. formand! Jeg takker Dem for en stimulerende debat. Jeg vil gerne kommentere nogle af de vigtigste spørgsmål, der er blevet rejst.
<P>
Hr. Ehler ønskede en bedre økonomisk analyse af ændringernes indvirkning på vækst og beskæftigelse - og det er kun rimeligt. Med hensyn til reformernes økonomiske indvirkning vil det imidlertid være meget vanskeligt at forudse indvirkningen med nøjagtighed, da der som nævnt ikke er planer om at harmonisere reguleringen af de liberale erhverv i EU.
<P>
Vi foretrækker en komparativ vurdering af reelle reformers indvirkning i de medlemsstater, der allerede har gennemført disse. Derfor mener vi, at de nationale myndigheder spiller en stor rolle, da de har et godt udgangspunkt for at gennemføre disse analyser, men vi vil også fortsat overveje, hvilke yderligere tiltag, der kan gennemføres for at fremme opbygningen af det økonomiske evidensgrundlag.
<P>
De liberale erhverv, f.eks. advokater, skal være underlagt skrappe etiske regler og høje kvalifikationskrav. Kommissionen accepterer fuldt ud, at reelle etiske regler er afgørende for en god forvaltning og praksis inden for de liberale erhverv som f.eks. advokatbranchen. Der skal i denne forbindelse gælde én standard, uanset hvem der modtager tjenesteydelsen. Høje etiske standarder og tjenesteydelser af høj kvalitet sikres ikke gennem prisfastsættelse og forbud mod reklame. Kvaliteten og overholdelsen af de etiske standarder sikres i højere grad gennem passende uddannelseskrav og staternes og/eller brancheorganisationers effektive overvågning, herunder gennem klienternes adgang til effektive klageprocedurer. Den nævnte adfærdskodeks er også et positivt skridt.
<P>
Kommissionen støtter et forbud mod anvendelse af faste priser og mindstepriser og resultatbaserede honorarer. Der er ingen oplysninger, der tyder på, at kvaliteten af juridiske tjenesteydelser eller de etiske standarder er blevet forringet i de medlemsstater, hvor faste priser og mindstepriser er blevet afskaffet. Selv om kvalitet koster, er en fast pris ikke i sig selv en garanti for kvalitet. En priskonkurrence, der giver mulighed for at underbyde faste minimumspriser og anvendelsen af resultatbaserede honorarer vil snarere øge adgangen til domstolene.
<SPEAKER ID="248" NAME="Formanden">
Forhandlingen er afsluttet.
<P>
Afstemningen finder sted i morgen kl. 11.00.
