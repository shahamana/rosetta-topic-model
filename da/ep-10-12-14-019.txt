<CHAPTER ID="019">
Ophævelse af direktiver vedrørende metrologi (forhandling) 
<SPEAKER ID="680" NAME="Formanden">
Næste punkt på dagsordenen er betænkningen af Anja Weisgerber for Udvalget om Det Indre Marked og Forbrugerbeskyttelse om forslag til Europa-Parlamentets og Rådets direktiv om ophævelse af Rådets direktiv 71/317/EØF, 71/347/EØF, 71/349/EØF, 74/148/EØF, 75/33/EØF, 76/765/EØF, 76/766/EØF og 86/217/EØF vedrørende metrologi - C6-0467/2008 -.
<SPEAKER ID="681" NAME="Anja Weisgerber" LANGUAGE="DE">
Hr. formand, kommissær Tajani, mine damer og herrer! Jeg vil gerne begynde med at takke skyggeordførerne fra Udvalget om Det Indre Marked og Forbrugerbeskyttelse, dem, der har hjulpet med at udarbejde denne betænkning, og alle, der har bidraget til dette fortræffelige resultat. Uden det konstruktive og meget åbne samarbejde med både Kommissionen og det belgiske formandskab for Rådet ville det ikke have været muligt at få afsluttet denne pakke i morgen.
<P>
Som De sikkert kan forestille Dem, er jeg meget tilfreds med resultatet. Ophævelsen af i alt otte gammeldags og forældede direktiver vil sætte os i stand til at tage et nyt skridt i retning af mindre bureaukrati i Europa. Det interessante ved disse direktiver er, at de er blevet forældede, fordi de allerede er blevet udskiftet med internationale standarder, der repræsenterer den seneste udvikling. Medlemsstaternes regler og bestemmelser gøres jo ofte forældede af harmoniserede europæiske regler og bestemmelser. I denne sag er det de europæiske regler og bestemmelser, der er blevet overflødige takket være internationale bestemmelser.
<P>
Hvis vi ønsker at gøre fremskridt imod vores mål med at få 25 % mindre bureaukrati i Europa inden 2012, er det nu, vi skal vise flaget. For at citere Edmund Stoiber, formand for gruppen af højtstående uafhængige interesserede parter vedrørende administrative byrder, skal vi ikke bare spidse munden, vi skal fløjte højt. Med andre ord skal vores ord nu følges op af konkret handling. Men når det kommer til handling, ligger problemet jo ofte i detaljen. Det har direktivet om ophævelse af otte direktiver om metrologi været endnu et klart bevis på. Måleinstrumenter til målere til koldt urenset vand, alkoholmetre, visse vægte, dæktrykmålere og udstyr til at måle korns standardmasse eller størrelsen på skibstanke er i praksis blevet udskiftet med mere moderne digitalt udstyr. Det gammeldags udstyr bruges sjældnere og sjældnere, og reglerne for sådant udstyr kan derfor ophæves. Det får heller ikke nogen følger for det indre markeds funktion eller for den høje standard for forbrugerbeskyttelse, som er af stor betydning for os.
<P>
Alligevel har Rådet nu i nogen tid blokeret denne pakke. Det er dog lykkedes os at opnå et rimeligt kompromis mellem Rådet og Parlamentet ved den uformelle trilog, og endda under førstebehandlingen - hvilket altid er undtagelsen snarere end reglen for os. Aftalens indhold er som følger: Et direktiv - det om kalibrering af skibstanke - ophæves øjeblikkeligt, hvilket vil sige med virkning fra 1. juli 2011, mens de resterende syv direktiver ophæves efter vedtagelsen af den omarbejdede udgave af rammedirektivet for måleinstrumenter (MID), som Kommissionen i øjeblikket arbejder med. Kommissionen vil fremsætte et nyt forslag til rammedirektiv inden udgangen af april 2011. Tanken er, at Kommissionen, når den reviderer rammedirektivet, samtidig vil se på, om og i bekræftende fald hvilke elementer fra de gamle direktiver der bør bevares og derfor skal med i rammedirektivet. Hvis medlemsstaterne påviser, at der stadig er behov for visse elementer fra de syv direktiver, f.eks. af hensyn til forbrugerbeskyttelse, såsom bestemmelser fra direktivet om dæktrykmålere til motorkøretøjer, vil disse afsnit komme med i rammedirektivet om måleinstrumenter. Efter vedtagelsen af den omarbejdede udgave af rammedirektivet, vil de resterende direktiver blive ophævet.
<P>
Dette er et signal om, at Europa virkelig ønsker at reducere bureaukratiet, og at vi er ivrige efter at skabe gode vilkår for bæredygtig økonomisk vækst. Jeg er stolt over, at Parlamentet gør sit til denne proces og er med til at lave bedre, mere strømlinede og enklere love.
<P>
Tillad mig at slutte med en bemærkning om sammenligningstabellerne. Det er de tabeller, som medlemsstaterne skal udarbejde for at dokumentere, hvordan de har gennemført direktivet. I sidste instans enedes vi om en mindre streng ordlyd her. Vi kæmpede dog for stramninger for fremtiden, og det mål nåede vi. Formandskonferencen vil forsvare dette synspunkt i Rådet og Kommissionen. Det er en succes, som vi har ordførerne og skyggeordførerne at takke for.
<SPEAKER ID="682" NAME="Antonio Tajani">
næstformand i Kommissionen. - (IT) Hr. formand, mine damer og herrer! Først vil jeg lykønske og takke fru Weisgerber med hendes detaljerede arbejde med en kompliceret sag, som længe har været genstand for debat. Hendes arbejde har derfor ikke været let, og det forhold, at det er lykkedes at nå til enighed under førstebehandlingen, viser ordførerens dygtighed og evne til at opnå en god aftale.
<P>
Denne beslutning er bestemt et vigtigt skridt i retning af få en forenklet, intelligent lovgivning. Bedre lovgivning er noget, som de europæiske institutioner i stigende grad bør bestræbe sig på at sikre, og Kommissionen er helt enig i, at fokus skal ligge på endnu bedre europæisk lovgivning.
<P>
Som ordføreren påpegede, vil dette forslag ophæve otte forældede direktiver om seks kategorier af retlige måleinstrumenter, baseret på det forhold, at de instrumenter, der er omfattet af det pågældende direktiv, nu er forældede, og at den tilsvarende handel er for nedadgående. Desuden er der ikke nogen hindringer for handel med teknisk mere avancerede erstatningsprodukter, som ikke henhører under direktiverne.
<P>
Fremover ønsker medlemsstaterne måske at gennemføre nationale bestemmelser. Dette vil imidlertid ikke skabe nye handelshindringer, da der findes internationale standarder, som allerede regulerer disse gamle instrumenter og også de fleste mere avancerede erstatningsprodukter.
<P>
I medfør af Verdenshandelsorganisationens aftale om tekniske handelshindringer skal medlemsstaterne basere deres lovgivning på disse internationale standarder. Traktaten om Den Europæiske Union bestemmer, at medlemsstaterne også gensidigt skal anerkende tilsvarende produkter, der sælges i en anden medlemsstat.
<P>
Kommissionen glæder sig derfor over det kompromis, som Parlamentet og Rådet nåede frem til under førstebehandlingen, som ophæver et direktiv fra og med juli 2011 og de øvrige syv direktiver fra og med december 2015.
<P>
Kommissionen vil til sidst understrege den fælles erklæring fra de tre institutioner og fastslår, at den er rede til igen at se på de argumenter for harmonisering, der er blevet fremlagt under lovgivningsprocessen. Som sagt vil vi reagere på disse argumenter inden udgangen af april 2011 og i givet fald fremsætte forslag til retsakter i overensstemmelse med princippet om bedre lovgivning.
<SPEAKER ID="683" NAME="Lara Comi" LANGUAGE="IT">
Hr. formand, mine damer og herrer! Jeg støtter ordførerens holdning til Kommissionens forslag om at ophæve otte direktiver om metrologi.
<P>
Især bifalder jeg forslaget om det tilrådelige i at give medlemsstaterne tid nok til at analysere de mulige konsekvenser af en ophævelse i forbindelse med revisionen af direktivet om måleinstrumenter.
<P>
Jeg støtter de generelle mål om bedre lovgivning og forenkling, som også indgår i Lissabonstrategien, men det er for mig bydende nødvendigt at give medlemsstaterne den nødvendige tid til at undersøge, om ophævelsen af direktiverne vil skabe retlig usikkerhed. Denne situation vil mindske de bekymringer, der er kommet til udtryk fra de forskellige medlemsstater om ikke at have tid nok til at håndtere det retlige tomrum, som en ophævelse skaber.
<P>
Det er derfor et fremragende kompromis, der er indgået mellem Kommissionens holdning, der er for en fuldstændig ophævelse af alle direktiverne og imod ny regulering på dette område inden for rammerne af direktivet, og de kritiske holdninger, som medlemsstaterne oprindelig indtog med hensyn til dette forslag.
<SPEAKER ID="684" NAME="Evelyne Gebhardt" LANGUAGE="DE">
Hr. formand, hr. kommissær! Først vil jeg sige tak til fru Weisgerber for det yderst kollegiale samarbejde, vi har haft. Jeg vil gerne på vegne af min gruppe sige, at jeg langt fra er lykkelig for ophævelsen af disse otte direktiver. Det er rigtigt, at der findes en række forældede måleinstrumenter, for hvilke man har ophævet regler og bestemmelser, men, som vi har hørt under forhandlingerne, ligger problemet i detaljen, som De også selv sagde. Det er derfor ikke altid klart, om vi virkelig har valgt den rette vej. Min gruppe vil stemme for dette kompromis i lyset af, at Kommissionen har forsikret os om, at den vil undersøge muligheden af at indarbejde disse måleinstrumenter i EU-direktivet om måleinstrumenter, der naturligvis vil blive udarbejdet, hvis det bliver nødvendigt. Jeg antager, at dette tilsagn om at foretage undersøgelser vil blive taget meget alvorligt og givet behørig opmærksomhed. Vi stemmer for dette kompromis på denne betingelse, vel vidende at der stadig er et par emner, som bør undersøges.
<P>
Med hensyn til sammenligningstabellerne vil jeg sige, at vi nu har sagt, at vi er parat til at acceptere den milde ordlyd, som nu karakteriserer teksten, men at dette er et af de sidste dokumenter, hvor vi har accepteret dette, da det for os virkelig drejer sig om, at europæisk lovgivning, som skabes, når medlemsstaterne har givet deres samtykke til dem, bliver gennemført ordentligt og korrekt. Men vi kan kun tjekke det, hvis vi har oplysningerne, og dem kan vi kun få fra disse sammenligningstabeller. Det vil vi under alle omstændigheder fortsat arbejde for.
<SPEAKER ID="685" NAME="Cristian Silviu Buşoi" LANGUAGE="EN">
Hr. formand! Jeg vil gerne lykønske ordføreren og de andre kolleger, som har bidraget til dette dokument. Selv om det i starten så ud til at være en meget teknisk sag, blev det til sidst meget klart, at der ville findes en politisk løsning på denne betænkning.
<P>
Der er behov for at forenkle acquis communautaire ved at ophæve disse direktiver, som indeholder visse bestemmelser om måleinstrumenter, som ikke længere bruges på grund af det tekniske fremskridt og brugen af internationale standarder. Kommissionens tilgang er fornuftig. Hvis princippet om gensidig anerkendelse sikrer den frie bevægelighed, og der ikke findes nogen særlige hindringer, er der ikke brug for flere tilføjelser, og medlemsstaterne bør vedtage de tekniske specifikationer.
<P>
Men ophævelsen af direktivet bør ikke føre til, at der skabes nye hindringer for den frie bevægelighed eller indføres flere administrative byrder. Vi skal også sikre, at der ikke opstår huller mellem de gamle direktiver, der ophæves, og direktivet om måleinstrumenter fra 2004.
<P>
Betænkningen, der blev vedtaget under førstebehandlingen i Udvalget om Det Indre Marked og Forbrugerbeskyttelse, gjorde det muligt at medtage bestemmelser om måleinstrumenter, der er dækket af de direktiver, der ophæves med det generelle direktiv om måleinstrumenter. Medlemsstaterne har fået mere tid til at undersøge, om ophævelsen af direktiverne skaber retlig usikkerhed.
<P>
Betænkningen indeholder en bestemmelse om, at Kommissionen skal evaluere, hvorvidt de måleinstrumenter, der henhører under de ophævede direktiver, skal medtages i direktivet om måleinstrumenter. Da der også er truffet en horisontal beslutning om sammenligningstabeller, foreslår jeg sammen med andre skyggeordførere at støtte teksten, som den blev vedtaget under førstebehandlingen med Rådet.
<SPEAKER ID="686" NAME="Heide Rühle" LANGUAGE="DE">
Hr. formand! Også jeg vil gerne takke ordføreren og skyggeordførerne for deres fortræffelige samarbejde. Jeg kan fatte mig i korthed, da alle de vigtigste punkter allerede er blevet drøftet.
<P>
Vores gruppe vil bestemt støtte kompromiset, men vi arbejder også ud fra en antagelse af, at Kommissionen endnu en gang vil kaste et kritisk blik på tingene under revisionen af direktivet om måleinstrumenter. Vi er glade for, at der blev nået et kompromis om sammenligningstabellerne. Men kompromiset har en indbygget tidsgrænse, og fremover skal Rådet reagere meget kraftigere. Vi er ikke længere parat til at give efter. I sidste instans skal det også være muligt at overvåge medlemsstaterne, og derfor er det vigtigt at have sammenligningstabellerne.
<SPEAKER ID="687" NAME="Edvard Kožušník" LANGUAGE="CS">
Hr. formand! Jeg har lige fra starten personligt støttet Kommissionens oprindelige forslag om at ophæve alle otte direktiver uden erstatning. Jeg mener, at Kommissionens forslag var et strålende eksempel på den rigtige måde at forenkle EU-lovgivningen og fremme princippet om bedre lovgivning. Vi skal ikke bare have harmonisering på alle områder og for enhver pris. Vi bør overveje andre reguleringsinstrumenter end bare EU-forordninger, såsom f.eks. internationale standarder. Vi bør også anvende disse alternative reguleringsinstrumenter i de sager, hvor de er mest effektive. Med indførelsen af forordninger på metrologiområdet ville jeg foretrække et frivilligt system med gensidig anerkendelse af nationale bestemmelser baseret på internationale standarder snarere end en topstyret og centraliseret harmonisering. Jeg beklager, at Parlamentet sammen med visse medlemsstater ikke støtter Kommissionen utraditionelle og liberale tilgang og i stedet foretrækker en konservativ tilgang til at fjerne overflødig regulering.
<P>
Trods alt vil jeg dog alligevel takke ordføreren meget for hendes indsats for at finde en fælles kompromisløsning. Jeg vil rose hendes personlige begejstring, der takket være Kommissionens forslag ikke forsvandt af syne, og i det mindste en del af den oprindelige hensigt er kommet igennem.
<SPEAKER ID="688" NAME="Oreste Rossi" LANGUAGE="IT">
Hr. formand, mine damer og herrer! Vi er for betænkningen om metrologi. Det er en meget teknisk tekst, som vi har ventet på at stemme om her i salen i månedsvis.
<P>
Betænkningen som blev vedtaget uden problemer i det korresponderende udvalg, blev forelagt sidste marts, og sagen er trukket i langdrag, fordi man skulle nå til enighed om de tilknyttede sammenligningstabeller i Rådet, mellem de 27 medlemsstater.
<P>
Det reelle problem er, at Kommissionen stadig ikke har fremsat forslag til et direktiv om måleinstrumenter, som skulle træde i stedet for de forældede direktiver, som vi ophæver i dag, og regulere området en gang for alle. Jeg vil gerne kritisere Kommissionen for at have nået til et stadium, hvor den ophæver de forældede direktiver uden samtidig at have fremsat forslag til revision af direktivet om måleinstrumenter. En sådan adfærd er urimelig og opfylder slet ikke virksomhedernes og borgernes behov.
<P>
Samtidig vil jeg kritisere den overdrevne frygt hos nogle, der mener, at medlemsstaternes lovgivning ikke kan udfylde det lovgivningsmæssige tomrum mellem to lovgivninger. Heldigvis har de europæiske virksomheder et system med internationale standarder for sektoren, der er uafhængigt af og går videre end EU's regler. Frygten for, at der skal ske en katastrofe i tiden mellem direktivernes offentliggørelse og ikrafttræden er derfor ubegrundet.
<P>
Virksomhederne fylder lovgivernes huller ud med deres handelsorganisationer, med deres kompetence, med regler, de selv indfører, for at skabe et dynamisk, harmonisk marked. Vi skal huske på vores virksomheder, der stadig opererer i Europa med store problemer. Vi skal holde op med at presse dem med tilfældige, bureaukratiske og absurde krav.
<P>
Nogle gange arbejder vi hurtigt i Parlamentet. Sund fornuft og et ønske om at nå til enighed med de andre europæiske institutioner slår bro over politiske skel.
<SPEAKER ID="689" NAME="Zuzana Roithová" AFFILIATION="PPE">
(CS) Hr. formand! De otte forældede direktiver om måleinstrumenter er ikke ved første øjekast et interessant politisk emne, men deres ophævelse er den konkrete legemliggørelse af nærhedsprincippet og en indsats for at skabe en bedre lovgivning. På det metrologiske område findes der allerede internationale aftaler, som blev nødvendiggjort af globaliseringen af videnskab og handel, og der er derfor ikke behov for harmonisering på europæisk plan. Jeg bifalder ordføreren, Anja Weisgerbers, ansvarlige tilgang. Hun besluttede dels at støtte Kommissionens forslag om en fuldstændig ophævelse af direktiverne, samtidig med for syv af direktivernes vedkommende at give de relevante metrologiske institutter i medlemsstaterne tid til at foretage en analyse af følgerne for den nationale lovgivning.
<P>
Løsningen, som vi helt sikkert vedtager i morgen, bliver derfor også en interessant test for andre direktiver af, om den gensidige anerkendelse af lovgivning på nationalt plan er tilstrækkelig og ikke skaber retlig usikkerhed og derfor er mere fordelagtig end et ændringsforslag eller fuldstændig harmonisering. Personligt ville det overraske mig, hvis medlemsstaterne foretrækker harmonisering.
<P>
Jeg vil gerne lykønske ordføreren med at have opnået fuld støtte i Udvalget om Det Indre Marked og Forbrugerbeskyttelse, og jeg vil gerne takke hende for at have forhandlet sig frem til en holdning, der stemmer overens med Rådets.
<SPEAKER ID="690" NAME="Malcolm Harbour" AFFILIATION="ECR">
(EN) Hr. formand! Først vil jeg tilslutte mig takken til Anja Weisgerber, som har været et stålsat medlem af Udvalget om Det Indre Marked og Forbrugerbeskyttelse og har udarbejdet en række af disse meget tekniske betænkninger med stor færdighed, og denne er et godt eksempel på det.
<P>
Da hun startede sit arbejde, det var kort tid efter valget sidste år, følte vi alle, at det, der i første omgang så ud til at være et forræderisk enkelt forslag fra Kommissionen om at ophæve, hvad der på overfladen så ud til at være forældet lovgivning, sandsynligvis ville kunne færdiggøres hurtigt og uden de store problemer.
<P>
Den tid, det har taget, og den relativt komplekse løsning viser, at deregulering og begrænsning af bureaukrati slet ikke er så let, som folk tror. Det er meget let at komme med disse lette ord om deregulering, men i virkelighedens verden er der altid nogen, som ønsker at bevare en eksisterende lovgivning. Så snart forslaget nåede Rådet, begyndte vi at finde ud af, at der er dybt rodfæstede problemer fra land til land. Der var lande, som havde problemer med at måle skibes vægt eller alkoholmetre eller dæktryksmålere. Alle havde deres helt eget problem.
<P>
Min overordnede konklusion handler ikke om forslagets værdi, for om et par måneder får vi det alternative forslag, som i praksis vil gøre dette forældet, og det kan vi næsten ikke vente på. Min appel til kommissæren er, at Kommissionen virkelig bør se på virkningerne af forslaget og gøre sit hjemmearbejde med dereguleringsforslaget meget grundigere og få medlemsstaterne til at forpligte sig til dem, før den stiller disse forslag.
<P>
Ved nærmere overvejelse mener jeg godt, at vi kunne have brugt mere tid til det, end vi fik lov til. Det er en succes for udvalget, men jeg vil kalde det en succes med modifikationer, og vi skal drage ved lære af det i vores fremtidige arbejde.
<SPEAKER ID="691" NAME="Seán Kelly" AFFILIATION="PPE">
(EN) Hr. formand! Også jeg bifalder ordførerens forslag, og vi lever bestemt i en meget mindre verden end nogensinde før. Der er et meget tættere samspil mellem folk, og det bliver endnu tættere i fremtiden, så jo mere harmonisering vi har vedrørende måleinstrumenter, jo bedre. Jeg bifalder bestemt ophævelsen af metrologidirektiverne og reduktionen af bureaukratiet med 25 %.
<P>
Undertiden tror jeg, at vi undervurderer menneskets tilpasningsevne. Jeg kan se, hvor let vi i mit eget land vænnede os til at være gået væk fra de gamle pund, shilling og pence over til euro og cent og også for ikke ret mange år siden fra miles til kilometer i forbindelse med rejser og fartgrænser. Det har gjort og vil også fremover gøre livet lettere for mange. For mig at se er det et skridt i den rigtige retning, så nok en gang tillykke.
<SPEAKER ID="692" NAME="Antonio Tajani">
næstformand i Kommissionen. - (IT) Hr. formand, mine damer og herrer! Jeg er taknemmelig over for alle dem, der har taget ordet under forhandlingen, da det viser, at der er interesse for dette forslag om forenkling. Derfor vil jeg igen understrege fordelene ved dette valg og dets følger.
<P>
Jeg taler her om fordelene for forbrugere, instrumentproducenter og nationale forvaltninger. Jeg kan også som svar på noget, fru Gebhardt sagde, forsikre Dem om, at Kommissionen er rede til at foretage de nødvendige undersøgelser af argumenterne for en harmonisering i april 2011.
<P>
Som svar til hr. Rossi, som kritiserede Kommissionen, men nu har forladt salen - når man fremsætter en kritik, ville det være en god idé også at høre svaret på den - foreligger der en fælles erklæring fra Parlamentet, Rådet og Kommissionen om denne sag, og her står der følgende: "I overensstemmelse med artikel 25 i direktiv 2004/22/EF om måleinstrumenter vil Kommissionen af Europa-Parlamentet og Rådet blive anmodet om inden den 30. april 2011 at aflægge rapport om gennemførelsen af direktivet og i givet fald at forelægge et lovgivningsmæssigt forslag". Som jeg sagde i mit indlæg ved forhandlingens start, agter jeg at respektere denne erklæring.
<P>
Jeg vil takke formanden og Dem, mine damer og herrer, for Deres engagement og samarbejde. Vedrørende sammenligningstabellerne støtter Kommissionen Parlamentets holdning.
<SPEAKER ID="693" NAME="Anja Weisgerber" LANGUAGE="DE">
Hr. formand! Jeg vil gerne inderligt takke alle mine kolleger for deres værdifulde bidrag til aftenens forhandling. Efter afstemningen i morgen skal vi nu rette opmærksomheden mod fremtiden. Normalt ser vi frem til at undersøge, hvordan de enkelte regler og bestemmelser kommer til at fungere - Kommissionen har nu meddelt, at den vil fremsætte sit forslag til direktivet om måleinstrumenter inden udgangen af april. Så bliver det også muligt at tjekke, om de enkelte lovgivningssystemer, som vi ophæver, skal medtages.
<P>
Som fru Comi også sagde, er det vigtigt, at der ikke opstår et retligt tomrum. Jeg kan fortælle fru Gebhardt, at det også var et meget vigtigt punkt for Gruppen Det Progressive Forbund af Socialdemokrater i Europa-Parlament og noget, som vi kunne følge op på. Men for mig er det også vigtigt at sige, at medlemsstaterne skal dokumentere endnu grundigere, hvorfor visse aspekter eller elementer skal bibeholdes, da det kun er under de omstændigheder, at vi virkelig har brug for EU-forordninger, for de er ikke et mål i sig selv.
<P>
Jeg ser også frem til den internethøring, som Kommissionen har annonceret, og som finder sted fra den 6. september til den 1. november 2011. Høringen får også deltagelse af de berørte virksomheder, myndighederne osv. Og jeg gentager, at jeg vil være meget lydhør over for virksomhederne. Og med hensyn til det eksisterende direktiv tjekkede jeg, om disse måleinstrumenter stadig er i brug, og det viste sig, at svaret hver eneste gang, f.eks. fra min vindyrkersammenslutning, hvor jeg spurgte om alkoholmetre, var, at sådanne anordninger bestemt ikke bliver brugt mere. Derfor skal vi undersøge dette meget nøje. Hvis vi virkelig ønsker at gøre fremskridt og nå målet med at reducere bureaukratiet i Europa med 25 % i 2012 - og det er der ikke ret lang tid til - skal vi gøre store fremskridt på dette område. Vi i Parlamentet er klar til at gøre vores del.
<P>
Endelig har jeg lige tid til at sige noget om sammenligningstabellerne. Her vil jeg igen sige, at det, vi har her, er et kompromis, men med hensyn til fremtiden vil jeg gerne opfordre medlemsstaterne til at love rent faktisk også at udarbejde disse tabeller, for dette drejer sig virkelig om en ensartet gennemførelse af regler og bestemmelser i hele Europa.
<SPEAKER ID="694" NAME="Formanden">
Forhandlingen er afsluttet.
<P>
Afstemningen finder sted i morgen (onsdag den 15. december 2010).
