<CHAPTER ID="010">
EU-ramme for samordning af nationale strategier for integration af romaer (forhandling) 
<SPEAKER ID="361" NAME="Formanden">
Næste punkt på dagsordenen er redegørelse fra Kommissionen om EU-rammen for samordning af nationale strategier for integration af romaer.
<SPEAKER ID="362" NAME="Viviane Reding">
næstformand i Kommissionen. - (EN) Fru formand! Sammen med min kollega, László Andor, vil jeg redegøre for den beslutning, som Kommissionen har truffet om fremlægge en ny ramme for nationale strategier for integration af romaer.
<P>
EU-rammerne kommer på et tidspunkt, hvor romaernes situation virkelig er i fokus i Europa. EU har stillet en række juridiske, politiske og finansielle instrumenter til rådighed for medlemsstaterne, som de kan bruge til at bedre romaernes situation. Vi har også en hel juridisk ramme baseret på ikkediskrimination, befolkningens fri bevægelighed og udvidelsesstrategien. Men det er helt klart, at den økonomiske og sociale marginalisering af romaerne varer ved, og dette er hverken acceptabelt eller holdbart i EU i det 21. århundrede.
<P>
Parlamentet har med støtte fra hele det politiske spektrum - og det vil jeg gerne understrege - henledt opmærksomheden på, at det haster med at fremme integrationen af romaer gennem sin beslutning om EU's romastrategi, der blev vedtaget for nylig. Jeg vil gerne takke ordføreren, fru Járóka, for hendes fremragende arbejde.
<P>
Der er behov for en beslutsom indsats, både på nationalt og på europæisk niveau. Vi skal forene vores kræfter og intensivere indsatsen for at bringe diskriminationen over for romaer til ophør og sørge for, at de nyder de samme rettigheder som alle andre europæiske borgere, for det er, hvad de er. Når jeg siger det, tænker jeg naturligvis på en tovejs proces, der kræver en anderledes indstilling hos et flertal af vores europæiske borgere og hos medlemmerne af romasamfundet.
<P>
Vi er alle enige om, at der er behov for effektiv politik planlægning og gennemførelse og for en strategisk fælles fremgangsmåde. Vi ved alle, at det primære ansvar for integration af romaerne ligger hos medlemsstaterne. Vi erkender også, at romaernes situation varierer kraftigt fra medlemsstat til medlemsstat. Derfor har Kommissionen besluttet at fremlægge en EU-ramme for at give medlemsstaterne mulighed for at indføre foranstaltninger, der står mål med den udfordring, de skal klare.
<P>
Roma-taskforcen, som blev oprettet i september sidste år, og som aflagde rapport i december, viste klart, at der meget ofte ikke gøres nok. De 26,5 mia. EUR, der stilles til rådighed under strukturfondene, udnyttes ikke, som de burde. Kun 100 mio. EUR af disse midler er øremærket til specifikke romaaktiviteter, mens 70 % af midlerne til teknisk bistand, som ville have været påkrævet i de fleste medlemsstater, ganske enkelt ikke blive anvendt. Så de hidtidige foranstaltninger er ikke tilstrækkelige. Nu er tiden inde til at sikre, at de nationale, regionale og lokale politikker er fokuseret på romaernes behov på en klar og specifik måde.
<P>
Inden for vores rammer koncentrerer vi os om fire hovedspørgsmål, nemlig uddannelse, beskæftigelse, sundhed og bolig. Vi ønsker, at EU og de 27 medlemsstater skal engagere sig i at lukke hullerne og koncentrere sig om de fælles mål inden for de fire områder med målrettede foranstaltninger og tilstrækkelige midler til at skabe resultater. Vi ønsker alle, at medlemsstaterne skal indbygge disse mål i deres eksisterende romastrategi, hvis de har en, eller udvikle en romastrategi, hvis de ikke har en, for perioden frem til 2020.
<P>
For at kontrollere, hvorvidt disse bestræbelser bliver gennemført, har vi behov for regelmæssigt tilsyn. Derfor skaber EU-rammerne et grundlag for en solid overvågningsmekanisme, der kan sikre konkrete resultater for romaerne. Denne tilsynsmekanisme vil sikre, at de nationale romastrategier gennemføres, at pengene til integration af romaer når ud til de tiltænkte modtagere, og at der gøres fremskridt i retning af målene for integration af romaer.
<P>
Kommissionen vil aflægge årlige statusrapporter vedrørende integration af romabefolkningen i medlemsstaterne. EU-rammerne giver alle interessenter en mulighed for på alle niveauer at forene deres kræfter med EU's befolkning i almindelighed og romabefolkningen i særdeleshed for at sætte en stopper for udelukkelsen af mere end 10 mio. europæiske borgere, hvilket vi ikke længere har råd til fremover.
<SPEAKER ID="363" NAME="László Andor">
medlem af Kommissionen. - (EN) Hr. formand, mine damer og herrer! Romaernes socioøkonomiske situation står øverst på EU's dagsorden. I sidste måned vedtog Parlamentet Járóka-betænkningen om en EU-strategi for integration af romaer. Og i dag vedtog Kommissionen en meddelelse om EU-rammer for de nationale strategier for integration af romaer.
<P>
Begge dokumenter er vigtige bidrag til den bredere diskussion om romaer og vil danne grundlag for de konklusioner, der skal vedtages på det næste møde i Rådet (beskæftigelse og sociale anliggender) den 19. maj, hvor man udelukkende vil behandle spørgsmålet om integration af romaer.
<P>
Disse dokumenter er udtryk for EU's politiske beslutsomhed med hensyn til at løse situationen for millioner af romer, der lider under økonomisk og social udstødelse. Jeg vil gerne komme ind på tre ting her.
<P>
For det første har Kommissionen oprettet en EU-ramme for de nationale strategier for integration af romaer. Man anerkender medlemsstaternes primære ansvar for at udforme og gennemføre strategier for integration af romaer. Man bekræfter også på ny Kommissionens dybe overbevisning om, at EU ikke kan tolerere nogen form for racisme, fremmedhad, diskrimination eller social udstødelse af romaer. EU har en moralsk og politisk forpligtelse til at støtte medlemsstaterne i deres bestræbelser med alle de politikker og instrumenter, den har til sin rådighed.
<P>
For det andet har EU, som De ved, aftalt en omfattende strategi for udvikling af en europæisk økonomisk og social model på en afbalanceret måde. Europa 2020-strategien for intelligent, bæredygtig og integrerende vækst er den rette politiske sammenhæng til løsning af de mange facetter af de problemer, som romaerne står over for. Vi skal udnytte Europa 2020's mål, målsætninger, flagskibsinitiativer og rapporteringsstrukturer til gavn for romaerne.
<P>
Nøglebudskabet er, at det at udelukke millioner af EU-borgere fra det økonomiske og sociale liv ikke er intelligent, ikke er bæredygtigt og bestemt ikke er integrerende. Kort sagt er der ingen undskyldninger for, at udstødelsen af romaer fortsætter i det Europa, vi ønsker at leve i.
<P>
Navnlig Europa 2020-målene for beskæftigelse, fattigdomsbekæmpelse og uddannelse er centrale benchmarks til måling af fremskridt inden for politikkerne for integration af romaer. I Kommissionens meddelelse om romaer identificerer man fire områder, der er af strategisk betydning for at løse problemet med udstødelse af romaer. Der er tale om følgende.
<P>
Adgang til beskæftigelse: Den store forskel mellem beskæftigelsesgraden for romaer og ikkeromaer skal udlignes. Vi når ikke Europa 2020-målene, hvis ikke vi gør det.
<P>
Adgang til uddannelse: Alle romabørn skal have adgang til kvalitetsuddannelse og ikke mødes med diskrimination eller opdeling. Alle romabørn skal som minimum gennemføre grundskolen.
<P>
Adgang til sundhedspleje: mindskelse af forskellen i sundhed mellem romaer og ikkeromaer. Medlemsstaterne bør sikre adgang til kvalitetsbetonet sundhedspleje på samme vilkår som for resten af befolkningen.
<P>
Adgang til boliger og vigtige tjenester: Her er situationen for romabefolkningen er langt værre end for resten af befolkningen, f.eks. når det drejer sig om adgang til vand, elektricitet og andre tjenester.
<P>
Manglen på en integreret fremgangsmåde har en negativ indvirkning på den generelle integration af romabefolkningen i samfundet og efterlader dem i fattigdom.
<P>
For det tredje skal EU sætte handling bag ordene. Kommissionen er i øjeblikket i færd med at udarbejde et forslag til den flerårige finansielle ramme, som vil blive fulgt op af et specifikt forslag om strukturfondene. Efter min mening skal strukturfondene bringes i overensstemmelse med Europa 2020-strategien. Dette gælder de politikområder, som jeg har det overordnede ansvar for - beskæftigelse og social integration - og det gælder bestemt den socioøkonomiske integration af romaer. At gøre vores finansielle instrumenter mere effektive er et centralt mål for mig.
<P>
Jeg vil gerne standse her, så jeg kan lytte til Deres synspunkter og besvare eventuelle spørgsmål.
<SPEAKER ID="364" NAME="Enikő Győri">
formand for Rådet. - (EN) Hr. formand! Det ungarske formandskab glæder sig over Kommissionens meddelelse om EU-rammen for samordning af nationale strategier for integration af romaer. Jeg vil gerne udtrykke min taknemmelighed og værdsættelse, ikke bare for det arbejde, der er udført, men også for det personlige engagement hos kommissær Reding, kommissær Andor og alle dem, der har samarbejdet om dette særdeles vigtige resultat.
<P>
Med fremlæggelsen af dette strategiske dokument er vi kommet et kæmpeskridt nærmere gennemførelsen af en af det ungarske formandskabs vigtigste prioriteringer. Jeg er overbevist om, at det vil vise sig at være et vigtigt bidrag til at forbedre romaernes økonomiske og sociale situation i Europa sammen med Parlamentets beslutning for nylig om en EU-strategi for integration af romaer baseret på betænkningen af Lívia Járóka.
<P>
Ekstrem fattigdom, diskrimination og marginalisering rammer fortsat mange romaer rundt om i Europa, så det er på høje tid med forbedringer. Vi har ikke råd til at sige, at det er deres problem og ikke vores. Desuden må mennesker aldrig blive betragtet som et problem, men snarere som en chance, en mulighed. I lyset af den aktuelle økonomiske og demografiske situation i Europa kan en forbedring af romaernes økonomiske og sociale status åbne for nye menneskelige ressourcer og dermed bidrage til økonomisk vækst på lang sigt.
<P>
Det ungarske formandskab har altid ment, at ud over den nødvendige kamp mod diskrimination er der behov for et nyt policy mix bestående af tre nøgleelementer, nemlig beskæftigelse, uddannelse og boliger. Hvis dette følges op af medlemsstaterne på korrekt vis, vil en integreret politisk indsats på disse tre områder suppleret med hensigtsmæssig overvågning som foreslået af Kommissionen gøre en forskel. Medlemsstaterne vil også skulle gøre en indsats for at nå målene i EU 2020-strategien. Foranstaltninger til social integration af romaerne kan inddrages i forskellige politikområder. Det er nu bredt anerkendt, at foranstaltninger, der stammer fra og koordineres på EU-niveau, kan skabe synergi og merværdi.
<P>
Hvad er det næste? Det ungarske formandskab har til hensigt at fremlægge og diskutere meddelelsen med de to kommissærer i løbet af den næste romaplatform den 7. april i Budapest, som jeg gerne vil invitere alle interesserede til at deltage i. Rådet vil håndtere det horisontalt. Først vil den blive drøftet på Rådets (retlige og indre anliggender) møde den 12. april. Derefter er det Rådets (beskæftigelse, sociale anliggender, sundhed og forbrugeranliggender) tur den 9. maj, hvor man også vil vedtage Rådets konklusioner. Rådet (uddannelse) vil også modtage dokumentet den 20. maj, inden det ungarske formandskab forelægger sin rapport om resultaterne af diskussionerne for Rådet (almindelige anliggender) den 23. maj.
<P>
Det sidste punkt i denne rejse bliver forhåbentlig vedtagelse på Det Europæiske Råd i juni. Det bliver naturligvis bare en ny begyndelse for en koordineret indsats på EU-niveau og nationalt niveau for at hjælpe dette virkelig europæiske mindretal.
<SPEAKER ID="365" NAME="László Tőkés" LANGUAGE="HU">
Fru formand, kommissærer, fru minister! På grundlag af fru Járókas betænkning og i forbindelse med den er vi glade for at gøre yderligere fremskridt mod gennemførelsen af romastrategien. Årsagen til dette er, at den 8. april er den internationale romadag. I øvrigt finder det femte møde i den europæiske romaplatform tilfældigvis sted samme dag i Ungarn. Takket være disse arrangementer kan vi tage et vigtigt nyt skridt i retning af en fælles handlingsplan, der koordineres på EU-niveau, men som alligevel tager højde for lokale kendetegn. Det Europæiske Folkeparti har i årevis tilskyndet til en EU-indsats vedrørende integrationen af romaerne i samfundet. Vi håber desuden, at den europæiske romastrategi virkelig kan komme i gang på stats- og regeringschefernes topmøde den 24. juni.
<P>
På denne måde kan vi give et europæisk svar for at løse EU's alvorligste menneskerettighedsproblem. Det er først og fremmest medlemsstaternes ansvar at sikre, at de grundlæggende menneskerettigheder håndhæves for deres borgere. EU kan kun tilbyde rammer til dette, men det er op til de enkelte medlemsstater at udfylde rammerne. Den europæiske romastrategi kan blive en slags minimumsværdi. Jeg tror imidlertid fuldt og fast på, at en langsigtet handlingsplan, der rækker ud over partier og valgperioder, vil kunne udformes på denne måde og være et effektivt middel mod den fattigdom og sociale udstødelse, som romaerne er ramt af. Et par vigtige punkter vedrørende strategiens indhold er, at målgruppen defineres ud fra økonomiske og ikke etniske kriterier, den fremmer håndhævelsen af hele spektret af menneskerettigheder og styrker princippet om lige muligheder, der tages hensyn til udstødelsens regionale karakter og afhjælper de ulemper, der er koncentreret i underudviklede mikroregioner.
<P>
For at strategien skal blive en succes, skal interessenterne, navnlig EU-institutionerne, medlemsstaterne, ikkestatslige organisationer og romasamfundene yde en langsigtet og beslutsom indsats. Netop af denne grund skal dette spørgsmål ikke bruges til at skabe opposition eller til partipolitiske angreb. Det er heller ikke tilladeligt med kollektive betegnelser. Det er utilladeligt at stille romaernes kollektive skyld op mod flertallets, undertrykkernes, kollektive ansvar. At finde en løsning på romaspørgsmålet prioriteres højt af det ungarske EU-formandskab. Jeg håber, at Det Europæiske Råd vedtager den planlagte strategi i juni. Jeg beder om Parlamentets støtte i denne sag.
<SPEAKER ID="366" NAME="Monika Flašíková Beňová" LANGUAGE="SK">
Fru formand, kommissær Reding, kommissær Andor! Jeg vil gerne starte med at lykønske Dem med redegørelsen. Det glæder mig, at Kommissionen efter mange og gentagne opfordringer fra Parlamentet i dag endelig fremlægger denne europæiske rammestrategi. Efter min mening er det også på høje tid, da situationen begynder at blive mere alvorlig. Mange romaer i EU står ikke kun over for uværdige leveforhold, men de terroriseres også i stigende grad. Lørdagens fakkeltog mod romaerne i Ungarn er det seneste bevis på dette, og jeg vil hermed opfordre den ungarske regering til at udlede konklusioner af dette.
<P>
Jeg vil gerne kritisere den fremlagte ramme. Der er tale om en nødsituation, men vi kan alligevel ikke acceptere Kommissionens beslutning om udforme rammerne uden at gennemføre offentlige høringer med de involverede parter. Det er underligt, at De på den ene side i selve rammerne understreger betydningen af at samarbejde med civilsamfundet, men i den faktiske udformning af dette centrale dokument har De både ignoreret romaerne og frivillige organisationer, internationale organisationer og lignende. En sådan lukket fremgangsmåde vedrørende denne ramme gør den ikke mere legitim, snarere det modsatte.
<P>
Jeg mener imidlertid, at det faktiske indhold i de fremlagte rammer i det store og hele er vellykket. Kommissionen har defineret kompetencerne til løsning af dette europæiske problem korrekt. Men nøglekompetencerne ligger imidlertid fortsat på medlemsstatsniveau. Jeg anser det for utrolig vigtigt, at EU påtager sig opgaven med at samordne nationale strategier og overvåge dem med henblik på at sikre en ægte integration af romaerne så hurtigt som muligt.
<P>
I den forbindelse er det også vigtigt at nævne betydningen af at overvåge de nationale strategiers overensstemmelse med den fremlagte ramme og overvåge effektiviteten af deres gennemførelse. Men for mig at se indtager Kommissionens en ret uambitiøs holdning i denne retning. Kommissionen skal være skrap, navnlig vedrørende sine forventninger til medlemsstaterne. I rammerne definerer man helt korrekt fire nøgleområder for integration af romaer, nemlig adgang til uddannelse, adgang til beskæftigelse, adgang til sundhedspleje og adgangen til ordentlige boliger og grundlæggende tjenester. Sammen med medlemmerne af vores gruppe har jeg i forbindelse med talrige besøg hos romasamfund over hele Europa haft lejlighed til at bekræfte, at disse virkelig er nøgleområder, hvor romaerne ofte befinder sig i dårlige forhold. Det skal imidlertid understreges, at målsætninger med en tilsvarende formulering fandtes i programmet "Decade of Roma Inclusion". Nu er det vigtigt at sikre, at de gennemføres.
<P>
Ud over disse fire områder vil jeg gerne nævne endnu et, som ikke er medtaget i rammen, og det er specifikt kampen ikke bare mod diskrimination, men også mod verbale eller fysiske udtryk for racisme.
<P>
Sidst, men ikke mindst vil jeg gerne henlede opmærksomheden på spørgsmålet om finansiering af integrationsforanstaltningerne. Kommissionens arbejdsgruppe afslørede ved udgangen af sidste år, at medlemsstaterne har betydelige mangler i deres udnyttelse af EU-midlerne. Kommissionen bør derfor fokusere på tre ting, nemlig at udbetalingen af midler ikke er overdrevet krævende rent administrativt, at Kommissionen træffer effektive foranstaltninger for at sikre, at de frigivne midler virkelig opfylder deres mål, og at brugen af midler til foranstaltninger, der indebærer adskillelse, begrænses.
<P>
Jeg vil gerne slutte med at takke og lykønske Dem, kommissær Reding og kommissær Andor, endnu en gang, og nu er det op til medlemsstaterne at arbejde effektivt med integration af romaer på grundlag af dette på nationalt plan.
<P>
(Taleren accepterede at besvare et spørgsmål i henhold til proceduren med blå kort (artikel 149, stk. 8, i forretningsordenen).
<SPEAKER ID="367" NAME="Franz Obermayr" AFFILIATION="NI">
(DE) Fru formand! Tak, fordi De vil besvare mit spørgsmål, fru Flašíková. De er åbenbart meget fortrolig med denne betænkning og er bestemt opmærksom på, at det også kræves, at medlemsstaterne skal betale bøder, hvis de ikke overholder bestemmelserne eller ikke følger strategierne. Hvordan ser De på, at en medlemsstat også vil skulle betale en bøde, hvis kravet om obligatorisk skolegang i grundskolen ikke opfyldes? I alle lande er det obligatorisk at følge grundskolen. Så hvis romabørnene ikke går i grundskole, skal det pågældende land så betale bøder? Mener De ikke, at forældrene har et vist ansvar for at sikre, at deres børn kommer i skole?
<SPEAKER ID="368" NAME="Monika Flašíková Beňová" AFFILIATION="S&amp;D">
- (SK) Fru formand! Jeg vil gerne sige en ting i denne forbindelse. Jeg er en klar tilhænger af, at når vi indfører rettigheder, skal forpligtelserne også overholdes. Det er naturligvis også forældrenes rolle at sikre, at alle barnets rettigheder overholdes. Men efter min mening har EU-medlemsstaterne tilstrækkelige instrumenter til at sikre dette, og de vil ikke blive straffet, hvis forældrene ikke overholder deres forpligtelser.
<SPEAKER ID="369" NAME="Stanimir Ilchev" LANGUAGE="BG">
Fru formand! Jeg vil også gerne takke ordføreren, fru Járóka, og repræsentanterne for Kommissionen, Rådet og det ungarske formandskab, fordi de har afgivet mange alvorlige løfter til os og påtaget sig meget vigtige forpligtelser.
<P>
Når man taler om integration af romaer, må vi ikke glemme, at vi taler om det mest specifikke og måske det mest komplicerede spørgsmål i Europa og EU. Dette er et spørgsmål, der ikke udelukkende kan løses gennem finansiering, alene gennem antidiskriminationspolitikker eller alene ved at iværksætte uddannelsesprogrammer. Løsningen på dette problem kan kun findes i en kombination af alle disse metoder og rent faktisk som led i en fælles politisk vilje.
<P>
I øjeblikket skal EU selv mere end nogensinde tage sig af sine 12 mio. romaer. Nogen har endnu ikke erkendt, at disse mennesker ikke blot er bulgarske, rumænske eller slovakiske romaer, men EU-borgere med identiske rettigheder og forpligtelser, som også har begrænsede fremtidsudsigter.
<P>
Situationen er for os at se ret kompliceret. Jo bedre integration mellem de foranstaltninger, initiativer og politikker, der gennemføres af medlemsstaterne og af alle de europæiske institutioner, jo større succes vil EU's strategi for integration af romaer få.
<P>
Improviserede og ensidige foranstaltninger kan endda forvolde mere skade end gavn. Her vil jeg nævne, at i nogle medlemsstater er folks viden om romaerne utilstrækkelig, og i nogle tilfælde endda forkert. Det betyder, at romaspørgsmålet i Europa skal undersøges aktivt og fremskridtene på området overvåges professionelt. Ellers er der fare for, at vi i stedet for at demontere den tikkende bombe kun bevæger os fra et sted til et andet på kortet over det gamle kontinent.
<P>
En kolossal indsats for at sikre uddannelse til romaerne skal være det centrale i vores ambitiøse strategi. Dette betyder fuldstændig integration af deres børn i uddannelsessystemet, grundlæggende kvalifikationer for den unge befolkning og sikring af, at de voksne kan læse og skrive.
<P>
Hovedformålet skal være, at vi i de kommende år øger andelen af romaer, der er uddannet til arbejdsmarkedet og har en oplyst indstilling over for institutionerne og retsstatsprincippet. Dette er den eneste garanti for, at romaernes liv fremover ikke vil forløbe som hidtil som en elendig tilværelse på kviksand, der har slugt de europæiske skatteyderes penge til ingen verdens nytte.
<SPEAKER ID="370" NAME="Hélène Flautre" LANGUAGE="FR">
Fru formand! Det er naturligvis godt nyt, at vi nu har en konkret europæisk ramme, hvor alle medlemsstater forpligtes til at fremlægge deres nationale strategier for integration af romaer. Frem til årets udgang vil Kommissionen vurdere disse strategier, og om cirka et år vil vi så skulle drøfte sagen igen. I dag opstiller vi derfor i virkeligheden en køreplan, som skal give parlamentarikere, offentlige instanser og civilsamfundet mulighed for at udøve løbende og ekstrem årvågenhed inden for de meget vigtige områder, som De har nævnt.
<P>
Jeg bemærker, at Kommissionens meddelelse indeholder nogle af de punkter, vi havde med i Parlamentets betænkning. Jeg taler f.eks. om inddragelsen af Agenturet for Grundlæggende Rettigheder i vurderingen af strategierne. Jeg mener, at agenturet har bevist sin kompetence på dette område. Jeg taler også om udviklingssamarbejde med Europarådet om uddannelse af mæglere fra romasamfundet. Dette er en vigtig strategisk faktor for at skabe succes for projekter på alle niveauer, og det samme gælder opmærksomhed om romaer, der er statsborgere i tredjelande, samt udvidelsesaspektet, som vi tager i betragtning i denne betænkning. Endelig mener jeg, at indførelsen af fælles indikatorer til støtte for overvågningssystemet er meget glædeligt.
<P>
Ikke desto mindre vil jeg understrege en række mangler i denne meddelelse. Jeg mener ikke, at den er tilstrækkelig stærk og insisterende i sine henvisninger til romaernes nødvendige deltagelse på alle niveauer, dvs. ved forberedelse af projekter samt gennemførelse og evaluering af projekter. I meddelelsen taler man om information og høring, men inddragelsen af romasamfundet som sådan er af vital betydning. Der er masser af erfaringer, der beviser dette, for der har rent faktisk været gode erfaringer også i Europa. Det anser jeg for en svaghed i meddelelsen.
<P>
En anden svaghed i meddelelsen er, at man behandler spørgsmålet om ikkediskrimination som et tværgående tema inden for hvert af de fire områder. Imidlertid mener jeg, at det er meget vigtigt, eller ville have været meget vigtigt, at få et særligt afsnit om bekæmpelse af diskrimination og vold og om romaernes adgang til retsvæsenet. Denne komponent med antidiskrimination, grundlæggende rettigheder og adgang til retsvæsenet er ikke medtaget som en specifik komponent. Det anser jeg for endnu en svaghed ved Kommissionens dokument.
<P>
Jeg mener også, at vi talte om spørgsmålet om mæglere, et program, som Europarådet har iværksat. Det er fint, at det nævnes i denne meddelelse. Vi kunne have nævnt, og De kunne også have nævnt retningslinjerne, som Europarådet har udarbejdet, så vi ikke på en eller anden måde ender med to strategier eller to typer af rammer til vurdering af de nationale strategier. Jeg mener, at dette ville have været et plus i denne meddelelse.
<P>
Endelig mener jeg, at Kommissionens arbejde endnu ikke er afsluttet, og at taskforcen bør fortsætte sit arbejde for at sikre, at medlemsstaterne konstant er opmærksomme på det pres, som Kommissionen, civilsamfundet og de lokale organer lægger på dem for at få dem til at gennemføre disse retningslinjer.
<SPEAKER ID="371" NAME="Timothy Kirkhope" LANGUAGE="EN">
Fru formand! Dette forslag giver mulighed for at integrere romabefolkningen bedre i medlemsstaterne og finde metoder, så romabefolkningen kan nyde de samme fuldgyldige og lige muligheder og rettigheder som alle andre EU-borgere. Hovedformålet med programmet bør være at sikre grundlæggende universelle rettigheder for alle disse mennesker.
<P>
Jeg frygter imidlertid, at vi endnu en gang bliver nødt til at skære i denne overbebyrdede og komplicerede dagsorden, sådan som det er sket under de foregående programmer. Medlemsstaternes kompetencer inden for uddannelse, sundhed og boliger skal respekteres, og ud fra det, jeg har læst indtil videre, er jeg bange for, at Kommissionen handler ultra vires på en måde, der er skadelig for medlemsstaternes ret til at fastlægge deres egne politikker på disse områder. Jeg håber imidlertid, at denne nye strategi markerer en ny æra for, hvordan EU forholder sig til dette spørgsmål ved først at lytte til romabefolkningen.
<P>
Alt for længe har programmerne været for komplicerede og er ganske enkelt ikke nået ud til de mennesker, der har størst brug for dem. På næsten 10 år har man ikke gjort de store fremskridt i praksis. Jeg håber, at Kommissionen nu vil fokusere på, hvordan den bedst kan forenkle procedurerne for adgang til EU-midler, og hvordan den bedre kan overvåge, vurdere og gennemføre sine programmer. Hvis EU bruger penge på dette område, skal de nu bruges bedre.
<SPEAKER ID="372" NAME="Cornelia Ernst">
for GUE/NGL-Gruppen. - (DE) Fru formand, mine damer og herrer! Det er udmærket, at vi nu får en overordnet strategi for romaerne, men jeg er bange for, at det hele ikke er rosenrødt. Det skyldes, at det generelle forslag fra Kommissionen halter langt bagefter de mange års diskussioner med repræsentanter for romaerne, hvoraf nogle fandt sted her i Parlamentet.
<P>
I årevis har repræsentanter for romasamfundet, både med og uden en rammestrategi, påpeget behovet for målrettede foranstaltninger og klare, specifikke krav. Vi har ikke en gang klare sanktioner, hvis strategien ikke overholdes. Selv om der har været visse forslag i denne retning, findes der ingen reelle sanktioner, så systemet er mere hullet end en schweizerost.
<P>
Strategien om romaerne skal tage højde for alle de vigtige områder. Det har vi aftalt. Men hvad har Kommissionen at tilbyde ud over de fire nøglepunkter? Der findes ingen bestemmelser i strukturerne om deltagelse for og integration af romasamfundet i alle de beslutninger, der vedrører dem. Der findes ingen strukturer for den specifikke gennemførelse af målsætningerne. Der er ikke noget kønsperspektiv. Noget, der også virkelig irriterer mig, og jeg betragter det som en skandale, er, at De er uvillig til at gennemføre eksplicitte foranstaltninger for at bekæmpe diskrimination over for romasamfundet.
<P>
De klager over, at EU's strukturfond for romaerne ikke udnyttes. Jeg vil gerne spørge Dem helt åbent, om det ikke er sådan, at diskrimination imod romaerne også er en af årsagerne til, at dette samfund indtil videre ikke har gjort brug af disse EU-midler? Det tror jeg.
<P>
Som medlemmer af GUE/NGL-Gruppen er vi yderst kritiske over for denne meddelelse. Vi mener ikke, at den er tilstrækkelig, og jeg forventer, at man vil foretage de relevante ændringer.
<SPEAKER ID="373" NAME="Mario Borghezio">
for EFD-Gruppen. - (IT) Fru formand, mine damer og herrer! Selv om jeg er euroskeptiker, kan jeg gå ind for en plan inden for 2020-strategien om at bekæmpe diskrimination, problemer og marginalisering, hvis vi virkelig får tilbud om, at Kommissionen vil træffe foranstaltninger for at kontrollere medlemsstaternes adfærd.
<P>
Det, vi får, er imidlertid disse taler om en stor fremtid, om fantastisk kontrol fra en kommissær, der stadig ikke kan forklare mig, hvordan det kan være, at disse rejsende har forbud mod at slå lejr i hendes land, Storhertugdømmet Luxembourg, mens de kan slå lejr tæt på mit hjem i Italien og i Frankrig. Så vi taler om at give rejsende et hjem, mens denne befolkningsgruppe ikke en gang kan slå lejr i nogle europæiske lande, især fru Redings hjemland.
<P>
I dagens udgave af den største avis i mit land, Il Corriere della Sera, finder man artikel om en mor, der ikke fortjener at blive kaldt en mor, en rejsende, der blev anholdt i Italien for at sælge sin egen lille pige til menneskehandlere, der ønskede at sælge hende til prostitution. Hun solgte sin egen lille pige. Andre sender dem for at gøre andre ting. Ofte er det dem, der ikke sender dem i skole, trods pres og opmærksomhed fra myndigheder, mæglere og velgørende organisationer.
<P>
Ønsker vi også at tale om disse problemer? Ønsker vi at afskaffe disse salamiskiver af idiotisk velgørenhed og erkende, at mange af romaernes problemer udelukkende og hovedsagelig skyldes dem selv?
<SPEAKER ID="374" NAME="Formanden">
Forhandlingen er afsluttet.
<P>
Skriftlige erklæringer (artikel 149)
<SPEAKER ID="374" NAME="Cătălin Sorin Ivan" AFFILIATION="S&amp;D">
skriftlig. - (RO) Den nye europæiske strategi for integration af romaer tjener kun til at genopstille gamle målsætninger, der har vist sig umulige at gennemføre i årene løb. De var troværdige på det tidspunkt, hvor "Decade of Roma Inclusion" blev lanceret i 2005. Men i øjeblikket, hvor ekstremistisk adfærd og vold mod romaerne er stigende i EU, har vi brug for en strategi, der indeholder langt mere specifikke foranstaltninger. Spændingerne er tiltagende i Ungarn, og politiets indgreb bliver stadig mere hårdhændede. Hvis vi ikke står fast, vil situationen blive forværret. Derfor er det forbløffende, at Kommissionen ikke har forsøgt at fremkomme med bedre løsninger på de specifikke problemer, især fordi den også havde Parlamentets beslutning til rådighed.
<SPEAKER ID="375" NAME="Marian-Jean Marinescu" LANGUAGE="RO">
Den nye strategi for samordning af nationale romastrategier, som Kommissionen fremlagde i dag, er et vigtigt skridt for EU. Oprettelsen af nationale kontaktpunkter for integration af romaer, forenkling af finansieringsprocedurerne, vurdering af de nationale planer foretaget af EU-institutionerne og kontrol af fremskridtene med integration af romaer i medlemsstaterne er foranstaltninger, der vil bidrage til at forbedre romaernes økonomiske og sociale situation i Europa. Medlemsstaterne skal undersøge denne strategi nøje og hurtigst muligt etablere et administrativt organ, der har til opgave at sikre strategiens gennemførelse og koordinering med de øvrige medlemsstater. Jeg håber, at Kommissionen fra denne sommer vil påtage sig en førerrolle med at samordne strategien med hensyn til udvikling af nøgleområder som fremme af uddannelse i borgerskab, erhvervsvejledning og beskæftigelse. Jeg finder det beklageligt, at den nye strategi ikke indeholder klare henstillinger vedrørende den type programmer, der vil blive udviklet og gennemført for romaer på en ensartet måde i alle medlemsstater med visse variationer. Jeg opfordrer Rådet og medlemsstaterne til at fremsætte sådanne henstillinger til de typer af programmer, som Kommissionen skal håndtere centralt. Uden denne form for programmer, der er tilpasset romaernes nomadelevevis, vil EU aldrig kunne yde sit fulde bidrag til at øge merværdien på EU-niveau.
<SPEAKER ID="376" NAME="Rovana Plumb" LANGUAGE="EN">
EU-rammerne for nationale strategier for integration af romaer giver mulighed for at forene kræfterne på alle niveauer og med alle interessenter for at sætte en stopper for udstødelsen af romaerne. Målene på EU-niveau, der dækker fire vigtige områder for integration af romaer - adgang til uddannelse, beskæftigelse, sundhedspleje og boliger - kan kun nås, hvis medlemsstaterne entydigt engagerer sig i dem. Nu er det vigtigt at sætte i et højere gear og sørge for, at de nationale, regionale og lokale integrationspolitikker målrettes mod romaer på en tydelig og specifik måde, og at de eksplicitte foranstaltninger rettes mod romaernes behov for at forhindre og kompensere for de ulemper, de står over for. Medlemsstaterne bør sikre, at alle romabørn har adgang til kvalitetsbetonet uddannelse, og indføre et konkret mål for at øge beskæftigelsesgraderne blandt romaer inden for rammerne af Europa 2020, at øge andelen af romahusholdninger med adgang til sanitet og elektricitet samt fremme ikkediskriminerende adgang til boliger, herunder sociale boliger. Medlemsstaterne bør indføre konkrete mål med konkrete tidsfrister for at øge romaernes forventede levetid, øge vaccinationsprocenterne for børn til samme niveau som for den del af befolkningen, der ikke er romaer, og sænke dødeligheden blandt spædbørn og fødende kvinder til samme niveau som resten af samfundet.
<SPEAKER ID="376" NAME="Marie-Thérèse Sanchez-Schmid" LANGUAGE="FR">
Endelig har Kommissionen givet os nogle ambitiøse mål for integration af romaer i Europa, nemlig at sikre et minimumsniveau for grundskoleundervisning af alle romabørn, nedbringelse af børnedødeligheden og tilnærmelse af den forventede levetid for romaer og andre grupper. Imidlertid skal disse ambitioner stadig gennemføres i praksis. Et år efter Parlamentets vedtagelse af en ændring af EFRU-forordningen, der havde til formål at investere i boliger til marginaliserede samfund, har projekterne stadig svært ved at komme i gang. Det er vigtigt, at medlemsstaterne investerer og melder tilbage om deres foranstaltninger inden for områder som beskæftigelse, uddannelse, sundhed og boliger til romabefolkningen, men også at Kommissionen sørger for nøje at overvåge brugen af eksisterende europæiske programmer. Endelig skal romabefolkningen gribe denne mulighed for at tage kontrollen med deres egen skæbne i vished om, at de kan regne med Europas støtte. En vent-og-se-indstilling og tomme floskler vil kun give næring til den ekstreme højrefløj og skabe mistro blandt samfundsgrupper. Næste fredag, den 8. april, fejrer vi den internationale romadag. Jeg håber, at vi den 8. april 2012 vil kunne fejre de fremskridt, som vi har gjort.
