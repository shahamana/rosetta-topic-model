<CHAPTER ID="023">
Økonomisk krise i EU's fiskerflåde (forhandling)
<SPEAKER ID="516" NAME="Formanden">
Næste punkt på dagsordenen er forhandling under ét om forslag til Rådets forordning om iværksættelse af en midlertidig særaktion med henblik på at fremme omstrukturering af Den Europæiske Unions fiskerflåde, som er ramt af den økonomiske krise (Fiskeriudvalget) - C6-0270/2008 -.
<SPEAKER ID="517" NAME="Joe Borg" LANGUAGE="EN">
Hr. formand! Først vil jeg gerne sige, at jeg er Parlamentet taknemmelig for at afholde denne forhandling med så kort varsel.
<P>
Som bekendt vedtog Kommissionen i går et forslag til forordning, der indeholder vigtige elementer af EU-pakken med nødforanstaltninger til håndtering af brændstofkrisen. I dag søger jeg Deres opbakning til dette forslag.
<P>
Desværre var det ikke muligt for Kommissionen at vedtage forslaget den 3. juli som oprindeligt planlagt. Det skyldtes omfanget af den analyse, der skulle indgå i forslaget for at sikre, at det er et virkelig effektivt instrument, der kan løse de alvorlige problemer, som sektoren står over for.
<P>
Fiskeriudvalget afholdt en nyttig drøftelse her i formiddag, hvilket jeg er taknemmelig for. Der var mulighed for at få præciseret og drøftet en række spørgsmål, og jeg håber at være i stand til at sikre, at disse vigtige og nyttige forslag tages i betragtning under Rådets forhandlinger i næste uge. Jeg ser frem til yderligere drøftelser med Dem og håber, at dette nu kan bane vejen for Deres tilslutning til vores forslag ved afstemningen i morgen.
<P>
Som jeg forklarede for kun tre uger siden, står fiskerisektoren over for en krise af strukturel og længerevarende karakter. EU-flåden har i mange år været inde i en ond cirkel med overkapacitet, overfiskeri og faldende lønsomhed. Samtidig har fiskerne ikke kunnet drage fordel af det faldende udbud og de stigende detailpriser på fiskerivarer. Som følge heraf er indtjeningen faldende, hvilket gør sektoren langt mere sårbar end andre over for de kraftige omkostningsstigninger, som vi bl.a. har oplevet med olieprisstigningerne.
<P>
Kommissionen er klar over, at der er behov for en koordineret indsats på EU-plan for at afværge en alvorlig krise i erhvervet og for at sikre, at der vitterlig sættes direkte ind over for problemet. Det betyder, at der ikke blot skal gives mulighed for at indføre nødforanstaltninger, men at vi skal forpligte os til omsider at gøre noget ved det underliggende overkapacitetsproblem, som undergraver alle vores forsøg på at gøre erhvervet bæredygtigt og rentabelt igen.
<P>
Derfor har Kommissionen foreslået en pakke af nødforanstaltninger, der skal tackle de umiddelbare sociale og økonomiske trængsler, som de kraftige olieprisstigninger har forårsaget, og samtidig gøre noget ved EU-flådens bagvedliggende strukturproblemer. Jeg mener, at det er altafgørende at koncentrere støtten om de flåder, der er mest brændstofafhængige og dermed hårdest ramt af den aktuelle overkapacitet.
<P>
Vi foreslår derfor, at medlemsstaterne straks kan yde støtte til midlertidigt ophør som en indledende foranstaltning med henblik på omstrukturering, og at de kan udarbejde flådetilpasningsordninger, hvor begrænsninger i adgangen til præmier for endeligt ophør - ophugningspræmier - vil være fjernet. For fartøjer, der er omfattet af sådanne ordninger, vil der være yderligere støtte til rådighed til midlertidigt ophør samt moderniseringer og energieffektivitetsforbedringer, og der vil kunne ydes støtte til delvis oplægning til fiskere, der skifter store gamle fartøjer ud med nogle, der er mindre og mere energieffektive.
<P>
På grundlag af yderligere økonomiske analyser kan det også komme på tale at ændre de minimis-ordningen for fiskeriet. Vi vil desuden foreslå bestemmelser, der giver mulighed for midlertidig nedsættelse af arbejdstagernes indbetalinger til socialsikringsordningerne.
<P>
Vi forudser også en række specifikke initiativer, der kan øge fiskenes værdi i første salgsled. Kommissionen planlægger at bevilge midler til ad hoc-projekter på området ud over de midler, der er til rådighed gennem Den Europæiske Fiskerifond. Der er også planer om andre foranstaltninger, der skal fremme overgangen til energibesparende teknologier, afbøde krisens samfundsøkonomiske virkninger og gøre omprogrammering og udbetaling af midler fra Fiskerifonden lettere.
<P>
Ovennævnte foranstaltninger vil bestå af midlertidige fravigelser af Den Europæiske Fiskerifonds regler for at støtte en hurtigere tilpasning af EU-flåden til den aktuelle situation og yde midlertidig bistand i overgangsfasen.
<P>
Jeg mener, at disse foranstaltninger vil være med til at give erhvervet et vigtigt skub i retning af en strukturel tilpasning og samtidig letter overgangen for fiskerne, fartøjsejerne og de personer, som er ansat i hjælpefunktionerne, under tilpasningsperioden. Kommissionen har indledt en meget vigtig og konstruktiv drøftelse af spørgsmålet med erhvervet, som generelt støtter vores initiativer.
<P>
Med hensyn til de officielle ændringsforslag, som Parlamentet har fremsat til Kommissionens forslag, kan vi acceptere det ændringsforslag, der vedrører betragtning 13, og som rent faktisk bør gælde alle fartøjer. Kommissionen kan imidlertid ikke støtte ændringsforslaget til artikel 18, stk. 2, da det ville gøre det så godt som umuligt at gennemføre den delvise oplægning i praksis.
<P>
Endelig, og det er meget vigtigt, vil jeg gerne give udtryk for min tiltro til, at vi gennem hele denne proces vil kunne sætte yderligere skub i den fælles fiskeripolitik, navnlig med hensyn til ressourcernes bæredygtighed.
<P>
Jeg er opmærksom på den meget korte frist, som giver Parlamentet yderst begrænset tid til at reagere. I betragtning af den ekstraordinære situation, som fiskerisektoren står over for, håber jeg imidlertid at kunne regne med Parlamentets støtte til den hurtigst mulige vedtagelse af de nævnte foranstaltninger.
<SPEAKER ID="518" NAME="Carmen Fraga Estévez" LANGUAGE="ES">
Hr. formand! Først vil jeg gerne sige, at jeg er enig med hr. Borg i, at det er en skam, at vi har været nødt til at arbejde på denne måde, på grundlag af uofficielle dokumenter, som endnu ikke er blevet oversat til alle sprog, når Parlamentet gennem forholdsvis lang tid har krævet foranstaltninger og advaret om den alvorlige krise, som truer fiskerierhvervet. Vi må naturligvis acceptere arbejdets presserende karakter af hensyn til vores fiskerisektor.
<P>
Jeg vil også gerne understrege, at dette forslag, som hr. Borg anførte, kun er ét element af en pakke af foranstaltninger, og at vi ikke har en tidsramme eller nærmere detaljer, som gør os i stand til at foretage en generel vurdering af de nye de minimis-foranstaltninger, ændringerne af statsstøtten, retningslinjerne for den nye fælles markedsordning og det nye finansielle ad hoc-instrument, som Kommissionens forslag henviser til.
<P>
Med hensyn til Kommissionens foreslåede ændring af Den Europæiske Fiskerifond glæder jeg mig over indsatsen for at skabe fleksibilitet, selv om det havde været mere praktisk at følge Parlamentets forslag, da de blev vedtaget, forslag, som havde været relevante i en krisetid, såsom udskiftning af motorer, og som måske kunne have forhindret denne bratte ophugningstendens, som vi nu står over for.
<P>
Jeg er også meget taknemmelig, og det mener jeg oprigtigt, for hr. Borgs velvilje her i formiddag til at medtage flere af de ændringsforslag, som blev fremsat i Fiskeriudvalget, herunder mit eget forslag, og for at acceptere, at referenceperioden for adgang til ydelser i henhold til flådetilpasningsordningen bør omfatte omsætningen i de første seks måneder af 2008, som var det tidspunkt, hvor brændstofpriserne - ud over i 2007 - var højest.
<P>
Til sidst så vi gerne, at de berørte medlemsstater gjorde en større indsats for at gennemføre disse foranstaltninger samt de øvrige foranstaltninger. Bolden ligger reelt på deres banehalvdel. De er nødt til at handle hurtigt for i videst mulig udstrækning at sikre, at disse foranstaltninger og de, som stadig er under udarbejdelse, reelt bidrager til at afbøde krisen i fiskerierhvervet.
<P>
Jeg ønsker ikke, at det, som skete med forordningen om ulovligt, urapporteret og ureguleret fiskeri (IUU), hvor Rådet besluttede, at den først skulle træde i kraft i 2009, sker her.
<SPEAKER ID="519" NAME="Rosa Miguélez Ramos" LANGUAGE="ES">
Hr. formand! Jeg talte på plenarmødet i juni og understregede behovet for, at de europæiske lande tackler denne krise sammen gennem en effektiv og objektiv mekanisme, der giver mulighed for vedtagelse af nødforanstaltninger på fællesskabsplan.
<P>
Vi i De Europæiske Socialdemokraters Gruppe glæder os over, at der på fællesskabsplan er fundet en løsning på problemerne i sektoren, og at forslaget indeholder foranstaltninger, som vi i Parlamentet, der har drøftet dem ved forskellige lejligheder, og regeringerne i de hårdest ramte medlemsstater gennem lang tid har krævet. Vi har tillid til, at de foranstaltninger, som hr. Borg foreslår, vil være med til at fremhæve to problemer, som de europæiske flåder længe har stået over for, nemlig ualmindelig stor brændstofafhængighed og behovet for at forbedre afsætningen af fiskerivarer.
<P>
Som De måske kunne forvente, tilslutter vi os i større eller mindre grad de finansielle foranstaltninger, eksempelvis det midlertidige ophør med fiskeri og udskiftning af motorer og fangstredskaber. Vi glæder os også meget over, at støtten for første gang udvides til at omfatte ansatte på land, hvilket Socialdemokraterne har opfordret til ved mange lejligheder.
<P>
Vi glæder os også over Deres egen udmelding om, at andre mere vidtrækkende forslag er undervejs, bl.a. til forbedring af afsætningen og prisfastsættelsesmekanismen, med en deraf følgende udvidelse af de minimis-ordningen, hvilket som sagt afhænger af resultatet af en økonomisk konsekvensanalyse.
<P>
Som De meget vel ved, har vi i De Europæiske Socialdemokraters Gruppe givet afkald på muligheden for at ændre forslaget, så det kan godkendes enstemmigt på mødet i morgen, sådan som De anmodede om, med henblik på dets vedtagelse i Rådet (fiskeri) til marts næste år.
<SPEAKER ID="520" NAME="Philippe Morillon" LANGUAGE="FR">
Hr. formand, hr. kommissær! Vi fortsætter tydeligvis nu formiddagens forhandling, hvor vi efter knap to timer var i stand til at gøre fremskridt. Jeg vil gerne lige kort henvise til tre punkter, som, jeg mener, er væsentlige.
<P>
Vi har fuld forståelse for Deres prioriteter med hensyn til de ekstraordinære og midlertidige foranstaltninger, der skal iværksættes for at løse problemerne i vores fiskerflåder, som er storforbrugere af dieselolie. Jeg må imidlertid understege, at indsatsen ikke bør ske på bekostning af dem, som har været i stand til at reducere deres energiafhængighed ved at anvende fangstmetoder og udstyr, der bedre opfylder de nuværende krav. Det er et udgangspunkt, som, jeg ud fra et psykologisk synspunkt mener, bør fremhæves.
<P>
For det andet har De naturligvis foreslået helt kortsigtede foranstaltninger, men også foranstaltninger på mellemlang og lang sigt. Der er tale om markedsregulerende foranstaltninger, og de er meget velkomne, selv om vi desværre ikke kan forvente mirakler på dette område på meget kort sigt.
<P>
Mit tredje og sidste punkt er, at alt dette ikke vil forhindre os i at fortsætte den forhandling, som vi har haft, siden De indtog Deres nuværende holdning, om reformen af den fælles fiskeripolitik, som vil gøre vores fiskere i stand til at få en bedre fornemmelse af deres kapacitet med henblik på at undgå de forstyrrelser, der vil finde sted, når de samlede tilladte fangstmængder og kvoter pludselig skal ændres uden varsel, og som med hensyn til lønsomheden naturligvis er meget skadelige for vores fiskerierhvervs aktiviteter.
<SPEAKER ID="521" NAME="Pedro Guerreiro" LANGUAGE="PT">
Hr. formand! Titlen på Kommissionens meddelelse og Kommissionens forslag til Rådets forordning er nok til at bekræfte, såfremt der skulle være nogen tvivl, at formålet med de foreslåede foranstaltninger ikke er at gøre noget ved årsagerne til den aktuelle forværring af den socioøkonomiske situation i fiskerisektoren. Trods sporadiske foranstaltninger til imødekommelse af de berettigede krav fra den overvejende del af fiskerisektoren står vi endnu en gang over for et forsøg på at udnytte den forværrede finansielle situation i sektoren til at indføre foranstaltninger, der yderligere opmuntrer til og fremskynder en nedbringelse af antallet af fartøjer.
<P>
Vi vil gerne påpege, at der ikke fremsættes nogen konkrete forslag til løsning af de to vigtigste problemer her, nemlig stigningen i prisen på brændsel, diesel og benzin, og sikringen af en prisdannelse og -stigning på fisk i første salgsled uden tilsvarende prisstigninger for forbrugerne. Der er ingen finansielle ressourcer til koordinering og gennemførelse af foranstaltninger, der kan hjælpe sektoren med at sætte ind over for stigningen i omkostningerne til brændstof, mens der er mange hundrede millioner euro til rådighed til fremme af en nedbringelse af antallet af fartøjer, såkaldte markedsforanstaltninger. Ingen ønsker at gribe fat om nældens rod og fremme en retfærdig fordeling af værditilvæksten i forsyningskæden.
<P>
Kommissionen fremsætter grundlæggende en række forslag, som dybest set er utilstrækkelige, fordi de ikke opfylder behovene hos det overvældende flertal i fiskerisektoren. Det viser, at det eneste virkelige mål i sidste ende er at ødelægge en stor del af denne strategiske økonomiske sektor.
<SPEAKER ID="522" NAME="Jim Allister" AFFILIATION="NI">
(EN) Hr. formand! Jeg bliver ved med at se mange fordele ved denne pakke, men jeg har stadig en bekymring vedrørende det afgørende spørgsmål om dens succesfulde gennemførelse.
<P>
Hvordan, hr. kommissær, kan vi i hele EU sikre, at disse foranstaltninger ikke fremkalder konkurrenceforvridning? Ikke som følge af noget, som Kommissionen muligvis gør, men som følge af, at det forholder sig sådan, at nogle medlemsstater er langt mere begejstrede for offentligt forbrug og for at række ud og hjælpe sektorerne end andre medlemsstater. Hvis der er tilbageholdenhed i nogle lande og begejstring i andre, vil der så ikke opstå en uens anvendelse af disse foranstaltninger, som kunne påvirke konkurrencen?
<P>
Hvordan agter De at kontrollere det? Vil De overhovedet kontrollere det, og hvordan vil De gribe ind, hvis der opstår konkurrenceforvridning?
<P>
Mit andet spørgsmål er også lidt snævert og vedrører specifikt flådetilpasningsordningen. Inden for denne ordning forventer De at indføre særlige støtteforanstaltninger, der er betinget af, at ordningen sikrer en permanent reducering af en flådes kapacitet med 30 %.
<P>
Tag Det Forenede Kongerige. I tre af de lande, som udgør medlemsstaten, nemlig Skotland, Wales og Nordirland, er fiskeriet et decentralt anliggende, hvor det er regionale regeringer, der træffer beslutningerne. Det kan meget vel tænkes, at en af dem vil udarbejde en flådetilpasningsordning for deres egen region, der vil reducere flådekapaciteten med 30 %. Betragtes Det Forenede Kongerige imidlertid under ét, er det ikke sikkert, at det vil være det samlede resultat, hvis andre har smølet.
<P>
Er det retfærdigt? Kan Kommissionen gøre noget for at afhjælpe denne urimelighed? Kort sagt, vil Kommissionen se på tiltag, der kan sætte ind over for denne potentielle ulighed i lande, hvor visse regionale regeringer muligvis trækker deres del af læsset, men de nationale regeringer ikke gør?
<SPEAKER ID="523" NAME="Paulo Casaca" AFFILIATION="PSE">
(PT) Hr. formand! Jeg mener, at den politiske retning i dette forslag og timingen er helt rigtig. Jeg mener, at der er tale om hensigtsmæssige foranstaltninger til afhjælpning af den situation, som vi oplever på Europas have. Jeg mener, at dette er den rette vej at gå.
<P>
Hvis vi undersøger forslaget nøje, er det store spørgsmål, om det er gennemførligt eller ej. Eftersom kommissæren anmodede om en hastebehandling, har Parlamentet handlet hurtigt og opgivet sin ret til at analysere og fremsætte ændringsforslag til forordningen. Spørgsmål er imidlertid, som det er muligt at gennemføre regler, der er så komplekse som disse, inden for den fastsatte tidsramme.
<P>
Ifølge en af bestemmelserne skal planerne om at reducere antallet af fartøjer begynde inden den 30. november. Disse planer skal imidlertid udarbejdes af medlemsstaterne, og visse programmer skal godkendes af Kommissionen, fordi de finansielle ressourcer til programmerne vil komme fra den nuværende Europæiske Fiskerifond. Sådanne programmer er meget komplekse og involverer obligatoriske procentvise mål, og nogle af reglerne er nærmest uforståelige, hvilket kommissæren oplevede i dag med artikel 19, stk. 4. Det store spørgsmål for mig synes at være følgende: Vil detaljerne i forslaget umuliggøre dets gennemførelse i praksis? I så fald ville det være yderst beklageligt.
<P>
Jeg beder derfor Kommissionen, kommissæren og alle generaldirektoratets embedsmænd om nøje at overveje gennemførligheden af det, der foreslås her, for hvis forslaget ikke kan gennemføres inden for den foreslåede tidsramme, er det ikke værd at gøre den indsats, som vi bliver bedt om her.
<SPEAKER ID="524" NAME="Elspeth Attwooll" AFFILIATION="ALDE">
(EN) Hr. formand! ALDE-Gruppen bifalder forslaget til forordning, men vi deler den generelle følelse af ærgrelse over, at vi ikke har haft tid til at fremsætte velovervejede ændringsforslag til det. Det er derfor godt at høre, at Kommissionen vil tage fuldt hensyn til bekymringerne fra udvalget her i formiddag og fra medlemmerne under aftenens debat, og at den vil forhandle med Rådet om at foretage de relevante ændringer.
<P>
To af disse bekymringer vedrører den delvise oplægning både med hensyn til, om den vil afvige for meget fra målene for nedbringelse af kapaciteten, og med hensyn til hvilke områder, der kan ydes støtte til. Det ville være rart at få nogle forsikringer fra Kommissionen i den forbindelse.
<P>
Med hensyn til de to ændringsforslag mener vi, at det første reelt set allerede er omfattet af teksten. Vi er tilhænger af det andet ændringsforslag, som, vi mener, er rettet mod at imødegå de bekymringer, jeg netop nævnte, men vi føler, at det muligvis kunne virke imod hensigten om at reducere kapaciteten. Så i stedet for i hast at fremme forslagets indføjelse i en retsakt anmoder vi Kommissionen om at overveje fordelene ved idéen og også fordelene ved at udvikle andre foranstaltninger, som lægger vægt på at nedbringe brændstofforbruget.
<P>
Endelig vil jeg gerne personligt fremhæve følgende to sætninger i Kommissionens meddelelse: "Det er meget vigtigt, at pakken anvendes på en måde, der sikrer ensartede vilkår for alle medlemsstater. Der bør ikke ske nogen konkurrencefordrejning for fiskere i EU, fordi medlemsstaterne ikke har samme muligheder for at tilvejebringe offentlig finansiering eller finansiering fra EU." Jeg vil gerne bakke op om det synspunkt, der allerede er blevet fremsat, nemlig at der heller ikke bør ske konkurrencefordrejning som følge af, at medlemsstaterne ikke har samme vilje til at mobilisere sådan finansiering. Jeg har tillid til, at alle tænkelige skridt vil blive taget for at sikre, at enhver, der har en fiskerflåde, kan drage fordel af mulighederne i forordningen.
<SPEAKER ID="525" NAME="Daniel Varela Suanzes-Carpegna" AFFILIATION="PPE-DE">
(ES) Hr. formand, hr. Borg, mine damer og herrer! I denne forhandling er vi nødt til at erkende en række ting.
<P>
For det første ville vi ikke være samlet her i dag for at drøfte det presserende behov for at vedtage foranstaltninger, hvis ikke fiskerierhvervet havde råbt op og sagt, at nu var det nok. Det er den første ting.
<P>
For det andet må vi erkende, at de europæiske institutioner har lyttet til protesterne. Parlamentet vedtog bl.a. allerede en beslutning om krisen under den seneste mødeperiode. Desuden må vi erkende, hvilket vi også sagde til hr. Borg her i formiddag, at Kommissionen har handlet usædvanligt hurtigt med hensyn til forelæggelsen af den pakke af foranstaltninger, som vi drøfter i dag. Det bør vi alle glæde os over.
<P>
Er alting så løst? Nej, langtfra! Vi er kun lige begyndt. Kommissionen har forelagt, hvad vi kan kalde et indledende dokument til håndtering af den første fase af krisen, en hjælpeplan, der fokuserer på en omstrukturering af flåden. Nu skal Kommissionen så med samme hast forelægge en plan for anden fase, der indeholder foranstaltninger, som kan øge flådens lønsomhed og forbedre afsætningen, og foranstaltninger, der er rettet mod at øge fiskenes værdi i første salgsled, og som vi ikke kender den præcise tidshorisont for endnu.
<P>
Rådet og medlemsstaternes regeringer er ikke desto mindre nødt til at anvende foranstaltningerne og handle lige så hurtigt, som Kommissionen og Parlamentet har gjort, og de er nødt til i overensstemmelse med vores krav at øge kontrollen af importerede fiskerivarer og lancere storstilede forbrugeroplysningskampagner for at fremme de europæiske fiskeres interesser.
<P>
Hvis en sådan plan ikke blev gennemført i praksis, og hvis vi stod tilbage med det, som vi har på bordet i dag, ville vi alene stå med en kunstfærdig og højsindet operation, der udnytter den nuværende krise til at reducere fiskerflåden i stedet for at gøre erhvervet mere rentabelt og redde det fra den alvorlige krise, som det står over for i dag.
<SPEAKER ID="526" NAME="Luis Manuel Capoulas Santos" AFFILIATION="PSE">
(PT) Hr. formand, hr. kommissær, mine damer og herrer! Fiskerisektoren er bestemt den økonomiske sektor, der lider hårdest under den aktuelle oliekrise. Det ved vi alle. Vi glæder os derfor over det politiske signal, som Kommissionen sender med denne pakke af foranstaltninger. Det vil ikke, som mine kolleger også har sagt, være Parlamentet, der står i vejen for dens hurtige vedtagelse.
<P>
Vi ved, at der ikke er nogen magiske løsninger i betragtning af problemets omfang. Efter at have analyseret Kommissionens forslag kan jeg dog ikke skjule min enorme skuffelse. Alle foranstaltninger peger i én retning: mod en nedbringelse af antallet af fartøjer. Selv såkaldte nødforanstaltninger som midlertidigt ophør tilknyttes obligatoriske mål for en reduktion af flåden.
<P>
Jeg forstår ikke, hvorfor foranstaltningerne i artikel 7 ikke omfatter udskiftning af motorer, og det er også vanskeligt at forstå, hvor flådetilpasningsordningen skal omfatte fartøjer med energiomkostninger svarende til over 30 % af produktionsomkostningerne. Hvad med de øvrige fartøjer, som nærmest omfatter alle fartøjer undtagen trawlere? Og hvad med kystflåden, som er yderst vigtig for samfundet? Jeg forstår heller ikke, hvorfor de eneste fartøjer, som er omfattet af programmet for delvis oplægning, er de fartøjer, som anvender et og samme fangstredskab og udgør 70 % af den flåde, der anvender det pågældende fangstredskab. Dette krav samt kravet om at reducere kapaciteten med 60 % og kun erstatte 25 % af denne kapacitet med nye fartøjer gør denne foranstaltning fuldstændig uigennemførlig, hvilket min kollega hr. Casaca også sagde for lidt siden.
<P>
Jeg kan godt forstå, hvor vanskeligt det er for Dem som kommissær at finde løsninger på problemer af denne størrelsesorden, men vi kan ikke give sektoren et billede af, at vi forsøger at løse deres problemer, hvis løsningen udelukkende fører til oplægning og opgivelse af erhvervet. Det er bedre, at De kalder en spade for en spade og siger, hvad det er, De gør. Jeg beder Dem derfor om, trods den korte tid vi har inden Rådets møde på mandag, at forsøge at forenkle forslaget og være realistisk, så det positive politiske signal ikke bliver en enorm skuffelse for sektoren, som sætter sin lid til os.
<SPEAKER ID="527" NAME="Avril Doyle" AFFILIATION="PPE-DE">
(EN) Hr. formand! Alle vores reaktioner kommer inden for få timer efter at have modtaget Kommissionens tekst, som indeholder en pakke af foranstaltninger til støtte for vores fiskerflåde i den aktuelle økonomiske krise. Kommissionen fastsætter kærkomne hasteforanstaltninger af begrænset varighed og hovedsageligt af social karakter.
<P>
De sociale foranstaltninger finder anvendelse for selvstændige fiskere og deres ansatte. I Irland har vi som følge af en dom for nogle år tilbage en særlig situation, hvor stort set alle besætningsmedlemmer er selvstændige eller forpagtere, som til dato har været udelukket fra sociale ydelser, når de var hjemme uden arbejde af økonomiske eller vejrmæssige årsager, så jeg glæder mig over dette aspekt.
<P>
Med hensyn til de midlertidige oplægningsforanstaltninger vil jeg gerne bede om kommissærens forsikring for, at de kun vil finde anvendelse for alle dem, som af økonomiske årsager er nødt til at lægge op i en kortere periode, og at betingelsen om, at foranstaltningerne kun gælder dem, som er omfattet af omstruktureringsordningen, vil blive tolket meget bredt. Ansøgning om enhver form for omstrukturering bør være tilstrækkeligt til at opnå godkendelse af en ansøgning om oplægning på dette bestemte område.
<P>
Jeg glæder mig også meget over støtten til delvis oplægning, som vil give fiskere mulighed for at gå over til mindre og mere miljøvenlige og energieffektive fartøjer. Jeg ville også mene, at medlemsstaterne bør kunne medregne den reducerede CO2-udledning fra et sådant nyt bidrag til flåden i deres fælles indsats i henhold til klimapakken, hvor fristerne for opfyldelse af målene nærmer sig med hastige skridt. Vi bør altså forbinde klimapakken med medlemsstaternes indsats for at sikre energieffektive og mindre fartøjer og omkostningsbesparelser på dette bestemte område.
<P>
Jeg mener også, at det er yderst vigtigt, at vi opmuntrer til den delvise oplægning, der foreslås i teksten, fordi det vil give de fiskere, som har et stærkt ønske om fortsat at fiske, og som besidder generationers færdigheder og ekspertise, mulighed for at fortsætte om end i mindre målestok, mens vi kommer over den aktuelle økonomiske krise, som fiskerne står i.
<P>
Jeg vil derfor gerne takke Dem for foranstaltningerne. Jeg håber inderligt, at medlemsstaterne vil anvende dem på retfærdig vis. Der er ingen ekstra penge. Der er kun tale om penge fra Den Europæiske Fiskerifond. Det drejer sig om en omlægning af de finansielle midler, men lad os håbe, at vi ikke kommer til at opleve konkurrencebegrænsende foranstaltninger som følge af medlemsstaternes forskellige ressourcemæssige indsats for at løse problemet.
<SPEAKER ID="528" NAME="Catherine Stihler" AFFILIATION="PSE">
(EN) Hr. formand! Jeg tror, at vi alle er helt klar over de negative konsekvenser af de nuværende olie- og brændstofpriser. Så sent som i juni udtalte ældreorganisationen Age Concern Scotland, at olieprisstigningerne vil gøre det vanskeligt for de dårligst stillede at holde varmen til vinter. En talsmand for organisationen udtalte, at hver gang brændstofpriserne stiger med 1 %, sendes ca. 1.000 personer i Skotland ud i energifattigdom. Der er især tale om de fattigste pensionister med en meget lav fast indkomst, og som muligvis allerede nu lever under fattigdomsgrænsen.
<P>
I den forbindelse kan vi meget vel spørge, hvorfor Kommissionen farer frem med en angivelig redning af en bestemt sektor. Jeg siger "angivelig", fordi jeg tror, at vi er nødt til at sætte spørgsmålstegn ved, om den undersøgte omskrivning af EFF-retningslinjerne og muligvis også de minimis-retningslinjerne kan sikre, at vi får et bæredygtigt fiskerierhverv. Jeg tvivler på, at denne pakke vil opfylde kravene fra visse dele af fiskerisektoren, særligt hvis brændstofpriserne forbliver høje, og vi fortsat har overskydende kapacitet.
<P>
I et nyligt svar fra Kommissionen vedrørende omfanget af overkapaciteten i EU's fiskerflåde fik jeg oplyst, at Kommissionen anslår, at der i visse dele af fællesskabsfiskeriet er en kraftig overkapacitet på gennemsnitligt mindst 40 %. I meddelelsen og den tilhørende forordning fra Rådet henvises der til behovet for at nedbringe overkapaciteten. Lad os sikre, at det også sker.
<SPEAKER ID="529" NAME="Mairead McGuinness" AFFILIATION="PPE-DE">
(EN) Hr. formand! Det er sent, så jeg vil fatte mig i korthed. Jeg tror, at det er vigtigt at lade Dem vide, hvad sammenslutningen af irske fiskere udtalte i juni, da de første udmeldinger om denne pakke kom. Den var skeptisk og udtalte, at det var afgørende, at ethvert sådant forslag blev støttet af omfattende finansiering.
<P>
Jeg tror allerede, det er blevet sagt, at der ikke er nogen ekstra midler, og at vores fremgangsmåde er at omfordele den pulje penge, der er til rådighed. Jeg mener, at vi er nødt til at være ærlige omkring det, fordi denne nødpakke vil tage midler fra andre tiltag, som muligvis var nødvendige, hvis ikke oliepriserne havde forårsaget de nuværende problemer for fiskerisektoren og bestemt også for andre sektorer.
<P>
Det er ret ærgerligt, at det var nødvendigt for fiskerne at komme ind fra havet og gå på gaden, førend vi for alvor reagerede. Når det er sagt, er der dele af pakken, der, såfremt de gennemføres - og det, mener jeg, er afgørende - vil have en meget positiv virkning. Jeg mener, det er vigtigt, at de flåder, som forud for offentliggørelsen af denne forordning så at sige skulle udgå, vil modtage hjælp i henhold til de nye foranstaltninger.
<P>
Der er imidlertid mange andre problemer inden for fiskerierhvervet. Et, som De nævnte hr. kommissær, er, at prisen på fisk snarere er faldet end steget. Jeg ville være interesseret i at høre (måske er det for sent her i aften), hvordan De mener, der kan gøres noget på det punkt, fordi det er der, vi virkelig kan sikre fremskridt inden for fiskerierhvervet.
<P>
Meget ofte når folk - det være sig landmænd eller fiskere - står med et problem, siger de, at EU reagerer for langsomt. I dette tilfælde har vi ikke reageret meget hurtigt, men det har i det mindste ikke taget os så lang tid at nå dertil, hvor vi er i dag.
<P>
Som andre har påpeget, står vi imidlertid kun med et stykke papir. Dets indhold er komplekst og minder i den forbindelse lidt om Lissabontraktaten. Jeg håber, at det vil blive godkendt - bestemt også i Irland, hvor Lissabontraktaten ikke blev det.
<SPEAKER ID="530" NAME="Colm Burke" AFFILIATION="PPE-DE">
(EN) Hr. formand! Jeg bifalder Kommissionens forslag. På samme tidspunkt sidste år besøgte jeg min egen valgkreds i Castletownbere. Dengang i juli 2007 stod fiskerne i en ret dårlig situation, hvilket gjaldt hele erhvervet. 12 måneder senere gør vi nu noget ved problemerne, og jeg glæder mig over de forslag, som Kommissionen har forelagt her i dag.
<P>
Der er imidlertid også behov for en løsning fra medlemsstaternes side på andre områder, der vedrører hele fiskerierhvervet. Hele spørgsmålet om kvantitet, kvalitet og forsyningssikkerhed, som De nævner i Deres egen meddelelse, er meget vigtigt og drejer sig om at sikre, at de folk, som producerer og leverer fisken, belønnes tilstrækkeligt for deres arbejde. Jeg tror i sidste ende, at selv om det muligvis er forbrugerne, der betaler, er det mellemleddene, der scorer en temmelig stor del af fortjenesten. Jeg mener, at en af de ting, som vi er nødt til at ændre, er hele området med frivillig mærkning. Vi er nødt til at indføre en mekanisme, så vi tydeligt kan identificere fiskerivarer, der kommer fra lande uden for EU, og hvor fiskene i mange tilfælde ikke er fanget i overensstemmelse med de fastsatte regler. Jeg mener, at der er behov for ændringer på det område. Der kommer alt for mange fisk ind i EU, som ikke er fanget korrekt i henhold til reglerne, og vi gør ikke nok på det område for at sikre lige konkurrencevilkår for alle inden for EU. Jeg mener, at det er et vigtigt punkt, som vi skal arbejde med. Selv om jeg bifalder disse regler og forslag, mener jeg også, at vi er nødt til at gennemføre de regler, der findes for fiskerivarer, som kommer fra lande uden for EU.
<SPEAKER ID="531" NAME="Avril Doyle" AFFILIATION="PPE-DE">
(EN) Hr. formand! Jeg vil gerne stille et specifikt spørgsmål, som kom frem i formiddag under mødet i Fiskeriudvalget, og som blev stillet af min kollega fru Fraga Estévez og mig selv. I henhold til artikel 12, stk. 3, vedrører flådetilpasningsordninger "kun flåder, hvor energiudgifterne i gennemsnit udgør mindst 30 % af produktionsomkostningerne baseret på 2007-omsætningen for de flåder, der er omfattet af de pågældende ordninger".
<P>
Kan De her og nu garantere os, at de første seks måneder af 2008 også vil blive taget i betragtning i beregningen af disse tal, eftersom det har været seks utrolig dårlige måneder med hensyn til den faktiske procentvise stigning i flådens energiomkostninger, især inden for de mere sårbare dele af vores flåde?
<SPEAKER ID="532" NAME="Catherine Stihler" AFFILIATION="PSE">
(EN) Hr. formand! Da vi har mulighed for at stille endnu et spørgsmål, vil jeg gerne spørge kommissæren om følgende. I lyset af ordningerne for delvis oplægning og forslaget, der giver ret til at omfordele 25 % af den fiskerikapacitet, der udtages endeligt, til nye fartøjer, vil det da reelt betyde en genindførelse af skadelige tilskud til skibskonstruktion?
<SPEAKER ID="533" NAME="Joe Borg" LANGUAGE="EN">
Hr. formand! Mange tak for alle indlæggene og for den række af spørgsmål, der blev stillet. Jeg vil forsøge at besvare så mange af dem, jeg kan, eftersom vi ikke som normalt har haft tilstrækkelig tid i Fiskeriudvalget og på plenarmødet til at drøfte forslagene på grund af tekstens uopsættelige karakter.
<P>
Som det fremgår af meddelelsen vil vi med hensyn til de minimis-reglerne foretage de nødvendige økonomiske analyser i løbet af de kommende uger og måneder, og inden udgangen af i år agter vi om nødvendigt at forelægge et forslag fra Kommissionen, hvis de økonomiske analyser viser, at vi kan fortsætte i denne retning, og hvis WTO-reglerne tillader det.
<P>
Den efterfølgende og ret langvarige procedure, der omfatter høring af medlemsstaternes rådgivende udvalg og interessenterne, og den endelige vedtagelse i Kommissionen vil normalt tage ca. seks måneder. Det er korrekt, at der således er tale om en forholdsvis lang tidshorisont. Jeg må imidlertid understrege, at ændringen af de minimis-reglerne ikke er løsningen i forhold til den nødvendige omstrukturering af flåden.
<P>
Uanset om vi vil det eller ej, står vi i en situation med betydelig overkapacitet, og hvis ikke vi sætter effektivt ind over for det, vil vi aldrig finde en permanent løsning. Det nytter ikke noget - og det har jeg sagt ved en række lejligheder - at kaste penge efter problemet uden at forsøge at gøre noget ved den egentlige årsag til problemet, og det er, hvad vi forsøger at gøre. Vi er villige til at yde støtte omgående og på mellemlang sigt til fiskere, men vi understreger samtidig, at der skal ske en effektiv omstrukturering. I modsat fald vil vi være nødt til at vende tilbage hertil år efter år for at drøfte det samme spørgsmål. Jeg må derfor gøre det overordentligt klart, at Kommissionen ikke er parat til blot at kaste penge efter problemet. Enhver form for permanent åben dør til fiskeridrift har ikke er chance. Derfor er jeg nødt til at gøre det fuldstændig klart, at vi virkelig er nødt til at afhjælpe problemets kerne. Det er således mit svar vedrørende de minimis-reglerne, som vi i øjeblikket kigger på.
<P>
Med hensyn til markedsforanstaltninger vil vi komme med mere detaljerede oplysninger og gøre situationen langt klarere, for der er forskellige steder, hvor vi agter at sætte ind på dette område. For det første vil vi afsætte flere midler til producentorganisationer og andre branchesammenslutninger med henblik på udarbejdelse af fiskeriplaner, afsætningsplaner, kvalitetsinitiativer, mærkningsinitiativer og initiativer inden for brancherne. Som eksempler fra andre lande, bl.a. Norge, viser, kan producentorganisationer effektivt støtte fiskerisektoren. Som vi anførte i vores meddelelse er dette ikke nye værktøjer eller instrumenter. De er beskrevet ned i mindste detalje i både den fælles markedsordning og i Den Europæiske Fiskerifond. Problemet er, at erhvervet og medlemsstaterne indtil videre ikke har fremhjulpet dem i tilstrækkelig grad.
<P>
Med hensyn til prisovervågningssystemet vil vi igen sammen med erhvervet og medlemsstaterne udnytte den ekstra viden til at udvikle overvågningsværktøjer i værditilvækstkæden, der kan hjælpe sektoren med at forudse prisudviklinger mere effektivt i fremtiden. Kommissionen har iværksat en undersøgelse af spørgsmålet, som vil ligge klar i september. Der er bred politisk vilje på området. På det nylige europæiske topmøde var der opbakning til Kommissionens overordnede initiativer til overvågning af fødevarepriserne og prisudviklingsmekanismer. Budgetmyndighederne vil afsætte ekstra midler til et prisovervågningssystem for fiskepriser inden september. Vi vil straks påbegynde arbejdet, først gennem lanceringen af et pilotprojekt om omfanget af og betingelserne for dette tiltag, og derefter vil det endelige prisovervågningssystem blive fastlagt og kunne sættes i drift inden udgangen af 2009.
<P>
Vedrørende øget kontrol med overholdelsen af certificeringsreglerne, mærkningskrav og mindskelsen af IEU, vil Kommissionen også her yde finansiel støtte til brancheinitiativer på markedsovervågningsområdet og især i forbindelse med overvågning af sektorens overholdelse af de lovgivningsmæssige krav til certificering, mærkning osv. Vi planlægger at iværksætte indkaldelsen af forslag inden udgangen af 2008, hvor vi vil opfordre brancheorganisationer til at udarbejde konkrete forslag. Gennemførelsen af disse projekter vil starte i løbet af 2009.
<P>
I 2009 kommer desuden revisionen af den fælles markedsordning. Jeg vil således forsøge at give nogle vejledende tidsrammer for de forskellige markedsforanstaltninger, som vi påtænker.
<P>
Med hensyn til spørgsmålet om referenceperioden, som blev stillet af både fru Fraga og fru Doyle, kan jeg gentage, at i henhold til den foreløbige vurdering af dette forslag kan vi umiddelbart godkende det. Vi er klar over, at brændstofsituationen har ændret sig betydeligt siden 2007, og det virker derfor logisk, at der i pakken tages højde for den nuværende situation. Vi er dog nødt til at sikre, at alle økonomiske oplysninger, der anvendes for referenceperioden 2007 til 2008, er en nøjagtig afbildning af den økonomiske situation for flåden og de berørte fartøjer. Kravet om en kapacitetsreduktion på 30 % vil stadig blive fastholdt. Den mulige betydning af at anvende tallene fra 2008 kunne indirekte føre til en mere omfattende anvendelse af pakken. Jeg kan således bekræfte, at vi vil gå videre og medtage forslaget, som Fiskeriudvalget stillede her i formiddag.
<P>
Vedrørende spørgsmålet om, hvorvidt forslaget gør noget ved årsagerne til problemet, vil jeg gerne sige, at jeg mener, der reelt er to primære mål, nemlig at tackle overkapaciteten, som jeg netop sagde, så erhvervet kan overleve på en rentabel måde lang tid fremover, og samtidig forsøge at hjælpe fiskerne til at opnå en rimelig pris for deres fangster. Jeg har netop beskrevet de foranstaltninger, som vi foreslår i den henseende.
<P>
Med hensyn til hr. Morillons indvending om, at foranstaltningerne ikke bør gennemføres på bekostning af dem, som allerede har gennemgået en omstrukturering, og med hensyn til synspunkterne fra hr. Allister og fru Attwooll og andre er disse alle meget relevante. Jeg vil gerne sige, at hvis der sker en yderligere nedbringelse af kapaciteten i visse medlemsstater, vil det generelt gavne andre medlemsstater, for hvis der sker en kapacitetsreduktion og som følge heraf en nedgang i fiskeriindsatsen, vil det betyde flere ressourcer og flere markedsmuligheder.
<P>
Mere specifikt vil jeg imidlertid gerne sige, at det foreslåede ad hoc-instrument, som jeg kommer til om lidt, vil blive udformet på en sådan måde, at der fastsættes behovsbaserede kriterier, som ikke følger Den Fælles Fiskerifond, således at der eksempelvis tages hensyn til behovene hos dem, der allerede har gennemgået betydelige omstruktureringer, og dem, som modtager lave bevillinger fra Den Fælles Fiskerifond.
<P>
Med hensyn til spørgsmålet om social støtte må vi først og fremmest se på, hvordan denne foranstaltning vil blive fastlagt i praksis. I det omfang at foranstaltningen kun er til fordel for arbejdstagere og ikke virksomheder, kan det være, at statsstøtteelementerne slet ikke er involveret. Det kunne betyde, at vedtagelsesprocessen på dette punkt ville gå hurtigere.
<P>
Hvis det er nødvendigt at foretage en ændring af retningslinjerne for statsstøtte, vil vi udarbejde en kommissionsbeslutning, hvilket normalt tager to til tre måneder. Med hensyn til den irske dom vil vi analysere, hvordan definitionen af arbejdstagere som selvstændige evt. påvirker anvendelsen af denne foranstaltning, og vi vil forsøge at finde en løsning, der tager højde for det særlige problem vedrørende Irland.
<P>
Med hensyn til anmodningen om, at krisestøtten til midlertidigt ophør ikke bør forbindes med omstrukturering (et forslag, som ligeledes blev fremsat af fru Doyle), defineres omstrukturering forholdsvist løst i vores pakke, så der burde være rig mulighed for, at fartøjer i krise kan tilpasse sig den nye situation. De kan modtage støtte nu, og derefter har de seks måneder til at tilpasse sig. Det er nødvendigt at fastholde kravet om omstrukturering, for at nødpakken kan sikre det ønskede resultat.
<P>
Med hensyn til spørgsmålet om finansieringsbehovet, som blev rejst af fru McGuinness, anslås finansieringsbehovet for det midlertidige og endelige ophør af fiskerivirksomhed alene til ca. 1,6 milliarder euro. Det samlede finansieringsbehov anslås til omkring 2 milliarder euro. Den aktuelle programmering af akse 1 i Den Fælles Fiskerifond for disse foranstaltninger anslås at dække ca. 600 millioner euro, hvortil kommer yderligere ca. 250 millioner euro fra den nationale medfinansiering.
<P>
Kommissionen anslår desuden, at der vil blive bevilget 550 millioner euro i forbindelse med fastlæggelsen af Den Fælles Fiskerifonds driftsprogrammer. Der mangler således 600 millioner euro. Ekstra midler vil derfor også komme på tale. Vi anvender ikke kun midler fra Den Fælles Fiskerifond. Der vil være en ekstra bevilling på 600 millioner euro. En stor del af dette beløb kunne finansieres under udgiftsområde 2 gennem den ikketildelte margen i forhold til lofterne i den finansielle ramme for 2009-2010, hvor størstedelen frigives i 2009.
<P>
Det er disse ekstra midler, der kunne danne grundlag for det ad hoc-instrument, som jeg talte om før. Ad hoc-instrumentet bør være behovsbaseret, så det vil ikke direkte afspejle de proportionale bevillinger under Den Fælles Fiskerifond, men være målrettet de flådesegmenter, der er nødt til at omstrukturere, men som ikke kan få hjælp gennem Den Fælles Fiskerifond, enten fordi fondens bevilling til den pågældende medlemsstat er meget begrænset, eller fordi det ikke er et konvergensområde og derfor er tildelt meget begrænsede bevillinger fra fonden, eller fordi der er en enorm efterspørgsel, og fonden derfor ikke har tilstrækkelige midler. Det er mit svar med hensyn til de finansielle bevillinger.
<P>
Med hensyn til det rejste spørgsmål vil jeg også gerne påpege, at selv om vi på kort sigt ikke foreslår nogen mirakelløsning, giver vi mulighed for øjeblikkeligt midlertidigt ophør i tre måneder med virkning fra den 1. juli 2008, og vi vil som sagt se fleksibelt på definitionen af omstrukturering. Resten af bestemmelserne om midlertidigt ophør skal imidlertid indgå i en flådetilpasningsordning.
<P>
Med hensyn til de første tre måneder vil man imidlertid kunne omfattes af tiltaget, så længe der generelt set er tale om omstrukturering.
<P>
Med hensyn til, hvorvidt det vil lykkes os at løse opgaven inden for tidsrammen på grund af de opstillede betingelser, er mit svar, at de fleste af betingelserne vedrører delvis oplægning, som er et nyt instrument, og som var meget omstridt selv i forhold til at nå til dette trin. At fjerne den delvise oplægning ville fjerne næsten alle de opstillede betingelser, der er knyttet hertil. Jeg er imidlertid sikker på, at det ikke er, hvad De ønsker. Jeg kan dog forsikre Dem om, at Kommissionen vil tilskynde medlemsstaterne og erhvervet til at se på flådetilpasningsordningerne og sørge for, at de overvåges og gennemføres på behørig vis, så de fastsatte tidsrammer og betingelser vil blive fulgt og overholdt.
<P>
Jeg vil endnu en gang gerne påpege, at det ikke er korrekt at sige, at alle foranstaltninger vedrører oplægning af fartøjer. Det er sandt, at den endelige udtagning fortsætter, men der er også indførelsen af delvis oplægning, og delvis oplægning betyder, at vi vil fjerne ældre fartøjer og indsætte nye og mindre fartøjer, og i den forstand vil der således blive indsat nye fartøjer med en lavere kapacitet i absolutte tal. Vi vil få en egentlig og effektiv kapacitetsreduktion, og samtidig vil vi også effektivt få gjort noget konkret ved brændstofproblemerne.
<P>
Der er også tiltag, som vedrører udskiftning af motorer, redskaber og udstyr, og der er de tiltag, som jeg har beskrevet, der vedrører markedsforanstaltninger og social støtte. Jeg mener derfor ikke, at det er korrekt at sige, at det, vi foreslår, blot er en videreførelse af den endelige udtagning af fartøjer. Der er forskellige andre instrumenter, og jeg håber, at medlemsstaterne vil være i stand til at udvælge dem, som på mest hensigtsmæssig vis vil afhjælpe bekymringerne og situationen i sektoren.
<P>
Med hensyn til fru Stihlers bemærkning om, at dette kunne medføre skadelige tilskud til nybygning af skibe, er jeg nødt til at understrege, at vi ikke vil betale så meget som en cent til oplægning af fartøjer, hvis kapacitet fastholdes. Det, vi betaler, er ophugningsstøtte i forbindelse med endelig udtagning, og vi betaler ophugningsstøtte for den del, der oplægges. Vi yder ikke statsstøtte til den kapacitet, der fastholdes. Vi forsøger ganske enkelt at finde en løsning, hvorved den nødvendige omstrukturering, som sikres gennem reduceret kapacitet, hvilket vi også prøvede ved hjælp af endelig udtagning, men som ikke har vist sig særlig effektiv, forhåbentlig vil kunne lykkes bedre gennem dette nye instrument for delvis oplægning. Kombinationen af delvis oplægning, endelig udtagning, fastholdelse af fartøjer i drift med mulighed for udskiftning af motorer, med mulighed for moderniseringer om bord osv., alle disse foranstaltninger, som allerede eksisterer, og hele pakken inden for flådetilpasningsordningen, kunne føre til en situation, hvor vi effektivt sikrer den nødvendige kapacitetsreduktion, som vil medføre en nedgang i fiskeriindsatsen og gøre noget ved den nuværende situation vedrørende fiskebestandenes tilstand.
<P>
Med hensyn til fru Stihlers indlæg vil jeg blot slutte af med at sige, at jeg kun kan gentage den velkendte maksime om, at det er galt, hvis man gør noget, og galt, hvis man ikke gør noget.
<SPEAKER ID="534" NAME="Formanden">
Forhandlingen er afsluttet.
<P>
Afstemningen finder sted torsdag den 10. juli 2008.
<P>
Skriftlige erklæringer (artikel 142)
<SPEAKER ID="535" NAME="Iles Braghetto  " LANGUAGE="IT">
Jeg bifalder godkendelsen af forslaget til forordning til håndtering af krisen i fiskerierhvervet. Disse bestemmelser vil ganske vist ikke løse alle problemerne i en sektor, som er aldeles kompleks, hvilket Det Europæiske Råd erkendte på topmødet i juni, i lyset af de begrænsede ressourcer og markedet, som gør det vanskeligt for sektoren at modstå økonomisk pres. Den foranstaltning, som blev godkendt i dag i kølvandet på brændstofkrisen, åbner uden tvivl op for nye muligheder og udsigter. Det er vigtigt, at vores fiskere griber alle de muligheder, som foranstaltningen indeholder. Vi bør også huske på, at stigningen i prisen på brændstof, som er mere end fordoblet inden for nogle få måneder, ikke blot har ædt indtjeningen op, men nu også betyder, at fiskerne kører med tab. Med forordningen indføres en særlig midlertidig foranstaltning, som udløber den 31. december 2010, og som har til formål at støtte en hurtigere tilpasning af fællesskabsflåden til den aktuelle situation og afbøde de sociale og økonomiske konsekvenser i overgangsperioden. Pakken fokuserer hovedsageligt på at nedbringe fiskeriindsatsen, sætte ind over for overfiskeri og modernisere og ændre flåden med henblik på at løse problemet med den høje brændstofafhængighed.
<P>
Andre foranstaltninger har til formål at forbedre energieffektiviteten og nedbringe udledningen fra fiskefartøjer og tilskynde til, at miljøskadelige fisketeknikker såsom bundtrawlfiskeri opgives.
<SPEAKER ID="536" NAME="Kathy Sinnott  " LANGUAGE="EN">
Den nødpakke, som Kommissionen har foreslået, er et skridt mod at afhjælpe den usikre situation, som de europæiske fiskere står over for.
<P>
De irske fiskere har nogle alvorlige bekymringer, som det er nødvendigt at tage hensyn til. Hvordan vil de 2 milliarder blive fordelt? Vil de blive fordelt flåde for flåde eller gennem kvotetildeling?
<P>
Hvad vil der endvidere blive gjort i forhold til de bundtrawlere, som udgør det store flertal af den nuværende europæiske flåde, og som er i fare for at blive udryddet som følge af den nuværende nødpakke, der er blevet foreslået? Det bekymrer de irske fiskere meget, eftersom Irland har eksperimenteret med alternativer til bundtrawlere og indtil videre ikke har haft held med det. Hvis de irske fiskere fortsat skal forsyne resten af EU med fisk og stadig skal kunne forsørge deres familier, er dette ikke acceptabelt.
<P>
Irland har det største kystområde i EU. Den fælles fiskeripolitik har ikke fungeret for Irland. Irske fiskere har før oplevet hårde tider, men nu har de ikke længere kontrollen til at arbejde sig igennem deres vanskeligheder. Det er på tide med en kursændring. Det er på tide at give de irske fiskere kontrollen over de irske farvande tilbage.
