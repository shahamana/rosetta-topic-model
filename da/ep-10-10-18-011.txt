<CHAPTER ID="011">
Arbejdsplan
<SPEAKER ID="016" NAME="Formanden">
Den endelige udgave af udkastet til dagsorden som fastsat af Formandskonferencen på mødet fredag den 14. oktober 2010 i henhold til forretningsordenens artikel 130 og 131 er omdelt. Der er foreslået følgende ændringer:
<P>
Mandag
<P>
Ingen ændringer.
<P>
Tirsdag
<P>
Ingen ændringer.
<P>
Onsdag:
<P>
Der er kommet en forespørgsel fra Gruppen De Grønne/Den Europæiske Fri Alliance om udsættelse af afstemningen om Parlamentets mødekalender 2012 til en af Parlamentets næste mødeperioder. De ønsker at stemme, men på et senere tidspunkt. Anmodningen vil blive fremsat af en repræsentant for Gruppen De Grønne. Ønsker nogen at få ordet?
<SPEAKER ID="017" NAME="Daniel Cohn-Bendit" LANGUAGE="FR">
Hr. formand! Undskyld mig, men jeg har fået en beretning om situationen i Belgien, og jeg har ikke rigtig forstået det.
<P>
Hvis jeg forstår det rigtigt, handler det her om afstemningen om Parlamentets mødekalender 2012. I vores gruppe er der, som i andre, drøftelser om denne mødekalender for, jeg gentager, 2012.
<P>
Eftersom det ikke er en lovtekst, er der ikke nogen forhandling, og der er ikke nogen ændringer. Vi stemmer simpelthen om mødekalenderen. Vi beder om, at denne afstemning bliver udsat én mødeperiode, og at den derfor bliver gennemført næste måned i Strasbourg, så vi kan tage kontakt til de andre grupper og se, om vi ikke kan begynde at tage de første prøvende skridt hen imod en reform af mødekalenderen.
<SPEAKER ID="018" NAME="Francesco Enrico Speroni">
for EFD-Gruppen. - (IT) Hr. formand! Det er første gang, at Parlamentet stemmer om en mødekalender så lang tid i forvejen. Der er nu ikke noget usædvanligt i det, fordi mødekalenderen rent faktisk afspejler det, som vi altid har gjort. Der er ikke nogen særlige ændringer.
<P>
I modsætning til hvad hr. Cohn-Bendit giver udtryk for, er det muligt at foreslå ændringer, og det har nogle medlemmer - ifølge e-mailen - tænkt sig at gøre. Jeg ser ikke nogen grund til at udsætte afstemningen. Hvis det er sandt, at mødekalenderen gælder for 2012, har vi stadig beføjelser til og mulighed for at ændre den i det omfang, det vurderes nødvendigt.
