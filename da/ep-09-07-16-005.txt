<CHAPTER ID="005">
Meddelelse fra formanden
<SPEAKER ID="012" NAME="Formanden">
(Efter fru Harms' indlæg, jf. punkt 4.1). Ja, fru Harms! Med hensyn til det spørgsmål, som De netop har været inde på, vil jeg gerne orientere medlemmerne om, at formand Buzek har udarbejdet en offentlig erklæring, som jeg vil oplæse for Dem.
<P>
Det er med stor sorg, jeg har hørt om Natalia Estemirovas tragiske død efter hendes bortførelse tidligere i dag i Grozny. På vegne af Europa-Parlamentet vil jeg gerne udtrykke vores dybe sympati og kondolere den afdødes familie og venner.
<P>
Natalia Estemirova var menneskerettighedsaktivist og ledende forsker ved Memorial i Tjetjenien. I 2005 fik hun tildelt Robert Schuman-medaljen af EPP-Gruppen i Europa-Parlamentet. Medlemmerne af Europa-Parlamentet har værdsat hendes indsats for fremme af menneskerettigheder, demokratisk ansvarlighed og gennemførelse af retsstatsprincippet.
<P>
Vi opfordrer på det kraftigste Den Russiske Føderation til at foretage en tilbundsgående undersøgelse af hendes død og til at gøre deres yderste for at drage de ansvarlige for dette tragiske dødsfald til ansvar. Europa-Parlamentet er på forkant med hensyn til fremme af demokrati, gennemførelse af retsstatsprincippet og forsvar af menneskerettighederne. Vi er derfor forpligtet til at støtte og vise solidaritet med alle de mennesker verden over, der kæmper for de samme værdier, hvilket Natalia Estemirova gjorde.
<P>
(Bifald)
<P>
Formandskabet støtter Deres forslag om at iagttage et minuts stilhed til minde om Natalia Estemirova.
<P>
(Parlamentet iagttog et minuts stilhed)
