<CHAPTER ID="019">
Kommissionens strategi for det tredje møde mellem parterne i Århuskonventionen (forhandling)
<SPEAKER ID="497" NAME="Formanden">
Næste punkt på dagsordenen er mundtlig forespørgsel af Miroslav Ouzký for Udvalget om Miljø, Folkesundhed og Fødevaresikkerhed til Kommissionen om Kommissionens strategi for det tredje møde mellem parterne i konventionen om adgang til oplysninger, offentlig deltagelse i beslutningsprocesser samt adgang til klage og domstolsprøvelse på miljøområdet - B6-0157/2008).
<P>
Jeg ville spørge Dem alle, om der er nogen grund til at gennemføre denne forhandling. Jeg mener ikke, vi kan fortsætte forhandlingen uden ordføreren, og beder derfor om Deres tilladelse til at afslutte dagens forhandling. Er der nogen indvendinger?
<SPEAKER ID="499" NAME="Marios Matsakis" AFFILIATION="ALDE">
- (EN) Hr. formand! Jeg vil bare gerne have noget præciseret. Ved vi, hvorfor disse personer ikke er til stede, hvorfor ordføreren ikke er her? Har De en undskyldning eller noget information?
<SPEAKER ID="500" NAME="Formanden">
Grunden er, at de ikke er her, og det er den eneste grund, jeg kan se. Vi har ingen anelse, vi har jo ingen hemmelige agenter.
<SPEAKER ID="501" NAME="Eija-Riitta Korhola" AFFILIATION="PPE-DE">
(FI) Hr. formand! Vi ved alle, at hr. Wojciechowski, som formand for udvalget kun formelt set er spørger. Jeg har selv været ordfører for Århuskonventionen i mange år. Jeg er kommet herhen fra en fantastisk aspargesreception for lige netop at tale om dette emne og vil derfor gerne have lov at sige min mening.
<P>
(Formanden afbrød taleren)
<SPEAKER ID="502" NAME="Formanden">
Med al respekt for Deres fantastiske aspargesreception kan vi ikke fortsætte uden spørgeren. Jeg ved ikke, hvilket hemmeligt forhold De har til spørgeren, men desværre kan vi ikke fortsætte. Det beklager jeg meget, fru kommissær.
<SPEAKER ID="503" NAME="Inés Ayala Sender" AFFILIATION="PSE">
- (ES) Hr. formand! Jeg ved ikke præcist, hvilken artikel i forretningsordenen der hindrer os i at have en debat. Kommissæren er her, og hun fortjener naturligvis vores respekt. Jeg tror, at alle de tilstedeværende medlemmer er parat til at drøfte dette. Jeg forstår og respekterer mange af hr. Ouzkýs præferencer og prioriteringer, men hvis der ikke er noget i forretningsordenen, der eksplicit forhindrer os i at afholde denne debat, synes jeg, at vi af hensyn til vores respekt for kommissæren og de kolleger, der er til stede her, burde kunne gøre det.
<SPEAKER ID="504" NAME="Formanden">
Jeg synes, vi tager det meget seriøst. Hvordan kan vi føre en forhandling uden forespørgsel og uden spørger? Med al respekt for hr. Ouzkýs andre forpligtelser, så er han her ikke, og han præsenterer ikke forespørgselen. Selv om jeg har en god fantasi, kan jeg dog ikke forestille mig svaret på forespørgselen uden at have indholdet, til trods for at kommissæren og to hovedtalere, to fremtrædende medlemmer af Europa-Parlamentet fra PPE-DE-Gruppen og PSE-Gruppen, er til stede. Så hvis vi skal handle seriøst, mener jeg, vi bør afslutte forhandlingen. Men hvis De ønsker at fortsætte besvarelsen af forespørgselen uden forespørgselen, så er det fint med mig.
<P>
Jeg foreslår således, at vi afslutter mødet. Vi får mulighed for at fortsætte på et senere tidspunkt.
<SPEAKER ID="505" NAME="Androula Vassiliou" LANGUAGE="EN">
Hr. formand! Jeg vil besvare forespørgselen skriftligt.
<P>
Skriftligt svar fra Kommissionen
<P>
2008 markerer 10-års-jubilæet for vedtagelsen af Århuskonventionen. Det tredje partsmøde, som afholdes i juni i Riga, bliver en mulighed for parterne for at gennemgå de fremskridt, der er gjort i gennemførelsen af konventionen, og for at overveje og forberede sig på de udfordringer, der venter forude.
<P>
Det Europæiske Fællesskab har været en part i konventionen siden maj 2005. I årene forud for og efter 2005 har EU vedtaget en række retsakter for at sikre gennemførelsen af konventionen. Der er imidlertid stadig udfordringer, herunder hvad angår selve konventionen, da parterne f.eks. stadig mangler at aftale en forudsigelig og stabil finansieringsordning.
<P>
Kommissionens prioriteter for det tredje partsmøde kan opsummeres som følger:
<P>
· Vedtagelse af en langsigtet strategisk plan, som fastsætter ambitiøse, men realistiske, prioriteter for de kommende år på en pragmatisk og praktisk anvendelig måde. I den forbindelse ønsker jeg at understrege betydningen af gennemførelse, som, efter Kommissionens mening, bør være førsteprioritet
<P>
· Vedtagelse af en stabil og forudsigelig finansieringsordning, hvorigennem det skal sikres, at konventionens arbejdsprogrammer kan foregå på et fornuftigt finansielt grundlag
<P>
· Partsmødets vedtagelse af en fortolket beslutning, som præciserer, under hvilke omstændigheder ændringsforslag til konventionen træder i kraft. Denne beslutning er allerede nu af praktisk relevans og betydning, da den vil finde anvendelse på det ændringsforslag til konventionen, som blev vedtaget i 2005 om genetisk modificerede organismer
<P>
· Videreførelse af arbejdet med hensyn til offentlig deltagelse, især i internationale fora, og adgang til domstolene i miljøspørgsmål
<P>
• Bidrag til udpegelse af medlemmer af høj kvalitet til tilsynskomitéen, som er konventionens vigtigste tilsynsordning, således at denne på anvendelig vis kan hjælpe parterne med at fremme gennemførelsen af konventionen.
<P>
Kommissionen fremmer inddragelsen af medlemmer af Europa-Parlamentet som observatører i fællesskabets delegationer, som deltager i møder med de styrende organer i multilaterale aftaler, hvilket allerede er sket ved flere lejligheder.
<P>
Jeg hilser parlamentsmedlemmernes deltagelse i MOP3 velkommen, og jeg ser frem til at høre om Deres prioriteter for og forventninger til dette møde.
<SPEAKER ID="506" NAME="Formanden">
Jeg kan oplyse, at mødet nu hæves, da personen, der har indgivet spørgsmålet, ikke er til stede. Svaret vil blive fremlagt skriftligt.
