<CHAPTER ID="009-01">
1. Decharge 2008: Det Europæiske Politiakademi (
<SPEAKER ID="125" NAME="Véronique Mathieu" LANGUAGE="FR">
Hr. formand, mine damer og herrer! Efter den enstemmige vedtagelse i Budgetkontroludvalget er beslutningen om at nægte at give decharge, som De får forelagt i dag, af vital betydning for vores institution.
<P>
For det første vil jeg gerne erindre Dem om professionalismen og bestræbelserne hos de øvrige agenturer for at overholde standarderne om forsvarlig forvaltning. Disse anstrengelser bør ikke plettes af det dårlige eksempel hos Det Europæiske Politiakademi (CEPOL). Derfor skal Parlamentet være sig sit ansvar som dechargemyndighed bevidst og nægte at give CEPOL decharge for finansåret 2008 under de omstændigheder, som vi kender.
<P>
Derfor kan Parlamentet ikke acceptere de alvorlige ledelsesfejl hos den tidligere direktør, og, hvad mere er, kan vi ikke acceptere, at bestyrelsen ikke har udført sin opgave ved at indføre de nødvendige foranstaltninger.
<P>
Eftersom akademiet har oplevet store problemer siden 2006, og eftersom der ikke vil ske fremskridt før 2014, er det ikke længere acceptabelt, at det skal tage akademiet mindst ni år at nå op på et acceptabelt niveau for forsvarlig forvaltning.
<P>
Afslutningsvis vil jeg gerne takke skyggeordførerne for deres arbejde med denne sag.
