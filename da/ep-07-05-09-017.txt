<CHAPTER ID="017">
Nominelle mængder for færdigpakkede produkter (forhandling) 
<SPEAKER ID="171" NAME="Formanden">
Næste punkt på dagsordenen er indstilling ved andenbehandling fra Udvalget om det Indre Marked og Forbrugerbeskyttelse om Rådets fælles holdning med henblik på vedtagelse af Europa-Parlamentets og Rådets direktiv om indførelse af bestemmelser om nominelle mængder for færdigpakkede produkter, om ophævelse af Rådets direktiv 75/106/EØF og 80/232/EØF og om ændring af Rådets direktiv 76/211/EØF (13484/1/2006 - C6-0039/2007 - (Ordfører: Jacques Toubon).
<SPEAKER ID="172" NAME="Jacques Toubon " LANGUAGE="FR">
Fru formand, hr. Verheugen, mine damer og herrer! Udvalget om det Indre Marked og Forbrugerbeskyttelse anbefaler jer at vedtage Rådets fælles holdning som ændret ved nogle få ændringsforslag: et ændringsforslag, der omfatter en beskyttelsesklausul ved udløbet af overgangsperioderne, en bestemmelse, der tilskynder udbredelsen af prisangivelser pr. enhed, en bestemmelse, der garanterer, at britisk brød fortsat kan markedsføres i dets nuværende pakningsstørrelse, og endelig en erklæring fra Kommissionen, der præcist kan redegøre for og garantere bortsalget af lagre med flasker, der ikke opfylder specifikationerne. Det centrale i direktivet er imidlertid på den ene side frie pakningsstørrelser og på den anden side obligatoriske pakningsstørrelser for mælk, pasta, smør og kaffe i fem år og for hvidt sukker i seks år. Det er, hvad forslaget indeholder.
<P>
Hvordan er vi nået dertil? Ved førstebehandlingen og på baggrund af sin egen undersøgelse fastholdt Parlamentet obligatoriske pakningsstørrelser for en række produkter som en permanent undtagelse i forhold til den generelle liberalisering af pakningsstørrelser, som blev foreslået af Kommissionen. I en principiel holdning fremsatte Kommissionen et revideret forslag, som var i direkte modstrid med Parlamentets tekst. Det var på det tidspunkt, at jeg var i stand til at genoptage forhandlingerne med Kommissionen og det finske formandskab for Rådet. Det lykkedes sidstnævnte at nå frem til vedtagelsen af en fælles holdning, som indeholdt nogle af de undtagelser, som Parlamentet havde krævet, men som dog kun gjaldt i en begrænset periode, en overgangsperiode.
<P>
Jeg foreslog at acceptere hovedpunkterne i denne holdning, såfremt de blev ledsaget af to ekstra garantier. For det første at Kommissionen kan tilbyde at fastholde visse obligatoriske pakningsstørrelser for visse massemarkedsførte produkter, i tilfælde af at forbrugerne oplever markedsforstyrrelser ved udløbet af overgangsperioden, og for det andet at medlemsstaterne bør tilskyndes til at udbrede anvendelsen af prisangivelser pr. enhed til nærbutikker. Det er, hvad Udvalget om det Indre Marked og Forbrugerbeskyttelse besluttede på baggrund af mit forslag, og det er også, hvad vi blev enige med Rådet og Kommissionen om efter to trepartsforhandlinger, som er blevet afholdt over de seneste uger.
<P>
Endvidere, mine damer og herrer, vil jeg have lært tre ting af denne lovgivningsprocedure. For det første har vi ved denne lejlighed for første gang foretaget en konsekvensanalyse. Vi bestilte denne analyse fra en uafhængig instans, og det var første gang, at Parlamentet anvendte denne procedure, som jeg spår en stor fremtid. For det andet vil det, som vi gør, betyde, at bedre lovgivning ikke nødvendigvis er ensbetydende med at afskaffe al lovgivning, fordi, og det er den tredje ting, som jeg har lært, vi gennem denne debat har haft fokus på forbrugernes behov og navnlig de svageste forbrugeres behov.
<P>
Derfor, mine damer og herrer, foreslår jeg, at Parlamentet i morgen stemmer for de tre ændringsforslag, som er blevet vedtaget af Udvalget om det Indre Marked og Forbrugerbeskyttelse.
<SPEAKER ID="173" NAME="Günther Verheugen" LANGUAGE="DE">
Fru formand, mine damer og herrer! Først vil jeg gerne takke hr. Toubon for hans konstruktive arbejde med dette meget vanskelige lovgivningsprojekt og give ham ret i alt, hvad han netop sagde, især også med hensyn til, hvad vi kan lære af denne proces. Det har jeg en bemærkning til. Jeg ville ønske, at Rådet ville følge Parlamentets eksempel og fremover også foretage en konsekvensvurdering, når det foretager ændringer i lovgivningsforslag. Det ville være en stor hjælp for os i arbejdet med at opnå en bedre lovgivning.
<P>
Der er faktisk tale om en del af Kommissionens og alle andre institutioners store projekt om bedre lovgivning. Vi tog fat med det klare politiske mål at forbedre og forenkle EU's eksisterende lovgivning. Hr. Toubon har helt ret i, at forbedring ikke er det samme som afskaffelse. Forbedring vil sige at gøre det enklere, mere gennemsigtigt, mere til at have med at gøre. Men naturligvis skal de niveauer for beskyttelse bevares, som vi har opnået. Det er alle institutioner og sikkert også forbrugene og virksomhederne i princippet enige om. Denne grundlæggende tilslutning viger dog altid for specifikke bekymringer, så snart et forslag bliver udarbejdet og fremlagt konkret. Så viser det sig, at det er nødvendigt med et politisk kompromis, og jeg er tilfreds med, at vi i dette tilfælde i fællesskab er nået til en god løsning.
<P>
Hvad handler det egentlig om? Vi har her at gøre med bestemmelser fra 1970'erne og 1980'erne. Den gang blev der fastsat størrelser for emballager for et stort antal produkter. Det handlede den gang om så forskellige varer som tandpasta, vaskemiddel, fiskestænger, tomatpure, opløsningsmidler og tørret og fugtigt foder til hunde og katte.
<P>
Denne fremgangsmåde var, da den blev vedtaget for godt 30 år siden, den bedste mulighed for at nå to mål: For det første ville man åbne det indre marked for varer yderligere, sådan som det var fastsat i Rom-traktaterne. For det andet ville man på denne måde sikre den nødvendige forbrugerbeskyttelse i forbindelse med den grænseoverskridende handel med disse varer.
<P>
Siden da har vi imidlertid foretaget en betydelig videreudvikling af det indre marked og af forbrugerbeskyttelsen inden for EU.
<P>
Nu handler det om forenkle og harmonisere bestemmelserne om emballagestørrelser. Mindre europæisk regulering er her ensbetydende med mere innovation og styrkelse af konkurrenceevnen.
<P>
Jeg er overbevist om, at dette forslag især vil have positive konsekvenser for forbrugerne. Forbrugerne vil få større valgfrihed. Og i forbindelse med det eksisterende direktiv om prisangivelser pr. målenhed (kilo/liter) vil priserne på forskellige emballagestørrelser også fremover uden videre kunne sammenlignes.
<P>
Jeg takker ordføreren for hans engagement. Jeg er også indforstået med, at vi er blevet enige om overgangsbestemmelser. I overensstemmelse med Parlamentets ønske vil Kommissionen om nogle år undersøge, hvordan situationen ser ud. Der er således ikke længere noget til hinder for, at vi kan opnå enighed under andenbehandlingen.
<SPEAKER ID="174" NAME="Malcolm Harbour">
for PPE-DE-Gruppen. - (EN) Fru formand! Da jeg har lidt mere tid til rådighed, vil jeg gerne lykønske Dem med næstformandsposten. De er en værdsat kollega i Udvalget om det Indre Marked og Forbrugerbeskyttelse, og det glæder mig at tale med Dem under Deres forsæde her i aften.
<P>
Jeg vil også gerne takke Jacques Toubon, som efter min opfattelse har været en fremragende ordfører under gennemgangen af denne proces, som kommissæren påpegede. Jeg er også enig i kommissærens bemærkninger om vores tilgang til dette spørgsmål. Jeg tror, at vi er et af de første udvalg i Parlamentet, der har bestilt en konsekvensanalyse af vores stillede ændringsforslag. Nogle af de problemer, der blev rejst i denne forbindelse, er nu blevet afspejlet i de ændringsforslag, som vi vil støtte i morgen, navnlig vedrørende de beskyttelsesklausuler, som Kommissionen agter at anvende med henblik på at sikre en tæt overvågning af markedets adfærd.
<P>
Hr. kommissær, vi støtter generelt i høj grad Deres målsætning om at fremskynde fjernelsen af unødvendig lovgivning, der som påpeget for en stor dels vedkommende er 20 eller 30 år gammel. I dag, hvor forbrugerne er mere oplyste, ønsker vi, at de skal drage fordel heraf, og at de får adgang til prisinformation.
<P>
Vi ønsker at sikre producenterne fleksibilitet, således at de kan producere produkter i forskellige størrelser tilpasset forskellige familiestørrelser. Jeg er nødt til at indrømme, at i mit land - og formodentlig også i andre lande - er producenterne meget overrasket over, at Kommissionen har stillet forslag om en deregulerende foranstaltning. Som det fremgår af en række farverige avisartikler i mit hjemland, er dette direktiv i høj grad blevet misfortolket, idet det udledes, at de britiske forbrugere for mange produkters vedkommende ikke vil få adgang til deres foretrukne produktstørrelser. Jeg mener, at kommissæren er nødt til at gøre noget ved den kendsgerning, at direktivet er meget åbent for misfortolkning, da forslaget er meget usædvanligt i sin nuværende form. Jeg glæder mig i denne forbindelse over, at Kommissionen og Rådet giver forbrugerne af færdigpakket brød i Det Forenede Kongerige - dvs. over 80 % af de forbrugere, der spiser brød dagligt - sikkerhed for, at de brødstørrelser, som de normalt spiser, og som efter deres opfattelse var truet af dette forslag, er garanteret, således at de fortsat vil kunne nyde og spise toast med marmelade hver morgen i traditionelt anvendte pakningsstørrelser til færdigpakket brød.
<SPEAKER ID="175" NAME="Evelyne Gebhardt" LANGUAGE="DE">
Fru formand, mine damer og herrer, hr. kommissær, hr. formand for Rådet! Jeg synes, det er et meget vigtigt lovgivningsprojekt, vi taler om i dag, for grunden til, at dette direktiv blev lavet i sin tid, var jo, at markedet for varer blev åbnet.
<P>
Åbningen af markedet og produktionen af nominelle mængder har udviklet sig til et forbrugerbeskyttelseselement. Derfor er det af særlig betydning, hvad vi gør med det, og derfor har Europa-Parlamentet klart sagt, at det ville kunne føre til vanskeligheder, hvis man bare afskaffede alle forskrifter på dette område, især for handicappede, særligt synshandicappede. Hvis vi f.eks. ser os omkring i store varehuse, kan vi konstatere, at der nogle gange mangler en tydelig prismærkning.
<P>
For Parlamentet er det meget vigtigt at rette en appel til medlemsstaterne om, at det ikke er nok at foretage en prismærkning i liter- eller kilopriser i store varehuse, men at det også ville være hensigtsmæssigt at indføre dette på andre områder og finde muligheder, som er særligt vigtige for svagere forbrugere. Denne appel var meget vigtig for os, og det er godt, at den har fundet gehør.
<P>
Det andet punkt, som ligger os socialdemokrater meget på sinde, blev netop nævnt af hr. Harbour. Det handler om loaf, et brød i Storbritannien. Hverken Kommissionen, Rådet eller Europa-Parlamentet har ønsket at sætte spørgsmålstegn ved disse emballagestørrelser i Storbritannien, men diskussionen i Storbritannien har fået sit eget liv. For at præcisere dette over for borgerne i Storbritannien var det vigtigt at optage en begrundelse herom i dette lovgivningsprojekt, så vi virkelig kunne sørge for - og det har mine britiske kolleger, især fra Labour Party, bedt mig understrege endnu en gang - at brødet ikke på nogen måde bliver antastet i Storbritannien, men fortsat kan sælges, som borgerne i Storbritannien er vant til.
<P>
Et tredje anliggende i denne forbindelse handlede om at sikre, at afskaffelsen af disse nominelle mængder efter en vis periode ikke sker uden videre, men at Kommissionen først skal undersøge konsekvenserne og mulighederne og i forbindelse med en konsekvensvurdering overveje, om dette er hensigtsmæssigt, hvilke konsekvenser det kan have, og hvordan vi skal reagere på eventuelle "skæverter". På markedet for vaskemiddel har vi kunnet se et eksempel på, hvad der sker, når man ikke har nominelle mængder, og her kunne man overveje, hvad der kan gøres.
<SPEAKER ID="176" NAME="Janelly Fourtou" LANGUAGE="FR">
Fru formand, hr. Verheugen, hr. Lütke Daldrup, mine damer og herrer! Jeg vil først gerne lykønske ordføreren og takke ham, for hr. Toubons arbejde er udført i en sand samarbejdsånd med alle hans kolleger. Vi er således hele tiden blevet informeret om hans holdninger og om fremskridtene i sagen efter hver enkelt drøftelse med Kommissionen og formandskabet for Rådet. Hr. Toubon har anmodet om vores mening og i god tid forsynet os med klare, præcise notater, som har gjort os i stand til at træffe beslutning på baggrund af samtlige fakta.
<P>
Ved afstemningen efter førstebehandlingen stillede Gruppen Alliancen af Liberale og Demokrater for Europa sig imod fastholdelsen af pakningsstørrelser, for så vidt som disse obligatoriske kategorier ikke fandtes i alle 27 medlemsstater, og som disse obligatoriske pakningsstørrelser kunne hindre innovation og konkurrence ved at begrænse forbrugernes udvalg. ALDE-Gruppen kunne imidlertid slutte sig til den fælles holdning fra Rådet og støtter idéen om overgangsperioder for visse produktkategorier.
<P>
På den anden side ønskede ALDE-Gruppen ikke nødvendigvis, at der blev indført en revisionsklausul i selve direktivets tekst, men vurderede, at det ville være tilstrækkeligt at henvise til denne revisionsklausul i en betragtning. ALDE-Gruppen anerkender imidlertid ordførerens overbevisningsevner og vil støtte ham på dette punkt, eftersom det i øvrigt vil støtte hans ændringsforslag som helhed.
<P>
Hvis vi imidlertid ser bort fra denne afstemning, vil jeg gerne give udtryk for min skuffelse over, at ingen af institutionerne har taget idéen om sammenlignende oversigter op, som fandtes i artikel 8 i det oprindelige forslag. I henhold til den interinstitutionelle aftale om "bedre lovgivning" tilskyndes medlemsstaterne til, både i egen og Fællesskabets interesse, at udarbejde deres egne oversigter, der så vidt muligt viser overensstemmelsen mellem direktiverne og gennemførelsesforanstaltningerne, og frem for alt at offentliggøre dem. Dette punkt er særlig vigtigt for ALDE-Gruppen, som er meget optaget af at forbedre forbrugeroplysningen, og som endvidere kæmper for bedre oplysning af de europæiske borgere.
<SPEAKER ID="177" NAME="Charlotte Cederschiöld" AFFILIATION="PPE-DE">
(SV) Fru formand! De svenske parlamentsmedlemmer i Gruppen for Det Europæiske Folkeparti (Kristelige Demokrater) og De Europæiske Demokrater er imod et emballagedirektiv og vil allerhelst afskaffe hele direktivet. Jeg har arbejdet for at redde den svenske mælkeemballage, reducere bureaukratiet og undgå en debat om milk snatching.
<P>
Ordføreren, hr. Toubon, har forhandlet og indgået et kompromis med parlamentsmedlemmerne og med Rådet. Kompromiset ser nu helt anderledes ud.
<P>
I dag er det den 9. maj, en fredsdag for Europa. Devisen er, at forhandlinger erstatter krig. I den ånd vil jeg forsøge yde mit bidrag. Forhandlinger forudsætter kompromiser. Den, som kan kompromisse, bidrager til Europas udvikling. Det er vanskeligere at sig ja på det rette sted end at sige nej. Personligt siger jeg ja til hr. Toubons kompromis, uanset hvad mine øvrige svenske kolleger gør. Det er min måde at fejre den 9. maj på, dvs. ved at udvise lidt ekstra kompromisvilje i spørgsmålet om et emballagedirektiv. Det er nemlig sådan, det moderne Europa opbygges - med små, små byggesten med flere og flere kompromiser. Jeg vil også forsøge at hjælpe til og siger derfor ja til forslaget og afslutter med at sige:
<P>
(FR) De har min respekt, hr. Toubon.
<SPEAKER ID="179" NAME="Formanden">
Fru Cederschiöld, hr. Toubon sidder rent faktisk bag ved Dem på den anden side. Forhandlingen er under alle omstændigheder afsluttet.
<P>
Afstemningen vil finde sted i morgen.
