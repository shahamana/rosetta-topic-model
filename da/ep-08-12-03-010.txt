<CHAPTER ID="010">
Arbejdsplan
<SPEAKER ID="017" NAME="Formanden">
Det endelige forslag til dagsorden for denne mødeperiode som opstillet af Formandskonferencen (på mødet torsdag den 20. november 2008) i overensstemmelse med forretningsordenens artikel 130 og 131 er omdelt. Der er foreslået følgende ændringer:
<P>
Vedrørende onsdag
<P>
Den Europæiske Venstrefløjs Fællesgruppe/Nordisk Grønne Venstre og Gruppen De Grønne/Den Europæiske Fri Alliance foreslår, at både afstemningen om De Keysers betænkning om Staten Israels deltagelse i Fællesskabets programmer og afstemningen om beslutningsforslag om samme emne udsættes.
<SPEAKER ID="018" NAME="Francis Wurtz">
for GUE/NGL-Gruppen. - (FR) Hr. formand! Vores anmodning er baseret på en meget klar kendsgerning, som alle kender. I slutningen af maj 2008 rejste en officiel delegation fra Parlamentet, som repræsenterede alle politiske grupper, til Israel og besøgte de palæstinensiske områder, herunder Gaza.
<P>
På grundlag af hvad de observerede på selve stedet, vedtog de enstemmigt en erklæring ved afslutningen af dette besøg. I denne erklæring står der følgende:
<P>
(EN) "Vi har en stærk fornemmelse af, at tiden endnu ikke er inde til at opgradere forbindelserne mellem EU og Israel, så længe der ikke er seriøse tegn på god tro, der omsættes i konkrete forbedringer i området".
<P>
(FR) Siden da har der ikke været sådanne tydelige tegn, tværtimod. Derfor mener vi, at det ville være et meget dårligt signal i dag, hvis vi stemte for Rådets henstilling.
<P>
Min gruppe foreslår, at vi udsætter denne afstemning, indtil der er beviser, i Israels politik og på selve stedet, på disse berømte tegn som enstemmigt krævet af den delegation, der repræsenterede Parlamentet for få måneder siden.
<SPEAKER ID="021" NAME="Daniel Cohn-Bendit">
for Verts/ALE-Gruppen. - (DE) Hr. formand, mine damer og herrer! Sommetider er vi nødt til at træffe meget vanskelige beslutninger. Jeg synes altid, at den strid, vi har i Europa - her i Parlamentet - om Israel og Palæstina, er meget vanskelig.
<P>
Når vi træffer beslutninger, skal vi faktisk også tænke på fremtidsperspektiverne. Det ville være katastrofalt, hvis Parlamentet stemte imod et forslag om at styrke forbindelserne mellem Israel og Europa-Parlamentet. Jeg gentager, at det ville være katastrofalt at stemme imod det. Men det ville også være katastrofalt at stemme for, når vi alle ved, hvor vanskelig og ømtålelig situationen er. Jeg var i Israel for 14 dage siden og så selv, at både israelerne og palæstinenserne faktisk ikke kan holde til mere. Det ville være katastrofalt at øge israelernes frustration ved at sige nej. Og det ville være lige så katastrofalt at øge palæstinensernes frustration ved at sige ja. Hvis vi er kloge, udsætter vi derfor afstemningen. Vi skal jo stadig tale om det og handle. Sommetider er det klogere at diskutere roligt videre end at træffe en følelsesladet beslutning for hurtigt, som vil frustrere og skuffe enten den ene eller den anden part.
<P>
I Europa har vi en formidlingsfunktion, og den skal vi opretholde. Derfor foreslår vi, at denne afstemning udsættes. At være klog betyder sommetider, at man må vente.
<SPEAKER ID="022" NAME="José Ignacio Salafranca Sánchez-Neyra">
for PPE-DE-Gruppen. - (ES) Hr. formand! I denne forbindelse må jeg sige, at Parlamentets Udenrigsudvalg, inklusive ordføreren, fru de Keyser, med stort flertal stemte for fru de Keysers betænkning.
<P>
Som vi sagde til den israelske udenrigsminister i går, da hun mødtes med Udenrigsudvalget, forstår vi godt, at Parlamentet er overordentlig bekymret over den ydmygelse og frustration, som den palæstinensiske befolkning oplever.
<P>
Det er imidlertid netop grunden til, at vi mener, at Parlamentet skal indtage et standpunkt, i første omgang gennem et beslutningsforslag. Jeg kan meddele, at min politiske gruppe vil godkende de ændringsforslag, som venstrefløjen har stillet om at etablere en forbindelse. Det er ikke et spørgsmål om at opgradere forbindelserne med Israel, hr. Wurtz, men om at stemme for et beslutningsforslag og for, at Europa-Parlamentet i henhold til de beføjelser, som traktaterne giver det, godkender de forhandlinger, som Kommissionen og de 27 medlemsstater har indledt.
<P>
Derfor synes vi, at Europa-Parlamentet skal indtage et klart standpunkt for fred - fred i Mellemøsten - og godkende aftalen om videnskabeligt og teknologisk samarbejde med Israel. Dette emne skal derfor fastholdes på dagsordenen for dette plenarmøde, således som Formandskonferencen selv har besluttet.
