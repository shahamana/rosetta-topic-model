<CHAPTER ID="007">
Stemmeforklaringer
<P>
Mundtlige stemmeforklaringer
<SPEAKER ID="111" NAME="Vito Bonsignore" AFFILIATION="PPE">
(IT) Hr. formand! Med denne afstemning har Europa-Parlamentet udtrykt sin tillid til Den Europæiske Ombudsmand, hvis mandat varer indtil udløbet af vores valgperiode.
<P>
Jeg skal understrege, at det er en positiv afstemning for os alle, for alle EU-borgere. Den Europæiske Ombudsmand skal behandle borgernes klager over dårlig forvaltning i vores institutioner. Ombudsmanden har fremsat bemærkninger til Parlamentet, han har besvaret spørgsmål om, hvordan han vil gøre sit eget arbejde mere gennemsigtigt, hvordan han vil forbedre samarbejdet mellem Parlamentet og Ombudsmandens embedsmænd og kommunikationen med offentligheden.
<P>
Han får en meget vigtig rolle med at forsvare EU-borgerne, med at hjælpe dem i deres kontakter med den offentlige forvaltning og måske også med at få EU-borgerne til at føle, at de er med i et fælles Europa. At lette det, der til tider er en uproduktiv bureaukratisk byrde, er et mål, vi alle skal arbejde hen imod.
<P>
EU vil blive endnu mere politisk, hvis det kan sætte borgerne i centrum af sin indsats. Derfor håber jeg, at den nye Ombudsmand vil kunne anvende tidligere erfaringer til yderligere at forbedre det positive forhold med EU-borgerne.
<SPEAKER ID="113" NAME="Alfredo Antoniozzi" AFFILIATION="PPE">
(IT) Hr. formand, mine damer og herrer! Jeg mener, at vores ordfører, fru Joly, og alle de politiske grupper har gjort et fortræffeligt stykke arbejde med at udarbejde denne betænkning, som jeg sammen med mine kolleger fra Det Europæiske Folkepartis Gruppe (Kristelige demokrater) bakker kraftigt op om.
<P>
Især vil jeg gerne give udtryk for min støtte til den del af betænkningen, hvori det fremhæves, at der i forhandlingerne om revisionen af Cotonou-aftalen skal tages hensyn til på den ene side følgerne af finanskrisen og på den anden side migration og frem for alt behovet for at nedbringe ulovlig indvandring.
<P>
Den har faktisk en meget negativ indvirkning både på AVS-landenes økonomier, der som følge af indvandring mister den arbejdskraft og de faglærte arbejdere, som er nødvendige for udviklingen, og på de EU-lande, der er værst ramt af ulovlig indvandring, lande som Italien, hvis evne til at absorbere indvandrere har økonomiske og beskæftigelsesmæssige begrænsninger, som ikke må overskrides, hvis vi skal undgå en social tilbagegang.
<SPEAKER ID="114" NAME="Frank Vanhecke" AFFILIATION="NI">
(NL) Hr. formand! Jeg stemte mod Joly-betænkningen, selv om jeg mener, vi alle er enige om et af de centrale argumenter heri, nemlig at vi er nødt til at føre en politik, der fokuserer på at fremme de afrikanske landes økonomiske udvikling med henblik på at bekæmpe hjerneflugten og give uddannede afrikanere mulighed for langt om længe at hellige sig udviklingen af deres egne lande. Det forstår og støtter jeg. Men hvorfor argumenteres der så i samme betænkning så stædigt for en politik for ny emigration fra afrikanske lande og for ny indvandring til Europa? Når alt kommer til alt, fremmer det faktisk hjerneflugten af de mest veluddannede, dynamiske og driftige afrikanere. Jeg fastholder, at det blå kort er en katastrofe for Europa og især skadeligt for Afrika og det afrikanske folk. Sidst, men ikke mindst, er den "cirkulære migration", der nævnes, en illusion, da disse indvandrere ikke vender hjem, og der skabes ny grobund for ulovlig indvandring.
<SPEAKER ID="116" NAME="Daniel Hannan" AFFILIATION="ECR">
(EN) Hr. formand! Vores dagsorden i denne uge og især i dag har været tynd, mager og afkortet. Vi ved alle hvorfor. Ugen er blevet brugt til korridorforhandlinger. Jeg ville egentlig sige røgfyldte korridorer, men da vi er i Bruxelles, vil jeg sige røgfrie korridorer.
<P>
Vi er kommet igennem dette høringsvrøvl. Det har givet nogle kandidater, om hvem jeg må sige, at jeg ikke har hørt et eneste medlem af Parlamentet, der mener, at vi nu skal til at udnævne de 27 bedst kvalificerede mænd og kvinder i hele EU og give dem de formidable beføjelser, som er koncentreret hos medlemmerne af Kommissionen. Ikke blot bliver de den udøvende magt, de vil også få initiativretten - en magtkoncentration, som er ekstraordinær i en hvilken helst sammenhæng, men så meget mere, når vi husker på, at de ikke er direkte ansvarlige over for vælgerne. Det er det mest eksklusive vælgerkorps i EU - 736 parlamentsmedlemmer skal beslutte, hvem der skal lede kontinentet.
<P>
Man behøver ikke være euroskeptiker for at finde det forkasteligt. Det forekommer mig besynderligt, at det kontinent, der eksporterede idéen om repræsentativt styre og parlamentarisk demokrati, og som bragte demokratiets frø til fjerne kontinenter, hvor de fandt frugtbar jord, nu skulle være begyndt at fælde forfædrenes træ her i Europa. Vi mister alle gennem den proces.
<SPEAKER ID="119" NAME="Syed Kamall" AFFILIATION="ECR">
(EN) Hr. formand! Når man ser på AVS-EU-forbindelserne, burde det første princip da være, hvordan vi kan hjælpe mennesker ud af fattigdommen i mange af disse lande.
<P>
Når jeg taler til iværksættere i disse lande, klager de til mig over, hvordan de selv 40 år efter uafhængigheden for manges vedkommende har lidt under problemerne efter 40 års socialisme, hvor de stadig er afhængige af primær økonomi og også er overafhængige af bistand.
<P>
Iværksætterne i disse lande fortæller mig også, hvordan handelsbarrierer faktisk skader disse lande, og hvordan det gør import af fødevarer og medicin dyrere for de allerfattigste borgere. De klager over EU's toldmæssige og ikketoldmæssige hindringer, og det glæder mig, at EU-AVS strækker sig noget for at takle nogle af de toldmæssige hindringer, om ikke de ikketoldmæssige hindringer.
<P>
Det glæder mig også, at Kommissionen faktisk har oprettet et kontor, der hjælper iværksættere i udviklingslandene med at eksportere til EU. Vi må huske, at det første princip er, at den bedste måde at hjælpe de fattigste ud af fattigdommen på er at fremme mere handel og hjælpe iværksættere i de fattigere lande.
<SPEAKER ID="120" NAME="Philip Claeys" AFFILIATION="NI">
(NL) Hr. formand! Alene pkt. 31, hvori Kommissionen opfordres til at indføje princippet om cirkulær migration og lettelse heraf gennem udstedelse af cirkulære visa, var tilstrækkelig grund til at stemme imod Joly-betænkningen. "Cirkulær migration" er en luftspejling. Det er noget, der findes i officielle EU-dokumenter og den slags, men ikke - med nogle få undtagelser - i den virkelige verden. Cirkulær migration kan koges ned til, at en indvandrer får bevilget en begrænset opholdstilladelse, men forbliver i Europa efter dens udløbsdato og går under jorden. Det er virkeligheden bag såkaldt cirkulær migration. Cirkulær migration er en drivkraft for ulovlig indvandring. Det ved Kommissionen, og Parlamentet ved det også. Ikke desto mindre bruges dette udtryk igen og igen for at få folk til at tro, at mange indvandrere på et senere tidspunkt vender tilbage til deres oprindelseslande. Vi vil derfor gøre klogt i snarest muligt at holde op med at dække over virkeligheden.
<SPEAKER ID="122" NAME="Seán Kelly" AFFILIATION="PPE">
(EN) Hr. formand! Med Deres tilladelse ønsker jeg blot at fremsætte en bemærkning om overholdelse af tiden, for alt for ofte taler alt for mange mennesker her i Parlamentet længe ud over deres tid - og de får lov til det. Nogle tager næsten dobbelt så lang tid som afsat. Jeg vil gerne opfordre formanden og næstformændene til at bruge deres dirigenthammer med virkning, således at tiden overholdes i overensstemmelse med reglerne, og at de, der ønsker at komme ind under catch-the-eye-proceduren osv., har en mulighed for det.
<P>

<P>
Skriftlige stemmeforklaringer
<SPEAKER ID="991" NAME="Alfredo Antoniozzi  " AFFILIATION="PPE">
skriftlig. - (IT) Rollen som Europæisk Ombudsmand for borgerne er af afgørende betydning for funktionsdygtighed og gennemsigtighed i EU-institutionerne, der repræsenterer 27 medlemsstater og næsten 500 mio. borgere. Jeg vil gerne have, at Parlamentet fokuserer på betydningen af Ombudsmandens rolle for beskyttelsen af EU-sprogene på baggrund af de mange klager, der er indkommet i de seneste par år om sproglig forskelsbehandling, klager, der også har vedrørt det italienske sprog. Jeg er derfor begejstret over, at Den Europæiske Ombudsmand genudnævnes, og ud over at ønske ham held og lykke med arbejdet vil jeg opfordre ham til at være behørigt opmærksom på sproglig beskyttelse.
<SPEAKER ID="990" NAME="Vasilica Viorica Dăncilă  " LANGUAGE="RO">
Jeg ser positivt på genvalget af Nikiforos Diamandouros til hvervet som EU-ombudsmand i endnu en periode indtil 2014. Jeg støtter også Ombudsmanden i hans primære mål, der er følgende: at sikre, at EU's borgere nyder fordelene ved Lissabontraktaten og ressourcerne herfra og opnår bedre samarbejde med nationale og regionale ombudsmænd og derved sikrer større åbenhed om aktiviteterne på EU-plan.
<SPEAKER ID="989" NAME="Proinsias De Rossa  " LANGUAGE="EN">
Jeg støtter fuldt ud genvalget af Nikiforos Diamandouros til embedet som Europæisk Ombudsmand. Den Europæiske Ombudsmand undersøger klager mod EU-institutioner og -organer. Ombudsmanden skal være en uafhængig, upartisk og uvildig offentlig embedsmand. Hr. Diamandouros har vist sig at være en særdeles professionel og effektiv advokat for borgerne. Han har ikke været bange for at være kritisk over for nogen EU-institution, heller ikke Europa-Parlamentet, når det har været nødvendigt. Nu da chartret om grundlæggende rettigheder har samme retsgyldighed som traktaterne, har jeg tillid til, at chartret, og især retten til god forvaltning, vil være kernen i hr. Diamandouros' arbejde som ombudsmand.
<SPEAKER ID="125" NAME="Diogo Feio  " AFFILIATION="PPE">
skriftlig. - (PT) I et EU, der ønsker at være tættere på borgerne og i højere grad være til gavn for den europæiske befolkning, er det væsentligt, at de pågældende mennesker kan udøve effektiv kontrol med EU-institutioner og -organer. Det er netop dér, Den Europæiske Ombudsmand viser sig at være uundværlig, eftersom borgerne indberetter eventuelle administrative uoverensstemmelser, forskelsbehandling, magtmisbrug eller fravær eller tilfælde af, at en EU-institution eller et EU-organ nægter at besvare et bestemt spørgsmål.
<P>
I den forbindelse ser jeg positivt på valget af den nye Europæiske Ombudsmand for de næste fem år, og jeg håber, at han i sin embedsperiode vil lade sig lede af EU's grundlæggende værdier - frihed og retfærdighed. Dette vil sikre, at europæiske borgere får bedre institutioner og effektiv kontrol med dem, hvilket vil gøre EU stærkere, retfærdigere og mere forenet.
<SPEAKER ID="988" NAME="José Manuel Fernandes  " AFFILIATION="PPE">
skriftlig. - (PT) Den Europæiske Ombudsmand har til opgave at behandle tilfælde af dårlig forvaltning i Fællesskabets institutioner og organer enten på eget initiativ eller som opfølgning på en klage. Det betyder, at Den Europæiske Ombudsmand hjælper med at opbygge et Borgernes Europa, ligesom Lissabontraktaten er trådt i kraft, og EU's charter om grundlæggende rettigheder er blevet juridisk bindende. Det bør bemærkes, at retten til god forvaltning er en grundlæggende ret for europæiske borgere, der er fastsat i artikel 41 i chartret om grundlæggende rettigheder i EU.
<P>
I 2001 godkendte Europa-Parlamentet en beslutning om den administrative adfærdskodeks, der skal respekteres af EU-institutioner og -organer. Jeg vil hævde, at denne kodeks bør blive EU-lov med lovgivningsmæssig sammenhæng i EU og med garanti for, at disse helt grundlæggende principper overholdes af EU-institutionerne i deres behandling af borgerne. Det er afgørende, at EU-borgerne kender deres rettigheder og ved, hvordan de kan beskytte dem og genoprette dem, hvis de bliver krænket.
<SPEAKER ID="126" NAME="Lidia Joanna Geringer de Oedenberg  " LANGUAGE="PL">
I Europa-Parlamentet har vi faktisk evalueret hr. Diamandouros' arbejde som ombudsmand hvert år, når vi debatterede de årsberetninger, han fremlagde, og de har altid fået topkarakterer. I løbet af sit arbejde gennem to embedsperioder har hr. Diamandouros iværksat talrige initiativer for at øge kendskabet til Ombudsmandens kontor, hvilket har betydet, at et stigende antal borgere har benyttet sig af hans hjælp. De seneste tal, der stammer fra 2008, viser 3 406 klager sammenlignet med 3 211 året før. Det er værd at bemærke, at Ombudsmanden ikke har begrænset sig til blot at undersøge de klager, der kan antages til realitetsbehandling, men også har givet oplysninger om muligheden for at håndhæve rettigheder i tilfælde af klager, som ikke ligger inden for hans kompetenceområde.
<P>
Endvidere har hr. Diamandouros iværksat et meget værdifuldt samarbejde mellem ombudsmænd i de enkelte medlemsstater, hvilket har gjort det muligt at udveksle information og god praksis. På hans initiativ er der udpeget kontaktpersoner på de nationale ombudsmænds kontorer, og der offentliggøres information om gennemførelse og anvendelse af EU-lovgivning i Ombudsmandens nyhedsbrev. Derfor ønsker jeg oprigtigt hr. Diamandouros tillykke med hans resultater og med hans genvalg som Europæisk Ombudsmand og regner med et frugtbart samarbejde i Europa-Parlamentets nuværende valgperiode.
<SPEAKER ID="987" NAME="Alan Kelly  " AFFILIATION="S&amp;D">
skriftlig. - (EN) Jeg rejser mig i dag, fordi jeg værdsætter vores ombudsmand, Nikiforos Diamandouros' arbejde. Han har udført sine opgaver i overensstemmelse med alle regler, og han har gjort det uafhængigt og værdigt. Han er en person, der forsvarer princippet om, at EU-institutioner skal være åbne. Lad os være ærlige. Vores borgere er ikke så engagerede i EU-anliggender, som vi godt kunne ønske, at de var. Derfor er det nødvendigt, at EU-institutionerne fungerer, som om de var bag en glasrude. Denne ombudsmand har indtil nu vist evne til at følge dette princip, så jeg er glad for hans genudnævnelse.
<SPEAKER ID="986" NAME="David Martin  " LANGUAGE="EN">
Det glæder mig meget, at Nikiforos Diamandouros er blevet genvalgt som Europæisk Ombudsmand. Han har været en rigtig god forsvarer for borgernes rettigheder, og det glæder mig, at han vil fortsætte i den rolle.
<SPEAKER ID="127" NAME="Andreas Mölzer  " LANGUAGE="DE">
I afstemningen om valget af ombudsmand stemte jeg for Pierre-Yves Monette. Han var den eneste, der gjorde sig den ulejlighed at præsentere sig for løsgængerne i Europa-Parlamentet og besvare deres spørgsmål.
<SPEAKER ID="128" NAME="Czesław Adam Siekierski  " LANGUAGE="PL">
Vi har i dag truffet en beslutning om valg af Den Europæiske Ombudsmand. Dette valg er særdeles vigtigt for borgerne i EU, fordi Den Europæiske Ombudsmand arbejder med beskyttelse af menneskerettigheder. Han undersøger klager fra EU-borgere om uregelmæssigheder i EU-institutionerne. På den måde har europæerne en slags kontrol over alle EU-organer, -kontorer, -institutioner og -agenturer.
<P>
Derfor er det særdeles vigtigt, at vores borgere kender deres rettigheder. De har brug for at vide, at deres indflydelse på EU-institutionernes funktionsmåde er øget som følge af Lissabontraktatens ikrafttræden. Endvidere kommer Den Europæiske Ombudsmand ifølge den nye ombudsmand til at arbejde tættere sammen med andre EU-institutioner. Det er også glædeligt, at borgerne i de nye medlemsstater gør brug af muligheden for at indgive en klage, hvilket det relativt store antal klager, der blev registreret i de foregående år, vidner om. Det viser, at indbyggerne i de nye medlemsstater er interesserede i spørgsmål, der har med EU at gøre, og ikke er ligeglade med EU.
<SPEAKER ID="130" NAME="Luís Paulo Alves  " LANGUAGE="PT">
Jeg stemte for betænkningen om midlertidig suspension af de autonome satser i den fælles toldtarif for import af visse industriprodukter til de selvstyrende regioner Madeira og Azorerne, da formålet med betænkningen er at øge Azorernes erhvervslivs (producenters, forhandleres, grossisters og detailhandleres) konkurrenceevne. Dette ville sikre en mere stabil beskæftigelsessituation på Azorerne og ville således afhjælpe de økonomiske ulemper, som skyldes øernes beliggenhed.
<P>
Denne midlertidige suspension af toldtariffer, der vil gøre det muligt for erhvervslivet på Azorerne og Madeira at indføre en vis mængde råmaterialer, dele, komponenter og slutprodukter toldfrit og omfatter områder såsom fiskeri, landbrug, industri og tjenesteydelser, skaber gunstige vilkår for langsigtede investeringer.
<P>
Disse foranstaltninger vil også i et vist omfang være en håndsrækning til små og mellemstore virksomheder og lokale landbrugere, da de vil gøre det muligt for disse at skabe arbejdspladser og foretage investeringer i de mest afsidesliggende regioner. I lyset af den aktuelle økonomiske krise er det af altafgørende betydning at iværksætte særlige foranstaltninger for at stimulere den økonomiske aktivitet og stabilisere beskæftigelsessituationen.
<SPEAKER ID="985" NAME="Jean-Pierre Audy  " LANGUAGE="FR">
Jeg stemte for beslutningen om forslag til Rådets forordning om midlertidig suspension af de autonome satser i den fælles toldtarif for import af visse industriprodukter til de selvstyrende regioner Madeira og Azorerne på baggrund af den betænkning, som min fremragende polske kollega, Danuta Hübner, har udarbejdet. De regionale myndigheder på Madeira og Azorerne har efter aftale med deres medlemsstatsregering, Portugal, anmodet om midlertidig suspension af de autonome satser i den fælles toldtarif med henblik på at fremme det lokale erhvervslivs konkurrenceevne og stabilisere beskæftigelsessituationen på øerne, der udgør EU's mest afsidesliggende regioner. Der skal ikke herske tvivl om, at jeg er tilhænger af, at EU støtter de særlige forhold, der gør sig gældende for de mest afsidesliggende områder, under forudsætning af, at denne tolerance ikke fremmer spekulationer eller afviger fra det tilsigtede formål.
<SPEAKER ID="131" NAME="Zigmantas Balčytis  " LANGUAGE="LT">
Jeg støtter Kommissionens forslag om midlertidig suspension af satserne i den fælles toldtarif, da jeg mener, at EU skal udvise og ikke blot erklære sin solidaritet med de regioner, der bekæmper konsekvenserne af den økonomiske krise. Jeg mener, at denne foranstaltning er samordnet med den økonomiske genopretningsplan for Europa, da den økonomiske krise har berørt forskellige EU-medlemsstater og EU-regioner på forskellig vis, og at vi derfor skal sikre, at der er tilvejebragt foranstaltninger, som opfylder de særlige økonomiske behov i hver enkelt medlemsstat eller region.
<P>
Da disse øer er afhængige af turismen, og denne oplever en nedgang, udgør arbejdsløshed og lukning af små og mellemstore virksomheder en stigende trussel, og dette vil ramme indbyggerne på disse afsidesliggende øer særlig hårdt. EU skal ved indrømmelsen af toldfritagelsen ligeledes sikre, at denne foranstaltning er i overensstemmelse med den grundlæggende målsætning, nemlig at fremme det lokale erhvervsliv og bistå lokale landbrugere og små og mellemstore virksomheder med at overleve denne vanskelige periode, og at disse principper finder anvendelse på andre EU-medlemsstater.
<SPEAKER ID="984" NAME="Maria Da Graça Carvalho  " LANGUAGE="PT">
Udviklingen af de mest afsidesliggende regioner hindres i særlig høj grad af faktorer som f.eks. samfundsstrukturen og den økonomiske opbygning, den meget store afstand til områderne samt disse områders økarakter, regionernes begrænsede størrelse, vanskelige terræn og klima og deres økonomiske afhængighed. Det betyder, at det er af afgørende betydning, at EU fortsat er særlig opmærksom på disse regioner og kortlægger problemer og områder med potentiale, samtidig med at forskellene og svaghederne analyseres, således at EU kan gennemføre politikker og foranstaltninger, der er relevante for disse regioners økonomiske og sociale udvikling. Jeg glæder mig over forslaget til Rådets forordning, da det er et incitament til bæredygtig udvikling og integration af de mest afsidesliggende regioner i verdensøkonomien. Den midlertidige suspension af satserne i den fælles toldtarif vil gøre det muligt for de selvstyrende regioner Madeira og Azorerne at overvinde de økonomiske ulemper, der skyldes deres geografiske beliggenhed, og ligeledes håndtere de særlige følger af den økonomiske krise, som berører dem. Jeg bifalder det initiativ, som de regionale myndigheder på Madeira og Azorerne har taget, samt deres engagement med hensyn til at bidrage til en udviklingsstrategi for deres regioner, som ligeledes medvirker til EU's konkurrenceevne samt potentiale for en bæredygtig økonomisk udvikling.
<SPEAKER ID="132" NAME="Edite Estrela  " LANGUAGE="PT">
Jeg stemte for betænkningen om en midlertidig suspension af de autonome satser i den fælles toldtarif for import af visse industriprodukter til de selvstyrende regioner Madeira og Azorerne. Denne suspension vil bidrage til at styrke det lokale erhvervslivs konkurrenceevne samt oprette og bevare arbejdspladser i de mest afsidesliggende regioner. Desuden vil den fungere som modvægt til de økonomiske ulemper, der skyldes disse øers geografiske beliggenhed, uden at påvirke konsolideringen af det indre marked eller princippet om fri konkurrence i EU.
<SPEAKER ID="133" NAME="Diogo Feio  " LANGUAGE="PT">
Jeg mener, at den midlertidige suspension af de autonome satser i toldtariffen er af altafgørende betydning for en styrkelse af erhvervslivets konkurrenceevne i Portugals selvstyrende regioner Madeira og Azorerne med henblik på at sikre en mere stabil beskæftigelsessituation på disse øer.
<P>
Denne suspension vil gøre det muligt for det lokale erhvervsliv på Madeira og Azorerne at indføre råmaterialer, dele, komponenter og slutprodukter toldfrit, da disse produkter skal anvendes lokalt til forarbejdning eller i produktionsøjemed.
<P>
Godkendelsen af denne fritagelse er yderst vigtig for udviklingen af disse portugisiske, selvstyrende regioner, som begge er særdeles afhængige af turismen og således yderst sårbare over for de svingende konjunkturer i denne sektor. Det betyder, at deres fulde økonomiske udvikling begrænses af deres lokale økonomis karakteristika og af deres geografiske beliggenhed.
<P>
På den baggrund bidrager ethvert incitament til det lokale erhvervsliv med den støtte, der er nødvendig for at forbedre lokalbefolkningens levevilkår, og baner vejen for oprettelsen af arbejdspladser på øerne, hvilket er af helt afgørende betydning for at fastholde indbyggerne og sikre vilkår for udviklingen.
<SPEAKER ID="134" NAME="José Manuel Fernandes  " LANGUAGE="PT">
Den midlertidige suspension af satserne i den fælles toldtarif vil gøre det muligt for det lokale erhvervsliv i de selvstyrende regioner Madeira og Azorerne at indføre en vis mængde råmaterialer, dele, komponenter og slutprodukter toldfrit. Disse råmaterialer skal anvendes inden for landbruget og til industriel forarbejdning og vedligeholdelse i de selvstyrende regioner.
<P>
Denne suspension vil være gældende indtil den 31. december 2019, og det ventes, at der vil blive iværksat foranstaltninger til hindring af illoyal konkurrence forårsaget af suspensionen. Suspensionen styrker SMV'ernes og landbrugernes konkurrenceevne i de selvstyrende regioner Madeira og Azorerne.
<P>
Denne foranstaltning er tilpasset de særlige behov i disse særdeles afsidesliggende regioner og vil stimulere den økonomiske aktivitet og således bidrage til en stabilisering af beskæftigelsessituationen. Det lokale erhvervsliv på Madeira og Azorerne er i høj grad afhængig af den indenlandske og internationale turisme, der er blevet påvirket af den aktuelle økonomiske krise. Det betyder, at suspensionen er fuldt ud berettiget, og den ventes at få en positiv indvirkning på disse regioners økonomiske udvikling.
<P>
Jeg opfordrer til, at der foretages en hurtigere analyse og indføres en beslutningstagningsprocedure i disse sager, således at vi kan reagere på dem på en mere effektiv og rettidig facon.
<P>
Det er årsagen til, at jeg stemte for.
<SPEAKER ID="135" NAME="João Ferreira  " LANGUAGE="PT">
De regionale myndigheder på Madeira og Azorerne anmodede om en indrømmelse af den midlertidige suspension af de autonome satser i den fælles toldtarif for import af visse industriprodukter med henblik på at styrke og sikre en mere stabil produktivitet og beskæftigelsessituation i disse særdeles afsidesliggende regioner.
<P>
Vi tilslutter os de forslag, som dokumentet omfatter.Vi er imidlertid af den opfattelse, at komponenter, der ikke er omfattet af de landbrugsmæssige formål, som er beskrevet i forordningen, ligeledes kan anses for at være komponenter til industrielle formål, herunder især inden for energi- og miljøområdet, f.eks. dele og komponenter til energiindustrien, og især til den såkaldte "rene energi" (vindenergi, solenergi osv.).
<SPEAKER ID="136" NAME="Nuno Melo  " LANGUAGE="PT">
Suspensionen af de autonome satser i den fælles toldtarif for import af visse industriprodukter til de selvstyrende regioner Madeira og Azorerne indtil 2019 er meget vigtig for disse særdeles afsidesliggende regioner i EU i denne tid med en verdensomspændende økonomisk krise. Suspensionen er af afgørende betydning for at hjælpe SMV'erne og de lokale landbrugere, da den vil styrke det lokale erhvervslivs konkurrenceevne og sikre en mere stabil beskæftigelsessituation i disse regioner.
<SPEAKER ID="137" NAME="Andreas Mölzer  " LANGUAGE="DE">
De regionale myndigheder på Madeira og Azorerne har anmodet om en midlertidig suspension af satserne i den fælles toldtarif for at styrke det lokale erhvervslivs konkurrenceevne og stabilisere beskæftigelsessituationen i disse særdeles afsidesliggende regioner i EU. For at sikre, at de indførte varer, som kan være i form af råmaterialer, dele eller slutprodukter, ikke virker konkurrenceforvridende, vil de blive kontrolleret for at sikre, at de bliver anvendt af lokale virksomheder på øerne i en periode på mindst to år, før de kan sælges frit til virksomheder, der er beliggende i andre områder i EU. Men hvordan er dette praktisk gennemførligt? Da der ikke kan gives nogen plausibel præcisering, undlod jeg at stemme.
<SPEAKER ID="138" NAME="Maria do Céu Patrão Neves  " LANGUAGE="PT">
Jeg glæder mig over Kommissionens holdning til den tiårige suspension af de autonome satser i den fælles toldtarif for import af visse industriprodukter til de selvstyrende regioner Madeira og Azorerne samt over betænkningen af Danuta Hübner, der tilsammen
<P>
1. resulterer i en positiv forskelsbehandling til gavn for de særdeles afsidesliggende regioner Azorerne og Madeira, idet det anerkendes, at de strukturelle begrænsninger, der berører disse regioner, i sagens natur er vedvarende, og
<P>
2. skaber vilkår, som stimulerer den økonomiske aktivitet og beskæftigelsessituationen i øgrupperne, hvilket således også bidrager til en demografisk stabilitet på øerne.
<P>
Dette er et eksempel på den samhørighed, som et EU, der er baseret på princippet om solidaritet, kan opnå.
<SPEAKER ID="139" NAME="Nuno Teixeira  " LANGUAGE="PT">
Udviklingen i de mest afsidesliggende regioner begrænses af deres fjerne beliggenhed, økarakter, klima og vanskelige geografiske forhold samt af deres økonomiske afhængighed af et begrænset antal varer og tjenesteydelser.
<P>
Den forordning, som vi skal stemme om i dag, vil gøre det muligt for Madeira og Azorerne at indføre en række slutprodukter til landbrugsmæssige, handelsmæssige eller industrielle formål samt råmaterialer, dele og komponenter til anvendelse inden for landbruget, til forarbejdning eller til industriel vedligeholdelse, som er fritaget for toldafgifter indtil udgangen af 2019.
<P>
Denne fritagelse vil ydermere blive udvidet til at omfatte hele området i begge regioner og ikke kun deres toldfrie zoner og vil således være til gavn for alle grene af det lokale erhvervsliv.
<P>
Jeg erindrer, at denne sag blev behandlet efter en forenklet lovgivningsprocedure for at fremme behandlingen. Formanden for Regionsudviklingsudvalget var selv ordfører for forslaget, hvilket gjorde det muligt at forelægge det for plenarforsamlingen med henblik på afstemning uden forudgående forhandlinger.
<P>
Jeg er meget glad for slutresultatet, der indeholder de ændringsforslag, som jeg har stillet, og omfatter en række produkter til forsyning af frihandelsområdet Madeira, der er beskrevet i en forordning fra 2000, men som var bortfaldet i 2008, samt yderligere anmodninger, der blev fremsat i 2008 og 2009, og som ikke var indeholdt i Kommissionens oprindelige forslag.
<SPEAKER ID="141" NAME="Andreas Mölzer  " LANGUAGE="DE">
Man skal i princippet glæde sig over forslaget fra Parlamentets Udvalg om Borgernes Rettigheder og Retlige og Indre Anliggender, hvori det foreslås at udpege Ana Palacio Vallelersundi til det udvalg, der nedsættes i medfør af traktatens artikel 255 om EU's funktion. Fra et institutionelt synspunkt er det imidlertid uforståeligt, hvorfor et særskilt udvalg med syv medlemmer skal udarbejde bindende forslag til de nationale regeringer. Af denne årsag stemte jeg imod.
<SPEAKER ID="142" NAME="Evelyn Regner  " LANGUAGE="DE">
I dagens afstemning om udpegningen af Ana Palacio Vallelersundi til det udvalg, der skal nedsættes for at vurdere kandidaternes kvalifikationer til at udøve embederne som dommer og generaladvokat ved Domstolen og Retten, stemte jeg imod forslaget, da jeg forventer, at den person, som Parlamentet udpeger, også undersøger kandidaternes sociale velegnethed og kompetencer i tillæg til deres førsteklasses juridiske kompetence. Jeg har i denne forbindelse ikke tiltro til Ana Palacio Vallelersundi, da jeg frygter, at hun ikke vil tage højde for, om en person er i besiddelse af sociale værdier og af en forståelse af menneskets natur, i forbindelse med vurderingen af en dommer eller generaladvokat. Særlig i lyset af fastlæggelsen af mål og værdier i Lissabontraktaten, hvor vi her har nævnt den sociale markedsøkonomi, og knæsættelsen af EU's charter om grundlæggende rettigheder i primær ret, vil dette absolut være af altafgørende betydning i forbindelse med udvælgelsen af dommere og generaladvokater fremover.
<SPEAKER ID="983" NAME="Daciana Octavia Sârbu  " LANGUAGE="RO">
Formålet med den midlertidige suspension af de autonome satser i den fælles toldtarif for import af visse industriprodukter til de selvstyrende regioner Madeira og Azorerne er at give investorerne et langsigtet perspektiv og gøre det muligt for erhvervslivet at opnå et vist niveau for de industrielle og kommercielle aktiviteter. Som socialdemokrat mener jeg, at disse foranstaltninger bør opretholdes, så længe disse regioner oplever store økonomiske problemer. Jeg glæder mig over Kommissionens forslag, da vedtagelsen af denne foranstaltning vil skabe stabilitet i beskæftigelsessituationen på mellemlang sigt og i det økonomiske og sociale miljø i disse særdeles afsidesliggende regioner i Europa, der oplever særlige problemer. Jeg bliver imidlertid nødt til at henlede medlemmernes opmærksomhed på de risici, som den midlertidige suspension af toldafgifter medfører for produkter, der har deres oprindelse i disse lande. Vi skal derfor nøje overvåge den indvirkning, som suspensionen har på konkurrenceevnen.
<SPEAKER ID="143" NAME="Róża, Gräfin von Thun Und Hohenstein  " LANGUAGE="PL">
I henhold til traktatens artikel 255 om EU's funktion er Parlamentet en af de institutioner, der foreslår kandidater som medlemmer af det udvalg, der skal afgive udtalelse om kandidaternes kvalifikationer til at udøve embederne som dommer og generaladvokat ved Domstolen og Retten. I lyset af at udvalget blot består af syv medlemmer, og at deres opgave indebærer et stort ansvar, er det vigtigt, at disse medlemmer er personer med et upåklageligt ry og høje kvalifikationer. Som parlamentsmedlem og takket være de nye beføjelser i Lissabontraktaten har jeg indflydelse på valget af et af de syv udvalgsmedlemmer, og jeg er tilfreds med Ana Palacio Vallelersundis kandidatur. Ana Palacio Vallelersundi var medlem af Parlamentet i otte år og blev to gange valgt af sine kolleger som medlem af Udvalgsformandskonferencen.
<P>
Hun var ligeledes formand for Retsudvalget og Udvalget om det Indre Marked samt Udvalget for Borgernes Rettigheder, Retlige og Indre Anliggender. Desuden bortvisker hendes øvrige professionelle resultater, såsom posten som chefrådgiver for Verdensbanken og som Spaniens første kvindelige udenrigsminister, enhver tvivl om, at hun vil være den rette person i den rette stilling.
<SPEAKER ID="145" NAME="Luís Paulo Alves  " LANGUAGE="PT">
Jeg stemte for betænkningen om revisionen af partnerskabsaftalen AVS-EF, da jeg mener, at denne tekst indeholder vigtige elementer, der skal tages i betragtning i de igangværende forhandlinger.
<P>
Sammenhængen mellem EU's forskellige politikker inden for såvel handel, udvikling eller landbrug og fiskeri bør udgøre det principielle grundlag for vores forbindelser med denne gruppe af udviklingslande.
<P>
Der skal tages hensyn til den nye situation, der karakteriseres af strategiske partnerskabsaftaler. Disse aftaler, der i bund og grund er handelsaftaler, skaber et nyt udgangspunkt for parlamentarisk dialog og skal overholdes. De nye udfordringer, som vi står over for, herunder f.eks. klimaændringerne og den økonomiske krise, bør afføde reaktioner, som skal indarbejdes i den nye Cotonouaftale, der ventes færdiggjort i marts.
<P>
Det er ligeledes vigtigt, at der i den europæiske strategi for forholdet til AVS-staterne tages hensyn til det nære samarbejde og de kontakter, som de mest afsidesliggende regioner har med disse lande. De mest afsidesliggende regioner kan fungere som de vigtigste mellemled for EU i økonomiske partnerskabsaftaler. De mest afsidesliggende regioner tilfører EU's eksterne foranstaltninger en særlig dimension og deltager således i udviklingen af en virkelig bredere naboskabspolitik.
<SPEAKER ID="982" NAME="Jean-Pierre Audy  " LANGUAGE="FR">
Jeg stemte for betænkningen, der er udarbejdet af det franske parlamentsmedlem Eva Joly, om den anden revision af partnerskabsaftalen AVS-EF (Afrika, Vestindien og Stillehavet), den såkaldte Cotonouaftale. Jeg tilslutter mig holdningen i denne betænkning, om at det er nødvendigt at tilpasse anvendelsen af dette særlige instrument i samarbejde med AVS-staterne i lyset af den nuværende krise, for så vidt angår f.eks. klimaændringer, de stigende fødevare- og brændstofpriser, finanskrisen og den ekstreme fattigdom i Afrika. AVS-staterne er EU's partnerlande, og vi skal tilføre dette partnerskab næring for at få disse lande som allierede i de vigtige forhandlinger om globale styreformer, der skal finde sted.
<SPEAKER ID="146" NAME="Liam Aylward  " LANGUAGE="GA">
Jeg stemte for betænkningen om den anden revision af partnerskabsaftalen AVS-EF (Cotonouaftalen). Det er en rettidig betænkning, og det er korrekt og passende at foretage en løbende drøftelse af den økonomiske partnerskabsaftale. De vigtigste målsætninger med Cotonouaftalen er at udrydde fattigdom, støtte den bæredygtige udvikling og bistå AVS-staterne med at integrere sig i verdensøkonomien.
<P>
I aftalerne og de igangværende handelsdrøftelser samt i de fremtidige drøftelser skal der sigtes mod at opfylde og styrke EU's og EU's partneres bestemmelser om børnearbejde.
<P>
Cotonouaftalens artikel 50 vedrører fremme af rimelige arbejdsvilkår og forbedring af de internationale foranstaltninger til bekæmpelse af børnearbejde. De spørgsmål, som vedrører børnearbejde, skal prioriteres højest i EU's handelsaftaler.
<P>
Jeg glæder mig således over betænkningens bestemmelser om, at EU og AVS-staterne skal indlede drøftelser om de fremtidige forbindelser mellem AVS og EU efter 2020, og henstillingerne om i højere grad at inddrage uafhængige parter, dvs. ikkestatslige aktører, i denne proces.
<SPEAKER ID="147" NAME="Zigmantas Balčytis  " LANGUAGE="EN">
Den anden revision af Cotonouaftalen finder sted i en meget udfordrende atmosfære med en kriseramt verdensøkonomi. Jeg mener, at revisionen af aftalen vil gøre det muligt at genopfriske og styrke de vigtigste principper i samarbejdet mellem EU og AVS-staterne. Situationen har ændret sig, siden aftalen blev undertegnet første gang, og der er opstået nye udfordringer og problemer. Forhandlingerne om aftalen bør omfatte de særdeles vigtige emner som kampen mod klimaændringer i udviklingslandene, den praktiske anvendelse af enorme vedvarende energiressourcer, fødevarekrisen samt erhvervelse af landbrugsjord.
<P>
Opmærksomheden bør i høj grad rettes mod migrationsproblemerne. I de senere år har vi været vidne til, at hundredvis af unge afrikanere er druknet ud for EU's kyster. Den massive indvandring er en følge af svage økonomier, befolkningernes forarmelse, overtrædelser af menneskerettighederne og mange andre faktorer. Disse aspekter bør tydeligt behandles i den reviderede aftale.
<SPEAKER ID="981" NAME="Maria Da Graça Carvalho  " LANGUAGE="EN">
Jeg stemmer for udkastet til betænkning om den anden revision af Cotonouaftalen, som indeholder væsentlige målsætninger vedrørende bæredygtig udvikling og en gradvis integration af AVS-staterne i verdensøkonomien. Aspekter som f.eks. klimaændringer, energiforsyningssikkerhed, undervisning og samarbejde om uddannelse er helt afgørende for den økonomiske og sociale udvikling i AVS-staterne. Den globale opvarmning, der først og fremmest påvirker udviklingslandene, kan ligeledes være en mulighed for os. De vedvarende energiressourcer, som disse lande råder over, er yderst vigtige for deres økonomiske og sociale udvikling og gør det muligt for landene at bevæge sig i retning af energiuafhængighed, hvilket således ville bidrage til håndteringen af den globale krise. På samme måde er investeringer i uddannelse og undervisning vigtige i forbindelse med bekæmpelsen af fattigdom, arbejdsløshed, ulovlig indvandring og hjerneflugt og vil bidrage til udviklingen i AVS-staterne samt bistå disse lande med at opbygge deres egen økonomi.
<SPEAKER ID="980" NAME="Proinsias De Rossa  " LANGUAGE="EN">
Jeg støtter denne betænkning, hvor det gøres gældende, at den anden revision af partnerskabsaftalen AVS-EF skal afspejle den nuværende globale krise og gennemføres således, at partnerne respekteres som jævnbyrdige. Denne anden revision af aftalen er en god lejlighed til at tage fat på de grundlæggende årsager til kriserne for så vidt angår finansmarkedet, klimaændringerne, fødevare- og energikrisen og lære af fortidens fejl og gennemføre relevante ændringer af Cotonouaftalens bestemmelser samt styrke AVS-staternes fællesskab, samhørighed og solidaritet. I betænkningen opfordres der til en styrkelse af menneskerettighedsklausulerne og sanktionerne. Desuden udtrykkes der i betænkningen beklagelse over, at parlamenterne (Europa-Parlamentet, Den Blandede Parlamentariske Forsamling og de nationale parlamenter i AVS-landene) ikke blev konsulteret af medlemsstaterne og ikke bidrog til den beslutningsproces, der førte til udpegningen af de områder og artikler, der skulle indgå i revisionen, og til udarbejdelsen af forhandlingsmandatet. Cotonouaftalens vigtigste målsætning er bekæmpelse og i sidste ende udryddelse af fattigdom i overensstemmelse med målsætningerne for den bæredygtige udvikling og den gradvise integration af AVS-staterne i verdensøkonomien.
<SPEAKER ID="148" NAME="Edite Estrela  " LANGUAGE="PT">
Jeg stemte for betænkningen om den anden revision af partnerskabsaftalen AVS-EF for at slå til lyd for behovet for ændringer, der vil sætte os i stand til at håndtere de store udfordringer, som vi står over for, såsom klimaændringer, finanskrisen og fødevarekrisen.
<P>
Jeg glæder mig over Parlamentets støtte til AVS-staterne, som ønsker, at der skal tages hensyn til klimaændringerne som et horisontalt spørgsmål i den anden reviderede version af Cotonouaftalen. Jeg beklager imidlertid, at parlamenterne (Europa-Parlamentet, Det Panafrikanske Parlament og de nationale parlamenter i AVS-landene) ikke har benyttet lejligheden til at bidrage med forslag og deltage aktivt i samarbejde med medlemsstaterne i beslutningsprocessen i forbindelse med revisionen af denne vigtige aftale.
<SPEAKER ID="149" NAME="José Manuel Fernandes  " LANGUAGE="PT">
Jeg håber, at den anden reviderede version af Cotonouaftalen vil bidrage til at fremme den bæredygtige udvikling i AVS-staterne, som vil åbne mulighed for social samhørighed og lette fattigdomsbekæmpelsen.
<P>
De virkninger af krisen, som er knyttet til klimaændringerne, sætter sig dybe spor i AVS-landene og forværres i stigende grad. I lyset af dette er spørgsmålet om fødevaresuverænitet af afgørende betydning. Naturressourcerne skal anvendes korrekt, og der bør tilskyndes til udvikling af vedvarende energi.
<P>
Vi er nødt til at sikre, at alle AVS-landene får gavn af en økonomisk ramme, der som minimum svarer til den situation, der tidligere var gældende. Jeg vil også gøre gældende, at Den Europæiske Udviklingsfond (EUF), der støtter op om samarbejdspolitikken med henblik på udvikling inden for rammerne af denne aftale, bør omfatte Parlamentets budgetbeføjelser.
<P>
Dette er årsagen til, at jeg stemte for.
<SPEAKER ID="150" NAME="João Ferreira  " LANGUAGE="PT">
Vi mener i lighed med ordføreren, at den anden revision af Cotonouaftalen er en god lejlighed til at foretage nogle ændringer.
<P>
I betænkningen fastlægges der principper, som, hvis de bliver gennemført, ville være et skridt i retning at forbedre aftalen, hvilket afspejles i værnet om AVS-staternes fødevaresuverænitet og -forsyningssikkerhed samt bekæmpelsen af skattely.
<P>
Jeg ønsker samtidig at fordømme visse væsentlige aspekter, såsom forsøget på at bevæge sig i retning af en øget regionalisering af forholdet mellem AVS-staterne og EU, da dette ville udgøre en trussel mod AVS-landenes samhørighed og styrke.
<P>
Andre steder er betænkningen utilstrækkelig i forhold til det, der er behov for. Et centralt emne som den afhængighed og underordnede stilling, som AVS-landene er underlagt, og den rolle, som de nuværende politikker om samarbejde og udviklingsstøtte har spillet med hensyn til placeringen af landene i denne position, er ikke behandlet i tilstrækkelig grad. De mulige konsekvenser af gennemførelsen af de økonomiske partnerskabsaftaler, som EU foreslår i denne forbindelse, bliver heller ikke behandlet.
<P>
De forbehold og indsigelser, som adskillige AVS-lande er fremkommet med, burde være medtaget i betænkningen sammen med AVS-landenes prioriteringer for så vidt angår f.eks. Den Europæiske Udviklingsfond.
<SPEAKER ID="979" NAME="Alan Kelly  " LANGUAGE="EN">
Det er med stor glæde, at jeg i dag tager ordet her i forsamlingen, da vi har bevæget os i retning af en mere ligeværdig rolle i forholdet mellem rige og fattige lande, samtidig med at vi har styrket menneskerettighederne. Revisionen af denne aftale skal afspejle behovene i den nye verden, vi lever i, og skal bygge på et jævnbyrdigt partnerskab. Det drejer sig om en ny verden med en ny økonomi, hvor en retfærdig fordeling af velstanden og håndteringen af klimaændringer er nye prioriterede områder. Jeg ønsker at rose min egen gruppes indsats, som har betydet, at principperne om udryddelse af fattigdom er kommet med i denne reviderede version.
<SPEAKER ID="151" NAME="Jean-Luc Mélenchon  " LANGUAGE="FR">
Denne betænkning indeholder unægtelig nogle meget værdifulde forslag, og hensigten er ofte prisværdig. Den prioritet, der gives vedvarende energikilder, forpligtelsen for multinationale selskaber, der er aktive i AVS-lande, til at give oplysninger om deres overskud og skatter og afgifter, indføjelsen af princippet om fødevaresuverænitet og kritikken af flytningen af forvaltningen af migrationsstrømmene bort fra Europa er alle forslag, som vi støtter. Vi kan imidlertid ikke se bort fra den kendsgerning, at denne betænkning ikke ændrer noget som helst i Cotonouaftalen.
<P>
Denne aftale er et symbol på, at EU fuldstændig fastholder WTO's ultraliberale logik. Vi lader os ikke narre. Den "udvikling", der henvises til, er en camouflage af de egoistiske motiveringer, som har domineret denne afvikling af Lomékonventionen. Vi fordømmer gennemførelsen af de europæiske partnerskabsaftaler, som er fastlagt i denne aftale, Kommissionens anvendelse af afpresning i form af udviklingshjælp for at sikre, at aftalerne indgås, og den plyndring af AVS-landenes økonomier, som de fører til. Vi stemmer imod denne tekst for ikke at støtte, at EU opgiver det eneste økonomiske samarbejdsinstrument, der ikke styres af, at EU er besat af fri og lige konkurrence eller bøjer sig for USA's krav i WTO.
<SPEAKER ID="152" NAME="Nuno Melo  " LANGUAGE="PT">
Den seneste tragedie, der har ramt Haiti, er et bevis på, at partnerskabsaftaler ikke er egnede til at løse problemer. Derfor er denne anden revision af Cotonouaftalen en glimrende lejlighed til at foretage tilpasninger som følge af aktuelle udfordringer såsom klimaændringer, den kraftige stigning i priserne på fødevarer og benzin, finanskrisen og den ekstreme fattigdom i adskillige AVS-lande. Tiden er nu inde til at finde på foranstaltninger, der effektivt vil løse de forskellige problemer, som fortsætter med at ramme langt størstedelen af de pågældende lande.
<SPEAKER ID="153" NAME="Aldo Patriciello  " LANGUAGE="IT">
Jeg vil gerne lykønske ordføreren og de forskellige politiske grupper med deres fortræffelige arbejde med denne betænkning, som jeg fuldt ud støtter.
<P>
Hvad betænkningen angår, vil jeg gerne sætte fokus på forhandlingerne om revisionen af Cotonouaftalen. Sådanne aftaler bør faktisk tage hensyn til forskellige kritiske aspekter såsom finanskrisens virkninger, øgede migrationsstrømme og frem for alt øget ulovlig indvandring.
<P>
Jeg er overbevist om, at kun en hensigtsmæssig vurdering af det økonomiske samarbejde vil gøre det muligt at kontrollere krisens negative virkninger, både for økonomien i AVS-landene, der mister den arbejdsstyrke og den kvalificerede arbejdskraft, som er nødvendig for udviklingen, og for de EU-lande, der er værst ramt af ulovlig indvandring.
<SPEAKER ID="978" NAME="Daciana Octavia Sârbu  " LANGUAGE="EN">
Det er vigtigt, at alle aspekter af Cotonouaftalen revideres i lyset af den seneste udvikling, der har en betydelig indvirkning på AVS-landene. Jeg vil imidlertid særlig nævne bekymringerne over regional integration, der ikke kun er relevant for AVS-lande, men også for latinamerikanske lande, især Andesfællesskabet. Nogle handelsaftaler - aftaler, der ifølge Kommissionens tjenestemænd egentlig skal fremme udviklingen - kan bevirke, at handelen mellem lande i en bestemt region bringes i fare, hvilket er det modsatte af det erklærede udviklingsmål, nemlig at fremme regional integration. EU skal konstant på ny evaluere sin handelspolitik og dens virkning, hvad dette angår. Hvis EU undlader dette eller handler uhensigtsmæssigt, risikerer vi negative virkninger for udviklingen på lang sigt.
<SPEAKER ID="154" NAME="Brian Simpson  " LANGUAGE="EN">
Jeg vil stemme for denne betænkning, men jeg må gøre opmærksom på, at visse organisationer, der støttes af Kommissionen, og som har fået ansvaret for at levere projekter i medfør af EU-AVS-partnerskaber, er indblandet i korruption, og de har startet en kampagne for at diskriminere og bedrage de ansatte, der har bragt den nævnte korruption frem i lyset.
<P>
Jeg henviser selvfølgelig til den organisation, der kaldes CDE, der med støtte fra Kommissionen har afskediget alle informanter og ikke har gjort ret meget for at rette fejl i styringen og den øverste ledelse af denne organisation.
<P>
Da OLAF's undersøgelse af CDE viste, at der havde fundet korruption sted, og at Kommissionen havde forsømt at udvise passende omhu som medlemmer af CDE's bestyrelse på det tidspunkt, hvor bedrageriet fandt sted, ville man have forventet, at der blev grebet ind, og i hvert fald at de pågældende informanter blev beskyttet. Ingen af delene er sket, og det er overordentlig beskæmmende for Kommissionen.
<P>
Selv om jeg stemmer for i dag, spekulerer jeg på, om der er et presserende behov for i fremtiden at undersøge mere detaljeret, hvad der viser sig at være EU's manglende evne til som part i disse partnerskaber at udøve en ordentlig finansiel kontrol.
<SPEAKER ID="155" NAME="Bart Staes  " LANGUAGE="NL">
Cotonouaftalen fra 2000, der regulerer samarbejdet mellem EU og Afrika, Caribien og Stillehavsområdet (AVS), revideres hvert femte år. Dens mål er at udrydde fattigdom og gradvis integrere AVS-landene i den globale økonomi, idet en bæredygtig udvikling fastholdes som mål. Denne revision finder sted på baggrund af en global finanskrise, hurtige klimaændringer, pres på fødevare- og energipriser og en diskussion om arealudnyttelse og udenlandske investeringers bæredygtighed.
<P>
Det er på høje tid, at vi styrker den parlamentariske kontrol med landestrategierne og Den Europæiske Udviklingsfond (EUF) og stræber efter konsistens inden for vores handel, udenrigspolitik og udviklingspolitik. Det er på tide, at vi griber klimaændringerne holistisk an og sætter maksimal fokus på vedvarende energi. Det er på tide, at vi bekæmper ulovlige pengestrømme fra udviklingslandene og reviderer Den Europæiske Investeringsbanks (EIB's) politik i retning af større gennemsigtighed, når det gælder skattely. Det er på høje tid, at vi erkender, at jordbesiddelse og rent vand er fundamentale rettigheder. Det er på tide, at vi indrømmer, at en fair adgang til naturlige ressourcer virkelig kan bidrage til at hjælpe befolkningen ud af fattigdommen. Dette fremhæves i betænkningen, og derfor støtter jeg den.
<SPEAKER ID="156" NAME="Marie-Christine Vergiat  " LANGUAGE="FR">
Jeg stemte hverken for eller imod fru Jolys betænkning om den anden revision af partnerskabsaftalen AVS-EF (Cotonouaftalen).
<P>
Denne betænkning indeholder en lang række specifikke forslag om genforhandlingen af denne aftale - almindeligt kendt som Cotonouaftalen - som jeg støtter.
<P>
F.eks. behovet for at tage hensyn til situationen i verdens fattigste lande i lyset af deres særlige karakteristika, hvad angår klimaændringer, demokrati og menneskerettigheder, hjerneflugt, korruption og de særlige træk ved deres økonomier, især deres landbrugsøkonomier.
<P>
De ændringsforslag, som Det Europæiske Folkepartis Gruppe (Kristelige Demokrater) stillede, og som blev vedtaget på plenarmødet, ændrer imidlertid fuldstændigt betænkningen. Et særligt eksempel er ændringsforslag 3, der nægter befolkninger ret til at definere deres egen landbrugspolitik.
<SPEAKER ID="157" NAME="Iva Zanicchi  " LANGUAGE="IT">
Jeg stemte for den anden revision af partnerskabsaftalen AVS-EF (Cotonouaftalen). Denne aftale, der regulerer forbindelserne mellem EU og de 77 AVS-lande, hvad angår politik, handel og udviklingssamarbejde for perioden 2000-2020, blev allerede revideret i 2005.
<P>
I de bestemmelser, der er genstand for den anden revision, anmodes der med rette om, at der optages ad hoc-bestemmelser om klimaændringer, at bestemmelserne om vedvarende energi revideres, at bestemmelserne om udviklingen af landdistrikter og fødevaresikkerhed styrkes, og at der gøres større bestræbelser for at bekæmpe ulovlige kapitalbevægelser og skattely.
<P>
Jeg er sikker på, at denne revision vil gøre det muligt at styrke partnerskabsforbindelserne mellem EU og AVS-landene og sikre en større synergi og et mere omfattende samarbejde med henblik på de fælles mål, der skal nås.
