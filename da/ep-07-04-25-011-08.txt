<CHAPTER ID="011-08">
8. Internationale regnskabsstandarder for finansinformation (afstemning) 
<P>
Forslag til beslutning
<P>
Før afstemningen
<SPEAKER ID="146" NAME="Pervenche Berès" AFFILIATION="PSE">
(FR) Hr. formand! Økonomi- og Valutaudvalget ønsker på grundlag af forretningsordenens artikel 170, stk. 4, at udsætte afstemningen om denne beslutning til den anden mødeperiode i september 2007. Udsættelsen har til formål at tilpasse vores tidsplan til den nye tidsplan, som på vores anmodning blev fastlagt af Kommissionens tjenestegrene for godkendelse af regnskabsstandard IFRS 8 til erstatning af standard IAS 14.
<P>
Kommissionens forslag om at godkende IFRS 8 ville betyde, at vi indlemmede den tilsvarende amerikanske regnskabsstandard i europæisk lovgivning, uden at der var blevet foretaget en konsekvensanalyse af virkningen af en gennemførelse af en sådan standard på de børsnoterede selskaber i Europa.
<P>
Økonomi- og Valutaudvalget vil gerne minde om, at den overensstemmelse mellem regnskabsstandarderne IFRS og US GAAP, som kommissær McCreevy så brændende ønsker sig, skal føre til standarder, som giver os mulighed for at opnå den bedst mulige finansinformation. Reel overensstemmelse er langt mere, end at en af parterne blot kopierer den anden parts regnskabsstandarder.
<P>
I den forbindelse har Kommissionens tjenestegrene accepteret at revurdere deres tidsplan og på denne måde give plads for, at der gennemføres en konsekvensanalyse. Denne oplysning modtog vi pr. brev i går aftes. Økonomi- og Valutaudvalget vil også gerne minde om, at Kommissionens forslag om gennemførelsesforanstaltninger, i hvert fald på det finansielle område og inklusive standarderne for finansinformation, skal behandles inden 3 måneder. Vi håber, at Kommissionen på ny vil kunne fremlægge denne gennemførelsesforanstaltning samt resultaterne af den konsekvensanalyse, som vi nu har bedt om, for vores udvalg den 10. september 2007, således at Parlamentet under mødeperioden i september definitivt kan godkende eller afvise gennemførelsen af denne standard i europæisk lovgivning.
<P>
(Parlamentet vedtog forslaget om udsættelse af afstemningen)
