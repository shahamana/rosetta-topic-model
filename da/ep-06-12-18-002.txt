<CHAPTER ID="002">
Godkendelse af protokollen fra foregående møde
<SPEAKER ID="007" NAME="Formanden">
Protokollen fra mødet den 14. december 2006 er omdelt.
<P>
Hvis ingen gør indsigelse, betragter jeg den som godkendt.
<SPEAKER ID="008" NAME="Jean-Marie Cavada" AFFILIATION="ALDE">
(FR) Jeg skal gøre det meget kort, hr. formand. I sidste uge i Strasbourg vedtog Parlamentet en række vigtige betænkninger, herunder to vedrørende de 10 forslag til de finansielle overslag på området frihed, sikkerhed og retfærdighed for perioden 2007-2013.
<P>
Jeg vil blot benytte lejligheden under godkendelsen af protokollen til at takke Udvalget om Borgernes Rettigheder og Retlige og Indre Anliggender for det utrolig store stykke arbejde, som det har skullet færdiggøre på så kort tid, og også Parlamentets tjenestegrene, som var i stand til rette en række forstyrrende materielle fejl og tilvejebringe oversættelserne af de betænkninger, som udvalget oprindeligt havde indgivet.
<P>
Teksterne afspejler nu tydeligt plenarforsamlingens vilje, og jeg ønsker ligeledes i jeres nærvær at takke Rådets tjenestegrene, som forsynede os med oversættelser af de tekster, som vi opnåede fuld enighed om.
<SPEAKER ID="009" NAME="Formanden">
Mange tak for Deres kommentarer, hr. Cavada, der bestemt er meget relevante og afspejler den indsats, som Deres udvalg og alle de, der har samarbejdet med det for at opnå dette vigtige resultat, har gjort. Jeg ønsker Dem og alle de, der har deltaget i denne proces, tillykke.
<SPEAKER ID="010" NAME="Richard Corbett" AFFILIATION="PSE">
(EN) Hr. formand! I torsdags vedtog vi en række ændringer til forretningsordenen, herunder ændringen til den nye komitologiprocedure, for at drage fordel af den største forøgelse af Parlamentets beføjelser siden Nice-traktaten.
<P>
Jeg forstår, at der inden længe bliver offentliggjort en ny udgave af forretningsordenen. Jeg vil gerne opfordre til, at den bliver uddelt i januar, hvis det overhovedet er muligt, og jeg vil også anmode om, at den fuldføres med tilpasningen af de forskellige tal i artiklerne, der skal tilpasses automatisk uden afstemning i Parlamentet for at tage højde for Europa-Parlamentets nye størrelse. Som bekendt bliver vi flere i januar.
<SPEAKER ID="011" NAME="Formanden">
Mange tak, hr. Corbett, for Deres anmodning, der også er relevant. Som bekendt har vi et problem med oversættelserne. Parlamentets tjenestegrene har meddelt mig, at de gør alt, hvad de kan, for at der kan være en foreløbig udgave parat på alle sprog til januar. Den udgave skal anses for foreløbig, men det er under alle omstændigheder godt, at den bliver til rådighed for medlemmerne så hurtigt som muligt.
<P>
Det lader derfor til, at Deres anmodning kan blive opfyldt, og at vi til januar vil have en foreløbig udgave på alle sprog. Derefter skal de gennemgås for at sikre, at alle oversættelserne er korrekte, før vi definitivt kan betragte arbejdet med ændringen af vores forretningsorden for afsluttet.
<P>
(Protokollen fra foregående møde godkendtes)
