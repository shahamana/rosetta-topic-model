<CHAPTER ID="019">
Indlæg af et minuts varighed (forretningsordenens artikel 150) 
<SPEAKER ID="204" NAME="Formanden">
Næste punkt på dagsordenen er indlæg af et minuts varighed om politisk vigtige sager.
<SPEAKER ID="205" NAME="Damien Abad" AFFILIATION="PPE">
(FR) Hr. formand! Vi befinder os i den værste globale finanskrise siden 1929, og derfor bør Europa ikke bare se passivt til. Desuden er reguleringen af det internationale finanssystem ikke et spørgsmål om en højre-, venstre- eller endda midterorienteret politik. Det vedrører alle i hele verden. Jeg mener bestemt, at Europa skal spille en fremtrædende rolle, sådan som man kunne gøre i marts sidste år, da man opfordrede Kommissionen og medlemsstaterne til at fokusere på spørgsmålet om beskatning af internationale finanstransaktioner.
<P>
Nu, næsten et år senere, må vi komme op i omdrejninger og gøre vores yderste for at sikre, at Europa bliver en kilde til inspiration og en drivkraft vedrørende nye forslag. Jeg opfordrer derfor Parlamentet til at indtage en fælles, stærk og offensiv holdning i retning af, at man på internationalt plan indfører en skat på finanstransaktioner.
<P>
Med det franske formandskab for G20, som har gjort international finansregulering til et højt prioriteret område, har Europa en enestående mulighed for at lægge fundamentet for en humanistisk vision i lyset af en konstant foranderlig verden. Med en sådan skat ville vi få et praktisk, nyttigt og retfærdigt instrument. Europa skal helt op i førerfeltet, og det samme skal Parlamentet.
<SPEAKER ID="206" NAME="Marc Tarabella" AFFILIATION="S&amp;D">
(FR) Hr. formand! I dag, den 14. februar på Valentinsdag, vil jeg gerne påpege, at én ud af fem kvinder i Europa er offer for vold i hjemmet.
<P>
40-50 % af kvinderne i Europa er blevet udsat for sexchikane på arbejdspladsen. Vi befinder os i det 21. århundrede, og Europa har stadig ikke truffet nogen lovgivningsmæssige foranstaltninger for at udrydde vold mod kvinder. Parlamentet har gentagne gange anmodet om det, Rådet har forlangt det, og Kommissionen har lovet det, men hvor er den europæiske strategi for, hvordan man bekæmper vold mod kvinder?
<P>
Vold mod kvinder udgør den alvorligste og mest udbredte krænkelse af menneskerettighederne i Europa. Vi har brug for et europæisk tiltag for at overvinde de kæmpestore forskelle mellem vores lande, for så vidt angår beskyttelse af kvinder. Udtrykt i tal koster vold mod kvinder i hjemmet - for blot at nævne denne desværre meget udbredte type - os i dag 1 mio. EUR hver halve time. Hvis vi gerne vil have et mere moderne og mere demokratisk Europa, er vi nødt til at have en stærk strategi for, hvordan man bekæmper vold mod kvinder.
<SPEAKER ID="207" NAME="Izaskun Bilbao Barandica" AFFILIATION="ALDE">
(ES) Hr. formand! ETA har forårsaget stor smerte og skal væk for bestandig. Det baskiske samfund tager afstand fra organisationens forbrydelser. Den eneste politiske valgmulighed, som ikke fordømte dem, er blevet forbudt. Den 7. februar rettede de deres holdninger ind. De har etableret et nyt parti, der opfylder kravene, jf. de spanske love og domstolsafgørelser. De har således lyttet til det, som i årtier er blevet krævet af det baskiske samfund, institutionerne og de retsmæssige repræsentanter, der også arbejder for at sikre, at de lidelser, som ofrene har været udsat for, bliver anerkendt, og at der bliver udbetalt erstatning.
<P>
Det skal dog også nævnes, at de ekstraordinære strafferetlige kriterier, man har anvendt i Spanien over for ETA, lejlighedsvis har medført alvorlige krænkelser af de grundlæggende rettigheder. Ideologier og selv det baskiske sprog er ubegrundet blevet kriminaliseret i terrorbekæmpelsens navn. Jeg har her i Parlamentet tidligere nævnt sagen om avisen Egunkaria. Der er andre eksempler, og de må ikke gentage sig.
<P>
Vi skal af disse grunde støtte det nye partis deltagelse i det kommende valg i maj.
<SPEAKER ID="208" NAME="Oriol Junqueras Vies" AFFILIATION="Verts/ALE">
(ES) Hr. formand! I tråd med min kollega hr. Bilbao vil jeg gerne sige til Parlamentet, at den spanske regering for nogle få dage siden standsede processen med at anerkende en ny baskisk politisk gruppe i registret over politiske partier. Vi synes ikke, denne type foranstaltning er i overensstemmelse med god europæisk praksis, og man ville ikke kunne finde sager af tilsvarende karakter i de andre EU-medlemsstater.
<P>
Vi synes, det skal nævnes, at den spanske stat er blevet kritiseret adskillige gange af internationale organisationer som f.eks. Amnesty International for fortsat at udøve tortur. Vi vil også gerne påpege, at Den Europæiske Menneskerettighedsdomstol ved flere lejligheder har kritiseret denne anvendelse af tortur eller i hvert fald den kendsgerning, at sagen ikke er undersøgt godt nok.
<P>
Vi vil gerne sige, at den kendsgerning, at mange ETA-fanger holdes fængslet langt væk fra deres hjem, helt klart er i strid med de generelle retsprincipper, og at vi derfor synes, det er absolut nødvendigt, at EU bliver inddraget i fredsprocessen.
<SPEAKER ID="209" NAME="Marisa Matias" AFFILIATION="GUE/NGL">
(PT) Hr. formand! Fødevarepriserne har nået rekordhøjder og stiger igen for syvende gang i træk. Der er forskellige faktorer, som kan ligge bag denne stigning, hvoraf den første er en kortvarig faktor. Der er tale om et sammenfald af dårligt vejr i visse lande såsom Rusland og Argentina.
<P>
Der er dog to faktorer, som er af strukturel beskaffenhed, hvilket er grunden til, at jeg bringer disse to faktorer op her. Den første grund er, at nogle fødevareproducerende lande og forbrugerne dér tidligere var eksportører, men nu er importører såsom Kina. Den anden grund er den kendsgerning, at den tungtvejende indflydelse, som nogle af de store multinationale selskaber har, gør, at de kan påvirke priserne til deres fordel. Handelen med korn er et meget oplagt eksempel herpå. Dette marked domineres af seks store multinationale selskaber.
<P>
Denne situation gør derfor landbrugerne meget usikre omkring prisen på fødevarer. Europa skal atter gøre det, man for en tid siden holdt op med at gøre, dvs. beskytte EU's producenter og forbrugere. Vi kan ikke tillade os at være naive i en verden, hvor alle tyr til forskellige former for beskyttelse, og hvor de multinationale selskaber manipulerer med priserne.
<SPEAKER ID="210" NAME="Slavi Binev" AFFILIATION="NI">
(BG) Hr. formand! Jeg vil gerne tage ordet og give udtryk for min skuffelse over Kommissionens proceduremæssige apati, når man beder om skriftlige svar.
<P>
Jeg har adskillige gange fået svar på mit spørgsmål længe efter fristen på tre uger. Ikke blot er proceduren indviklet, men svarene er altid vage, lakoniske og af den type, hvor der står, at man har ret, men at sagen hører ind under andres kompetenceområde.
<P>
Jeg repræsenterer et land, hvor institutionerne for 20 år siden under en helt anden politisk styreform som en selvfølge lod sorteper på videre og ikke svarede, fordi det var lettere. Det er ikke den rigtige måde at kommunikere på. Det er den forkerte indgangsvinkel, og jeg spekulerer på, at hvis Kommissionen er så højt hævet over os parlamentsmedlemmer, hvordan er holdningen så ikke over for almindelige europæiske borgere. Og jeg er bange for svaret.
<SPEAKER ID="211" NAME="Jim Higgins" AFFILIATION="PPE">
(EN) Hr. formand! I dag er det ikke bare Valentinsdag, men også den europæiske epilepsidag, idet Sankt Valentin angivelig led af epilepsi.
<P>
Formålet med den europæiske epilepsidag er at aflive myterne og få bugt med stigmatiseringen omkring en lidelse, som seks mio. mennesker er ramt af i EU. I mit hjemland, Irland, der jo er et lille land, lever 37 000 med epilepsi hver dag. Denne kampagne har fokus på, at der skabes mere åbenhed og større viden om epilepsi, og at man tager hånd om de plejemæssige problemer, mennesker med epilepsi har.
<P>
Der er i øjeblikket enorm stor mangel på rådgivende neurologer i mit hjemland - den værste i hele EU - hvor man må vente i op til to år på en konsultation. Det er rystende. Der er en chokerende forskel i standarden for pleje af epilepsipatienter i EU.
<P>
Det, vi har brug for, er forskning og data. Vi har brug for en EU-dækkende databank, hvor vi vitterlig kan udveksle oplysninger om bedste praksis og gøre tingene bedre for nogle mennesker, der prøver at føre et normalt liv, men som ikke kan køre bil, ikke kan køre på motorcykel og ikke kan fortsætte deres almindelige liv - og alligevel er aldeles intelligente. Der er sket noget, men der er meget lang vej igen.
<SPEAKER ID="212" NAME="Sergio Gutiérrez Prieto" AFFILIATION="S&amp;D">
(ES) Hr. formand! I dag er det også den europæiske dag for seksuel sundhed. Statistikken er foruroligende, idet WHO skønner, at mere end 300 mio. mennesker hvert år uforsætligt pådrager sig en seksuelt overført sygdom.
<P>
I Europa er der, sådan som det europæiske forum for seksuel sundhed advarer om, en foruroligende stigning i antallet af uønskede graviditeter blandt teenagere som følge af, at de unge slet ikke får undervisning og information nok. Som Kommissionen siger, er der ligeledes diverse uligheder med hensyn til adgang til tjenesteydelser vedrørende seksuel sundhed mellem de forskellige medlemsstater og - i de enkelte lande - mellem borgerne alt efter indkomstniveau.
<P>
For at bekæmpe alt dette har vi brug for en europæisk strategi. Kun fem medlemsstater har planer på området, men det er lykkedes dem alle at reducere antallet af uønskede graviditeter, antallet af seksuelt overførte sygdomsinfektioner og også antallet af aborter.
<P>
Vi har brug for en fælles strategi, der har fokus på forebyggelse via uddannelse, og som omfatter informationspolitikker, en øget indsats vedrørende familieplanlægning og lettere adgang til prævention. Vi har brug for en tværgående, ambitiøs strategi uden nogen tabuer for at garantere alle europæiske borgeres ret til bedst mulig seksuel sundhed og sikkerhed.
<SPEAKER ID="213" NAME="Kristiina Ojuland" AFFILIATION="ALDE">
(EN) Hr. formand! Jeg vil gerne informere de europæiske borgere om, at den stedfortrædende repræsentant for Den Russiske Føderations faste repræsentant ved EU i sidste uge advarede mig om, at Parlamentet hverken burde have nogen forhandling eller vedtage noget beslutningsforslag om retsstatsprincippet i Rusland i denne uge, og at det, hvis dette skulle ske, ville udløse en kraftig reaktion fra Kremls side.
<P>
Jeg undrer mig over, om jeg er det eneste medlem, som russiske diplomater har forsøgt at påvirke på denne måde. Aktiviteterne fra denne bestemte russiske diplomats side er oprigtig talt chokerende og ikke i overensstemmelse med god diplomatisk skik. Det lyder nærmere som en trussel. Jeg vil gerne forsikre om, at vi som medlemmer af Parlamentet, der jo er en fri og demokratisk valgt forsamling, ikke kan - og ikke skal - følge Kremls diktater. Vi lader ikke Putin hundse rundt med os. Vi er europæiske borgere, der står for ægte værdier og ikke ligger under for trusler fra nogen.
<SPEAKER ID="214" NAME="Kyriacos Triantaphyllides" AFFILIATION="GUE/NGL">
(EL) Hr. formand! Fagforeninger, partier og markedsaktører i det tyrkisk-cypriotiske samfund i Cypern fører en stille og rolig kamp mod Ankaras politik, der bl.a. går ud på at benytte sig af politik og migration til at gøre tyrkisk-cyprioterne til en udryddelsestruet art.
<P>
Det mest triste ved hele denne sag er de respektløse og ydmygende udtalelser fra den tyrkiske premierminister, hr. Erdogan, til tyrkisk-cyprioterne. Han bad mere eller mindre om, at enhver, der reagerer mod Ankaras politik i den besatte del af Cypern, skulle straffes. Den tyrkiske premierminister har nu åbent og direkte indrømmet, at Tyrkiet har strategiske interesser i Cypern, og han beordrede uden held de tyrkisk-cypriotiske borgene til at tie.
<P>
Vi står sammen med dem. Vores kamp er deres kamp. Deres mål er vores mål. Problemet er ikke tyrkisk-cyprioterne, sådan som nogle har gået og sagt. Problemet er Tyrkiets uforsonlige og egenrådige politik.
<SPEAKER ID="215" NAME="Ágnes Hankiss" AFFILIATION="PPE">
(HU) Hr. formand! For at kunne gennemføre vores første sikkerhedsstrategi og bekæmpe terrorisme og organiseret kriminalitet på en effektiv måde er det absolut nødvendigt med højkvalitativ uddannelse i retshåndhævelse i EU, dvs. uddannelse i retshåndhævelse, der gør det muligt at harmonisere og løfte de særdeles forskellige retshåndhævelsestraditioner og de særdeles forskellige evner i de forskellige medlemsstater op på et ensartet niveau. Der venter Det Europæiske Politiakademi en fremtrædende rolle, idet der er en vigtig opgave, som skal løses. Det er beklageligt, at Cepol, Det Europæiske Politiakademi, blev kendt her i Parlamentet på grund af den tidligere ledelses formodede ulovlige og korrupte aktiviteter. Samtidig skal det nævnes - og det er der nok færre mennesker, som er klar over, og færre mennesker, som er interesseret i end i skandalerne - at udnævnelsen af nye ledere i 2010 satte gang i en yderst positiv proces med hensyn til, hvordan Det Europæiske Politiakademi fungerer. Det er derfor vigtigt ikke bare at beskæftige sig med fortiden, men også med fremtiden. For så vidt angår de kommende mål, er der kort sagt brug for to ting, nemlig at sikre den organisationsmæssige juridiske selvbestemmelse for Det Europæiske Politiakademi og de udviklingsmuligheder, der er nødvendige til akademiets fornyede aktiviteter. Jeg vil gerne have Deres støtte og opmærksomhed vedrørende dette.
<SPEAKER ID="216" NAME="Luigi de Magistris" AFFILIATION="ALDE">
(IT) Hr. formand, mine damer og herrer! I dag, den 14. februar, er det den europæiske epilepsidag. Det er en lidelse, som 6 mio. europæiske borgere er ramt af, hvoraf omkring 300 000 er italienere.
<P>
Det er derfor vigtigt, at de foreninger, herunder den italienske epilepsiforening, der er engageret i at øge forståelsen for en så alvorlig lidelse, som der stadig er stor uvidenhed omkring og manglende information om, samt hvor mange yderst ømtålelige aspekter fortsat er ukendte, arrangerer nogle muligheder for at mødes i disse dage.
<P>
Der er i de sidste par år sket nogle fremskridt på EU-plan, især via et direktiv fra 2009, men der er stadig lang vej igen, især med hensyn til at garantere fulde borgerlige rettigheder for dem, der er ramt at denne lidelse, i arbejdslivet og vedrørende mobilitet og garantere muligheden for medicinsk behandling i skoletiden.
<P>
Jeg mener derfor, at det er meget vigtigt med nogle dage, hvor man kan reflektere over de grundlæggende aspekter ved disse problemer.
<SPEAKER ID="217" NAME="Silvia-Adriana Ţicău" AFFILIATION="PPE">
(RO) Hr. formand! I december 2010 nåede arbejdsløsheden i EU-27 op på 9,6 %, dvs. 23 mio. arbejdsløse. Sammenlignet med situationen sidste år er arbejdsløsheden steget i to tredjedele af medlemsstaterne. De unge og kvinderne er blevet hårdest ramt af den økonomiske krise. Arbejdsløsheden for kvinder i EU-27 steg til 9,6 %, og ungdomsarbejdsløsheden nåede op på 21 %. I en række lande som f.eks. Spanien, Slovenien og Litauen er dette tal endda steget til over 35 %. På tilsvarende måde er kun 50 % af befolkningen over 60 år stadig i arbejde. Jobsituationen er fortsat det primære problem for de europæiske borgere.
<P>
Jeg opfordrer Kommissionen og medlemsstaterne til at træffe de nødvendige foranstaltninger for at gøre det sociale Europa til en realitet. De europæiske borgere leder efter et anstændigt arbejde, der giver en løn, som de kan leve rimeligt af, samt adgang til serviceydelser inden for social- og sundhedsområdet af god kvalitet.
<P>
Jeg opfordrer kraftigt Kommissionen og medlemsstaterne til som et højt prioriteret punkt at bevilge de finansielle midler til de tiltag, som kan skabe arbejdspladser og fremme den industrielle udvikling overalt i EU.
<SPEAKER ID="218" NAME="Anna Záborská" AFFILIATION="PPE">
(SK) Hr. formand! I november 2008 blev den fireårige Adam Azab, der er borger i Den Slovakiske Republik og EU, med tvang fjernet fra sin moder i Egypten. Domstolene i både Slovakiet og Egypten havde besluttet, at barnet skulle være i moderens pleje. Barnets fader, der er egyptisk statsborger, er ligeglad med denne beslutning. Det egyptiske politi og indenrigsministerium er hverken i stand eller villige til at finde frem til den lille Adams adresse. Hans moder, fru Katarína Azab, har været i Egypten i to og et halvt for at lede efter sin søn med hjælp fra den slovakiske ambassade. Uroen i Egypten har tvunget moderen til at vende tilbage til Slovakiet, men uden hendes søn. Hun lever fortsat i frygt for sit barns liv og helbred. Jeg anmoder Kommissionen og Parlamentet om hurtigt at skride ind og forsvare borgernes grundlæggende rettigheder. Jeg anmoder om Deres bistand til at få den lille Adam tilbage til hans moder.
<SPEAKER ID="219" NAME="Martin Ehrenhauser" AFFILIATION="NI">
(DE) Hr. formand! Det er egentlig ikke længe siden, at ordføreren vedrørende SWIFT-aftalen stod her i mødesalen og forsikrede os om, at interne europæiske overførselsdata ikke ville være omfattet af aftalen. Som vi nu ved, passede det imidlertid ikke. Virkeligheden er faktisk, at kun SEPA-transaktionsdata ikke falder ind under aftalen, mens standardmæssige EU-overførsler og selv ekspresoverførsler via SWIFTNet FIN er omfattet. Det viser sig således, at SWIFT-aftalen vil medføre en væsentlig lækage af data, og at et af hovedargumenterne for fortalerne for SWIFT-aftalen er faldet fra hinanden.
<P>
Men hvad gør Parlamentet så nu? Ingenting. Absolut ingenting! Der er ikke noget ramaskrig, men blot et forsøg på at feje disse nye oplysninger ind under gulvtæppet. Dette står i stærk modsætning til det, der sker i Forbundsdagen i Tyskland. Der har allerede været en forhandling i Forbundsdagen, og jeg fik i dag også en e-mail fra det socialdemokratiske parti i Tyskland, SPD, hvor man meget klart fremførte, at Parlamentet skal forholde sig aktivt på dette område. Det er nøjagtig det, jeg gerne vil opfordre Parlamentet til at gøre. Jeg mener, det er særdeles vigtigt, at vi stopper denne massedataoverførsel og genåbner forhandlingerne.
<SPEAKER ID="220" NAME="Antonio Masip Hidalgo" AFFILIATION="S&amp;D">
(ES) Hr. formand! I en tid med store sociale spændinger kan vi kun se yderst positivt på den store aftale om en arbejdsmarkedsdialog i Spanien, der er indgået mellem regeringen, fagforeningerne og arbejdsgiverne.
<P>
Denne aftale er et forbillede for Europa, fordi der i lang tid ikke har været en sådan milepæl. Vi skal også lægge nøje mærke til tankegangen hos Cándido Méndez, der var en af hovedaktørerne i forbindelse med den spanske aftale, og som tirsdag den 8. februar var med til mødet i Det Økonomiske og Sociale Råd i Bruxelles.
<P>
På det møde lagde hr. Méndez vægt på, at der er behov for at udvide dialogen på EU-plan og lade fagforeningerne komme til orde og komme med udspil her i EU.
<P>
Og sådan skal være.
<SPEAKER ID="221" NAME="Joanna Katarzyna Skrzydlewska" AFFILIATION="PPE">
(PL) Hr. formand! I forbindelse med vores nylige forhandling om international adoption vil jeg gerne gøre opmærksom på institutionen plejefamilie. Det er et alternativ til døgninstitutioner for børn, der venter på at blive adopteret eller få løst nogle problemer i deres "naturlige" familier. Plejefamilier er en effektiv og ønskværdig form for pleje af børn og er en specifik mulighed for socialt utilpassede børn, hvis chancer for at blive adopteret er mindst.
<P>
Vi bør opmuntre medlemsstaterne til at foretage ændringer af lovgivningen og dermed forbedre de traditionelle former for pleje i plejefamilier samt pleje i plejefamilier med mange børn eller med specialuddannede plejere og også sikre, at der er afsat passende økonomisk støtte. Organisationer for plejefamilier kunne inddrages i at udarbejde forslag til de juridiske foranstaltninger, som virkelig er tiltrængte på dette område. Plejeforældre har desuden behov for, at der etableres grupper bestående af forældre, plejere, værger og socialrådgivere, som kunne arbejde sammen på en effektiv måde, og hvor formålet ville være at yde gensidig hjælp og støtte vedrørende forældrerollen. Det er også af lige så stor betydning, at man generelt fremmer idéen om plejefamilier i samfundet, således at der kommer flere af dem, og at de nyder respekt og anerkendelse, og at deres kæmpestore bidrag til pasning af børn bliver værdsat.
<SPEAKER ID="222" NAME="Csaba Sándor Tabajdi" AFFILIATION="S&amp;D">
(HU) Hr. formand! Situationen for nationale mindretal afhænger primært af det konstruktive samarbejde mellem de politiske repræsentanter for flertallet i samfundet og mindretallet. I løbet af de sidste 20 år har det vist sig, at de ungarske mindretalsgrupper uden for Ungarn har haft succes dér, hvor mindretallets politiske lederes vilje til at samarbejde er blevet mødt med en konstruktiv holdning hos de politiske ledere, der repræsenterer flertallet i samfundet, og som har betragtet mindretallet som partnere, uanset om de var i regering eller ej. Der er ikke noget alternativ til dette samarbejde. Det glæder mig meget, at den nuværende slovakiske regering har begivet sig ind på den vej, der en skønne dag måske fører til en historisk ungarsk-slovakisk forsoning. Der må sættes en stopper for, at de nationalistiske udmeldinger fra det ene lands nationalisme provokerer det andet lands nationalisme. Jeg håber, at forskellige former for mindretalsvenligt samarbejde vil komme til at konkurrere med hinanden i de ungarsk-slovakiske relationer i stedet for nationalisme. Jeg har tiltro til, at den historiske ungarsk-slovakiske forsoning vil bringe store resultater med sig, da der ikke er noget andet alternativ for de to lande.
<SPEAKER ID="223" NAME="Georgios Toussas" AFFILIATION="GUE/NGL">
(EL) Hr. formand! Græsrodsopstanden mod de barbariske undertrykkende plutokratiske regimer i landene i EU's Middelhavsunion beviser folkets ubesejrede magt og bringer samtidig imperialisternes hykleri frem i lyset.
<P>
Nu er EU og USA helt oppe at køre over græsrøddernes frihedsrettigheder og demokratiet i bl.a. Egypten. I årevis har USA, NATO og EU konstant bakket op om og gjort sit yderste for at bestyrke disse barbariske regimer og forbedre de handelsmæssige, økonomiske, politiske og militære relationer med dem, med store erhvervsvirksomheder og med deres politiske talsmænd, hvormed man har skabt massefattigdom, elendighed, forfølgelse og omfattende bølger af økonomiske migranter og flygtninge, der sammenstuves og holdes i koncentrationslejre i EU's medlemsstater.
<P>
Mubarak er fortsat den dag i dag medformand for Middelhavsunionen. Erklæringerne fra EU og USA til de mennesker, der gør oprør i området, har et eneste formål, nemlig at desorientere befolkningerne i deres kamp. Befolkningerne bør ikke blive fanget i en fælde på grund af amerikanernes og deres allieredes indblanding. Det græske kommunistparti opfordrer befolkningerne til at give reelt udtryk for deres solidaritet med de mennesker, der kæmper denne kamp.
<SPEAKER ID="224" NAME="Antonello Antinoro" AFFILIATION="PPE">
(IT) Hr. formand, mine damer og herrer! Min hensigt med dette indlæg er at give udtryk for de bekymringer, som tusindvis af fiskerfamilier fra Syditalien, navnlig fra regionerne Campanien og Sicilien, der repræsenterer den ene halvdel af den lille fiskerflåde, nærer. Disse mennesker er ramt af et uberettiget og unødvendigt forbud mod fiskeri efter fiskeyngel, hvilket er et forbud, der overhovedet ikke er noget videnskabeligt belæg for og ikke giver den mindste mening rent politisk. Vores fiskere, der udøver en aktivitet, som er vigtig for både det nationale og europæiske bruttonationalprodukt (BNP), betragter i stadig større grad EU som en fjende, når vi agerer på denne måde.
<P>
For to-tre dage siden bad vi nogle medlemmer, hvoraf nogle også er her i Parlamentet i aften, om et møde med kommissær Damanaki. Selv om vi fik lovning på det, har vi ikke fået noget svar siden da, til trods for at kommissæren forpligtede sig til at prøve at finde en bedre løsning på hele problemstillingen, idet hun på daværende tidspunkt udviste stor politiske følsomhed.
<P>
Det piner os imidlertid igen at konkludere, at Bruxelles' bureaukrati har sejret over politikken. Jeg mener derfor, det er passende, at Parlamentet i kraft af Lissabontraktaten gør sin magt gældende én gang for alle og slipper af med visse former for stivnakkethed og snæversyn.
<P>
Vi anmoder derfor kommissæren om at henvende sig til Parlamentet om dette spørgsmål og drøfte det her i selve Parlamentet.
<SPEAKER ID="225" NAME="Antolín Sánchez Presedo" AFFILIATION="S&amp;D">
(ES) Hr. formand! Selv om fiskeripartnerskabsaftalen mellem EU og Marokko er blevet fornyet i fire år, udløber den protokol, hvor mulighederne for fiskeri og modydelser er fastlagt, den 28. februar.
<P>
Dette indebærer en risiko for, at aktiviteterne i den del af EU's flåde, der hovedsagelig beskæftiger sig med småfiskeri, vil blive afbrudt, hvilket vil få en væsentlig indvirkning på europæiske områder og byer, som er hårdt ramt af krisen. Der er også risiko for, at udviklingen af bæredygtigt fiskeri i forbindelse med protokollen og strømmen af investeringer til befolkningen i området vil ophøre.
<P>
Kommissionen anmodede i fredags Rådet om at give tilladelse til, at indlede forhandlinger om en fornyelse af protokollen, og Rådet (Landbrug og Fiskeri) holder møde på mandag.
<P>
Vi er nødt til at handle hurtigt. Jeg anmoder derfor Rådet om at give Kommissionen et mandat på dette møde, og jeg anmoder Kommissionen om at indlede samtaler i den kommende uge for at sikre en ny protokol, der indeholder alle garantierne, og nå frem til en midlertidig forlængelse af aktiviteterne for at sikre, at de fortsætter i en tilstrækkelig lang periode på et par år, så man kan nå frem til en endelig, fuldt tilfredsstillende aftale.
<SPEAKER ID="226" NAME="Jarosław Kalinowski" AFFILIATION="PPE">
(PL) Hr. formand! Ca. en milliard af verdensbefolkningen er kronisk underernærede eller sulter. I 2008 steg fødevarepriserne dramatisk, hvilket førte til fødevarerelaterede uroligheder i omkring 30 lande rundt om i verden. I dag nærmer fødevarepriserne sig det samme niveau som i 2008. Den generelle økonomiske krise har også bidraget til dette, hvilket betyder, at det er endnu mere nødvendigt at gøre sig ihærdige anstrengelser for at finde retfærdige måder, hvorpå man globalt kan distribuere fødevarer. Desværre glemmer man i EU, at den fælles landbrugspolitik først og fremmest er en politik, hvor formålet er at sikre leverance af fødevarer af høj kvalitet til passende priser til alle de europæiske forbrugere. Vi må ikke tillade yderligere afskaffelse af de instrumenter, der regulerer markedet og opretholder lagrene, inkl. lagre af korn, på et passende højt niveau. Det er også absolut nødvendigt at få sat en stopper for, at man spekulerer i dette marked - det er forkasteligt og umoralsk, at kapitalforetagender, der jagter højere overskud, skævvrider bestemmelserne om det frie marked og dømmer millioner af mennesker i hele verden til at lide af sult.
<SPEAKER ID="227" NAME="Ivailo Kalfin" AFFILIATION="S&amp;D">
(BG) Hr. formand! Resultaterne af en repræsentativ undersøgelse viser, at kun 4 % af de bulgarske studerende deltager i udvekslingsprogrammer for studerende som f.eks. Erasmus. Hovedårsagen til dette lave tal har med finansielle begrænsninger at gøre.
<P>
Den eneste måde, hvorpå man senest i 2020 kan nå målet om, at de studerendes mobilitet skal være på 20 %, er at tage finansieringsmekanismerne op til fornyet overvejelse. Man kan udarbejde to former for tiltag til dette formål. Det første er, at de studerende skal have point for mobilitet. I en undersøgelse, som London School of Economics står bag, foreslår man at etablere et europæisk instrument, hvor man får point for at tage på udvekslingsophold, hvilket vil øge de studerendes interesse.
<P>
Den anden type tiltag vedrører en forøgelse af stipendierne til de studerende, der er på udvekslingsophold. Stipendier reducerer den sociale ulighed og er den mest effektive investering i at øge uddannelsesstandarderne og den europæiske økonomis konkurrencedygtighed. Der skal bevilges flere midler fra de europæiske samt de nationale budgetter, således at de studerende kan få råd til at deltage i de europæiske mobilitetsprogrammer.
<SPEAKER ID="228" NAME="George Sabin Cutaş" AFFILIATION="S&amp;D">
(RO) Hr. formand! Jeg ser positivt på de civile bevægelser i Tunesien og Egypten, som har haft held til at vælte to diktatoriske regimer, der havde været forstokket igennem flere årtier. Oven i bekymringerne om fremtiden for den arabiske verden, hvis stabilitet den globale ligevægt er afhængig af, skal vi også tænke på et mere alvorligt problem vedrørende velfærden for borgerne både i og uden for EU.
<P>
Helt fra begyndelsen af den økonomiske krise har det været prioriteret højt at redde finans- og banksystemet og skabe balance på statsbudgetterne. Men her har vi en situation, hvor recessionens åg er skyld i uforudsigelige konsekvenser med en væsentlig geopolitisk indvirkning. I Tunesien og Egypten øgede de stigende fødevarepriser og den stigende arbejdsløshed den harme, der skyldtes de diktatoriske regimer. De manglende fremtidsudsigter og det i stadig større grad undertrykkende aktuelle klima har også en indvirkning på borgernes sindstilstand i en række medlemsstater, især i de østlige og sydlige regioner i EU. Jeg mener, det er på tide, at vi fokuserer mere på menneskers levestandard. Ellers risikerer vi at se uventede utilfredse meningstilkendegivelser fra en befolkning, der hele tiden bliver bedt om at yde ofre.
<SPEAKER ID="229" NAME="Mario Pirillo" AFFILIATION="S&amp;D">
(IT) Hr. formand, mine damer og herrer! Jeg vil gerne beskrive den alvorlige situation, italienske fiskere befinder sig i, fordi de ikke har lov til at fiske efter småsild. Dette forbud betyder umiddelbare tab for tusindvis af familier, der tjener til dagen og vejen via denne aktivitet.
<P>
Den eneste periode, hvor man må fange denne fiskeart, og som løber fra begyndelsen af januar til den 31. marts, sløses væk af en "gør ingenting"holdning hos kommissær Damanaki og hendes embedsmænd.
<P>
Den 1. februar udførte jeg selv sammen med en delegation bestående af fire andre parlamentsmedlemmer, herunder hr. Antinoro, der er til stede her i Parlamentet, lobbyarbejde over for kommissæren for at få hende til at handle snarest muligt, og hun lovede at give os et svar i løbet af nogle få dage. Men til dags dato har vi ikke fået noget svar, hvilket illustrerer kommissærens manglende evne til at reagere i en situation, der havde fortjent øjeblikkelig indgriben.
<SPEAKER ID="230" NAME="Zigmantas Balčytis" AFFILIATION="S&amp;D">
(LT) Hr. formand! Jeg vil gerne give udtryk for min bekymring, for så vidt angår Rådets vedtagelse af aftalen om en ny model for økonomisk styring. For det første er denne model kun beregnet for de medlemsstater, der er med i euroområdet. Andre medlemsstater har kun ret til at være med til at koordinere modellen. Derfor trænger det spørgsmål sig på, hvorfor det kun er de medlemsstater, der er med i euroområdet, som er berettiget til særlige økonomiske redningstiltag, når medlemsstater, der står uden for euroområdet, også står over for enorme økonomiske og finansielle problemer, og de måske også trænger til støtte fremover.
<P>
Jeg synes, at EU i det aktuelle tilfælde skaber en temmelig negativ præcedens, hvilket risikerer at skabe et såkaldt Europa i to hastigheder. Dette kan måske føre Europa i retning af stadig større variationer med hensyn til vækst- og udviklingsrater og udvande idéen om et fælles EU og skuffe vores medborgere.
<SPEAKER ID="231" NAME="Brian Crowley" AFFILIATION="ALDE">
(EN) Hr. formand! Jeg bad faktisk ikke om at få ordet, men tak for muligheden for at give udtryk for min medfølelse med familierne til de mennesker, der i torsdags, den 10. februar, mistede livet i en tragisk flyulykke i min hjemby Cork i Irland.
<P>
Hvis det ikke var for den hurtig indsats fra brandvæsenet i Cork lufthavn med at slukke ilden i flyet, ville seks andre mennesker også have mistet livet. Faktisk var to mennesker i stand til at gå væk fra ulykkesstedet, på trods af at flyet væltede rundt to gange på landingsbanen.
<P>
Det er vigtigt, at vi her i Parlamentet, da vi selv jævnligt flyver, har forståelse for, at de respektive brandvæsener i alle lufthavne i hele EU er nødt til at opretholde det højest mulige beredskabsniveau, så man kan reagere på denne slags tragedier.
<SPEAKER ID="232" NAME="Formanden">
Forhandlingen er afsluttet.
