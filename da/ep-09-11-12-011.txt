<CHAPTER ID="011">
Stemmeforklaringer (fortsat) 
<P>
- Mundtlig stemmeforklaring:
<SPEAKER ID="103" NAME="Krisztina Morvai" AFFILIATION="NI">
(HU) Hr. formand! Beretningen fra Den Europæiske Ombudsmand afspejler ikke mine erfaringer som menneskerettighedssagfører i Ungarn. Man nævner ikke, at politiet i efteråret 2006 på regeringens opfordring kvæstede, fængslede og retsforfulgte flere hundrede fredelige fodgængere og demonstranter, som mindedes en særlig begivenhed, ved en skueproces. EU har forholdt sig tavs. EU siger heller ikke noget om, at politiet siden da regelmæssigt og ulovligt har kontrolleret papirerne hos dem, der demonstrerer for forandringer, og har videooptaget dem, chikaneret dem ulovligt og ofte arresteret dem vilkårligt.
<P>
Det er også "takket" være EU's skandaløse passivitet, at 16 oppositionsaktivister i øjeblikket har siddet varetægtsfængslet i månedsvis mistænkt for en "terrorhandling". Deres "vigtigste forbrydelse" er, at de har oprettet en bevægelse for afsløring af korruption begået af regeringen. Den måde, hvorpå deres hjem er blevet ransaget og deres ejendele konfiskeret, er sammen med de konstante og grelle krænkelser af deres rettigheder som fængslede på enhver måde i strid med de europæiske menneskerettighedsstandarder.
<P>
Der er f.eks. blevet foretaget vilkårlige, intimiderende husransagninger af et stort antal maskerede kommandosoldater uden nogen autoriseret tillidsperson eller nogen anden form for garanti. Computere er blevet konfiskeret med fuldstændig tilsidesættelse af juridiske retningslinjer og uden nogen form for ekspertregistrering af de data, der opbevares i øjeblikket, hvilket giver myndighederne mulighed for at forfalske beviser og gøre regnskabet op med deres politiske modstandere. Vi forventer en beslutsom indgriben fra EU. Jeg stemte imod.
<SPEAKER ID="106" NAME="Vilija Blinkevičiūt " AFFILIATION="S&amp;D">
skriftlig. - (LT) Integration er en glimrende foranstaltning til fredsbevarelse, og denne foranstaltning kan anvendes i landene på Vestbalkan. Det er vigtigt at komme videre, at skabe gunstigere betingelser for en forenkling af visumordningen. Landene har mulighed for at udvikle tættere bånd med nabolandene og med EU. Liberaliseringen af visumordningen er baseret på en regional strategi og et europæisk perspektiv uden forskelsbehandling af alle landene på Vestbalkan. De samme kriterier, som blev opstillet i handlingsplanerne for en liberalisering af visumordningen, skal anvendes for alle de pågældende lande. Tilbage står det uløste spørgsmål om Kosovo og Albanien. Hvornår vil disse landes borgere kunne benytte sig af fordelene ved en visumfri ordning? Jeg er enig i, at der bør udformes en handlingsplan, og at man hurtigst muligt bør indlede samtaler. Albanien og Bosnien skal indhente Makedonien, Montenegro og Serbien. Visumkravene skal afskaffes med øjeblikkelig virkning, så snart Albanien og Bosnien opfylder alle de nødvendige krav.
<SPEAKER ID="107" NAME="Carlos Coelho  " LANGUAGE="PT">
EU's strategi over for regionen i det tidligere Jugoslavien blev udformet for omkring fem år siden i Thessalonikidagsordenen. Den sikrede et europæisk perspektiv for befolkningerne på Vestbalkan og gav mulighed for liberalisering af visumkravene. Det slovenske formandskab besluttede at indlede forhandlinger i 2008.
<P>
Fem lande på Vestbalkan forhandler om denne liberalisering, men Kommissionens rapport viser, at selv om de alle har gjort betydelige fremskridt, opfylder kun tre af dem (Den Tidligere Jugoslaviske Republik Makedonien, Montenegro og Serbien) betingelserne for, at denne liberalisering snart kan gennemføres, mens Bosnien-Hercegovina og Albanien ikke anses for at være parat. Jeg er enig i, at vi ikke kan skabe præcedens ved at lempe de aftalte kriterier. Vi er parat til at byde Bosnien-Hercegovina og Albanien velkommen, når de er parat til at opfylde de opstillede betingelser.
<SPEAKER ID="108" NAME="Cornelia Ernst  " LANGUAGE="DE">
Jeg mener generelt, at undtagelser fra og lempelse af visumreglerne bidrager positivt til folkenes sameksistens og til et forbedret samarbejde landene imellem. Især for Vestbalkan er det vigtigt, at alle lande i regionen stilles dette i udsigt. Derfor glæder jeg mig i høj grad over, at Bosnien-Hercegovina og Albanien vil blive medtaget i disse bestemmelser. Visumfritagelse for nogen må imidlertid ikke skade andre borgere fra Vestbalkan. Dette vil ske, hvis kun bosniske serbere og bosniske kroater fritages for visumkravet, mens bosniske muslimer ikke gør. Jeg går også ind for løsninger på mellemlang sigt for Kosovo. Dermed vil jeg gerne påpege, at Kosovo er en integreret del af Serbien og ikke har nogen status i henhold til folkeretten. Dette fritager os imidlertid ikke for forpligtelsen til at overveje, hvordan denne stat og dens borgere skal behandles fremover.
<SPEAKER ID="109" NAME="Ilda Figueiredo  " LANGUAGE="PT">
Visumordningen, der anbefales her, og som vi stemte imod, er et stort tilbageskridt for disse lande i det tidligere Jugoslavien. Under socialismen kunne deres borgere rejse til lande, der nu er med i EU, uden visum, men nu kræves det, at de har et sådant.
<P>
Desuden er denne ordning fuld af selvmodsigelser. Selv om den giver mulighed for lempelse af visumreglerne, stilles der stadig krav om en række ubegrundede procedurer, og man kræver, at passene skal indeholde biometriske data, hvorved man begår en alvorlig krænkelse af retten til privatlivets fred og til beskyttelse af personoplysninger og krænker disse landes borgeres rettigheder.
<P>
Samtidig opretholdes de uacceptable aftaler om tilbagesendelse af personer, der opholder sig i EU uden tilladelse. Landene skal underskrive disse aftaler for at kunne få adgang til systemet med visumlempelser. Ud over at dette udgør en krænkelse af indvandrernes rettigheder i sådanne situationer, er det et uacceptabelt pres på og afpresning af disse lande.
<P>
I betænkningen nævner man også dialog med Kosovo vedrørende områdets medtagelse i denne proces. Det udgør implicit en anerkendelse og er en krænkelse af folkeretten og af Serbiens suverænitet over dette område.
<SPEAKER ID="110" NAME="Bruno Gollnisch  " AFFILIATION="NI">
skriftlig. - (FR) Europas politik med systematiske visumlempelser er et ideologisk forsøg på at ødelægge EU's ydre grænser efter først at have afviklet de indre grænser. Dette har konsekvenser, som vi kun kender alt for godt: en eksplosion i indvandringsstrømme og smugleri for slet ikke at nævne de ekstraordinære muligheder, som det giver terrorister af enhver observans.
<P>
Det er uacceptabelt, at man ønsker at medtage lande som Albanien og Bosnien så at sige "på forhånd" på listen over lande, hvis borgere fritages for visumkravet. Og det er endnu mere uacceptabelt, at man stadig kræver, at Kosovo skal med i ordningen! Hvorfor ikke medtage alle verdens lande i den fri bevægeligheds navn og se stort på de mest grundlæggende sikkerhedsforanstaltninger, som magthaverne ikke desto mindre skylder deres nationer!
<P>
Og behøver nogen blive mindet om betingelserne for Kosovos såkaldte uafhængighed i form af en ensidig erklæring? Behøver nogen blive mindet om, at denne uafhængighed ikke engang anerkendes af alle EU-landene? Og behøver nogen blive mindet om kosovoserbernes tragiske skæbne, som forfølges på deres forfædres nu koloniserede jord?
<SPEAKER ID="111" NAME="Sylvie Guillaume  " AFFILIATION="S&amp;D">
skriftlig. - (FR) Jeg stemte for Fajon-betænkningen om visumliberalisering for Vestbalkan, fordi Europa-Parlamentet skal sende et stærkt budskab til alle landene på Vestbalkan om, at vi støtter dem i deres bestræbelser på at opfylde de kriterier, som Kommissionen opstillede i forbindelse med liberaliseringen af visumpolitikken. Disse kriterier er allerede opfyldt for Serbiens og Montenegros vedkommende, men det har endnu ikke været muligt at give grønt lys for Albanien og Bosnien.
<P>
Mange unge mennesker i disse lande mærker nu, hvordan unge østtyskere på den anden side af Muren plejede at have det. Men i dag er det svært at forstå, at unge bare et stenkast fra Slovenien ikke kan lære Europa at kende eller forestille sig en fremtid inden for EU. Bosnien opfylder næsten 90 % af Kommissionens kriterier. Vi skal presse på, for den politiske situation kan forværres, hvis ikke der sendes et stærkt budskab. Endelig er vi nødt til at finde en løsning på situationen i Kosovo, den eneste del af Balkan, der holdes uden for denne proces.
<SPEAKER ID="112" NAME="Ian Hudghton  " AFFILIATION="Verts/ALE">
skriftlig. - (EN) Initiativer til liberalisering af visumkravene for borgere fra Balkanlandene bør hilses velkommen. Efterhånden som stabiliserings- og associeringsprocesserne udvikler sig med disse lande, og de bevæger sig fra potentiel kandidatstatus til fuld kandidatstatus, virker det hensigtsmæssigt, at deres borgere kan opnå en større grad af fri bevægelighed. Jeg støtter fuldt ud ændringsforslagene fra min egen gruppe. Parlamentet har tidligere opfordret alle EU's medlemsstater til at anerkende Kosovos uafhængighed, og Serbien bør gennemføre de samme foranstaltninger og kontroller ved sin grænse til Kosovo som ved andre internationalt anerkendte grænser.
<SPEAKER ID="113" NAME="Isabella Lövin  " LANGUAGE="SV">
Jeg er naturligvis tilhænger af at fremme rejsemulighederne for borgere fra tredjelande, der ønsker at rejse til EU, herunder borgere fra Balkanlandene, og derfor ville jeg gerne have støttet denne betænkning. Desværre vedtog man en række ændringsforslag om, at biometriske data skal medtages i passene. Dette kan føre til såvel manglende retssikkerhed som indgriben i privatlivets fred, og derfor stemte jeg hverken for eller imod ved den endelige afstemning.
<SPEAKER ID="114" NAME="Jean-Luc Mélenchon  " AFFILIATION="GUE/NGL">
skriftlig. - (FR) Vi nægter ikke at godkende den visumfritagelse, man ønsker for Serbien, Makedonien, Montenegro, Albanien og Bosnien-Hercegovina.
<P>
Når vi afviser denne betænkning er det, fordi vi ikke accepterer at blive påduttet en de facto-anerkendelse af Kosovo som stat.
<P>
Spanien, Cypern, Grækenland, Rumænien, Slovakiet og Bulgarien er stærke modstandere af dette. Derfor har EU stadig ikke nogen fælles holdning til dette. Men hvis man indleder forhandlinger om visumliberalisering med Kosovo, som det kræves i betænkningen, forudsætter det, at man anerkender Kosovo som stat. Dette er på alle måder en overtrædelse af folkeretten.
<SPEAKER ID="115" NAME="Nuno Melo  " LANGUAGE="PT">
Selv om jeg stemte for denne betænkning, mener jeg, at denne proces skal overvåges nøje. Indførelsen af visumfritagelser for borgere fra disse lande kræver, at vi er opmærksomme på de omstændigheder, hvorunder det foregår. Vi skal navnlig huske på behovet for at bekæmpe ulovlig indvandring, menneskesmugling og organiseret kriminalitet.
<P>
Af alle disse grunde mener jeg, at den forsigtighed, som Det Europæiske Folkepartis Gruppe (Kristelige Demokrater) udviser over for Albanien og Bosnien-Hercegovina, er fuldt ud begrundet, og jeg gentager, at de lande, der får mulighed for visumfritagelse, skal holdes under skarpt opsyn. Sikkerheden ved Europas grænser skal være et centralt aspekt i europæisk politik. Ellers kan der ske det, at vi efter en lempelse af indrejsekravene er ude af stand til at opretholde og håndhæve reglerne inden for EU.
<SPEAKER ID="116" NAME="Willy Meyer  " AFFILIATION="GUE/NGL">
skriftlig. - (ES) Jeg er ikke imod en visumliberalisering for landene i det vestlige Balkan. Jeg stemte imidlertid imod Fajon-betænkningen, fordi det er uacceptabelt at overveje en visumliberalisering i forhold til Kosovo, når vi ikke anerkender dets uafhængighed. Hvad international lovgivning angår, er Kosovos uafhængighed en ulovlig handling. Derfor kan EU ikke forhandle om en visumliberalisering eller noget som helst andet med et territorium, der er uafhængigt på ulovlig vis. At stemme for Fajon-betænkningen betyder indirekte en anerkendelse af Kosovos uafhængighed, og det er ikke acceptabelt. Desuden kan vi under ingen omstændigheder acceptere krav om biometriske data til brug for udstedelse af visa.
<SPEAKER ID="117" NAME="Andreas Mölzer  " LANGUAGE="DE">
En afskaffelse af visumkravet for Serbien, Montenegro og Makedonien må i høj grad bifaldes, da Kommissionens anbefaling kommer, efter at der er foretaget en omhyggelig vurdering, og efter at de stillede krav er opfyldt. Inkludering af Bosnien-Hercegovina og Albanien må imidlertid afvises. Der er risiko for, at der med en inkludering af disse lande vil blive åbnet en ladeport for organiseret kriminalitet, menneskehandel og indvandring. Kosovo er i øjeblikket kun i stand til at opretholde sin regering med massiv EU-støtte, og af den grund er det for indeværende nytteløst at forhandle om visumfritagelse. Vi har brug for at forbedre formidlingen af grundlaget for disse beslutninger, samtidig med at vi skal gøre det klart for Albanien, Kosovo og Bosnien-Hercegovina, at de stadig bliver nødt til at gøre sig større anstrengelser for at blive klar til at komme med i den europæiske klub.
<SPEAKER ID="998" NAME="Franz Obermayr  " LANGUAGE="DE">
Betingelserne og mulighederne for at lempe visumkravene er blevet drøftet i forhold til fem stater i det vestlige Balkan - Albanien, Bosnien-Hercegovina, Den Tidligere Jugoslaviske Republik Makedonien, Montenegro og Serbien. Ifølge Kommissionens forslag har Makedonien, Montenegro og Serbien opfyldt størsteparten af målene, og derfor skal de nu have fjernet visumkravet. Den betænkning, vi forhandler om, refererer også til fremskridtene i Albanien og Bosnien-Hercegovina samt til et tilsvarende skifte for disse lande til positivlisten over visumfri stater i den nærmeste fremtid. På grund af den potentielle og illegale indvandring fra disse lande samt foruroligende radikale islamiske tendenser i især Bosnien-Hercegovina og Albanien stemmer jeg imod en vedtagelse af betænkningen. I øvrigt ville mit hjemland Østrig blive særlig berørt på grund af sin geografiske placering tæt på det vestlige Balkan. Visumkravet i forhold til de pågældende stater udgør en vis modvirkning af uønsket indvandring og bør derfor opretholdes indtil videre.
<SPEAKER ID="118" NAME="Carl Schlyter  " LANGUAGE="SV">
Jeg går naturligvis ind for at gøre det lettere for borgere fra tredjelande at rejse til EU. Det inkluderer borgere fra de baltiske stater, og jeg ville derfor gerne have støttet denne betænkning. Desværre blev der vedtaget en række ændringsforslag, ifølge hvilke det kræves, at der indføjes biometriske data i pas. Det er noget, jeg altid har været imod, fordi det udgør en indtrængen i privatlivets fred og også medfører manglende retssikkerhed. Jeg undlod derfor at stemme ved den endelige afstemning.
<SPEAKER ID="119" NAME="Marie-Christine Vergiat  " AFFILIATION="GUE/NGL">
skriftlig. - (FR) Da jeg går ind for at afskaffe korttidsvisa, stemte jeg for fru Fajons betænkning, fordi den er et skridt i den rigtige retning. Takket være denne foranstaltning vil de fleste statsborgere i de omhandlede lande ikke længere være underlagt de administrative formaliteter, der kræves, for at ambassaderne kan udstede visa.
<P>
Ikke desto mindre beklager jeg, at denne undtagelse kun gælder for personer, der har et biometrisk pas, idet jeg mener, at dette er uforeneligt med beskyttelse af persondata og privatlivets fred.
<P>
Jeg er også chokeret over, at kun to af de tre samfund i Bosnien-Hercegovina, serberne og kroaterne, vil få gavn af denne foranstaltning, og at indbyggerne i Kosovo vil blive udelukket fra den.
<P>
De europæiske borgeres status må ikke blive brugt til at afgøre spørgsmålet om medlemsstaternes status og i endnu mindre grad til at genoplive spændingerne, som allerede er kraftige, i dem.
<P>
I Balkan skal alle EU-statsborgere og -borgere behandles på lige fod. Menneskers frie bevægelighed skal være en grundlæggende rettighed i Europa.
<SPEAKER ID="121" NAME="Regina Bastos  " LANGUAGE="PT">
Formålet med Kommissionens forslag er at oprette en ny EU-mikrofinansieringsfacilitet til fordel for beskæftigelse, som vil bidrage til, at ubeskæftigede får en chance for at starte på en frisk, og til at jævne vejen for nogle af de dårligst stillede grupper i Europa, herunder unge mennesker, så de kan igangsætte deres egne virksomheder. Denne facilitet vil øge omfanget af den økonomiske støtte, der er målrettet nye iværksættere under de aktuelle, stramme kreditforhold. Dog kan jeg ikke gå ind for Kommissionens forslag om at omfordele en del af budgettet (100 mio. EUR) fra Progress - et fællesskabsprogram for beskæftigelse og social solidaritet - til EU-mikrofinansieringsfaciliteten. At omfordele beløb fra Progress ville sende et forkert signal, idet Progress' målgrupper er de mest sårbare befolkningsgrupper. EU-mikrofinansieringsfaciliteten skal have en separat post i budgettet.
<SPEAKER ID="122" NAME="David Casa  " LANGUAGE="EN">
Da Parlamentet stadig mangler at afslutte sin undersøgelse af mikrofinansieringsfaciliteten, står det endnu ikke klart, om de midler, der skulle gøres tilgængelige for denne facilitet, måske ville komme fra Progress. Af den grund er det afgørende vigtigt, at Kommissionen undlader at fordele midler, der i øjeblikket findes i Progress. Jeg har derfor stemt for denne beslutning.
<SPEAKER ID="997" NAME="Proinsias De Rossa  " LANGUAGE="EN">
Jeg stemte for denne beslutning imod Kommissionens forslag til udkast om det årlige arbejdsprogram for Progress for 2010, fordi Kommissionen klart har overskredet sine beføjelser. Den har forsøgt at omfordele budgetmidler fra Progress-programmet til mikrofinansieringsfaciliteten, før Parlamentet har truffet en beslutning. Kommissionen skal respektere Parlamentets prærogativ og vente, indtil alle tre institutioner, Parlamentet, Rådet og Kommissionen, er blevet enige om mikrofinansieringsfaciliteten, før den fremlægger et udkast til det årlige arbejdsprogram for Progress.
<SPEAKER ID="123" NAME="Ilda Figueiredo  " LANGUAGE="PT">
Vi stemte for denne beslutning, da vi er enige med Udvalget om Sociale Anliggender og Beskæftigelse i dets modstand mod Kommissionens holdning, som er at tage penge fra Progress for at bruge dem til finansiering af et mikrokreditprogram. Hvis Kommissionen ønsker at oprette et mikrokreditprogram, bør den gøre det med nye midler og ikke på bekostning af Progress.
<P>
Under alle omstændigheder har Parlamentet endnu ikke fuldført sin undersøgelse af Kommissionens forslag om mikrofinansieringsfaciliteten, og derfor bør Kommissionen afholde sig fra at vedtage særlige foranstaltninger med hensyn til finansiering af Progress-programmet, indtil lovgivningsproceduren for mikrofinansieringsfaciliteten er afsluttet.
<P>
Dette er grunden til, at der er en klar modstand mod at vedtage Kommissionens udkast til beslutning om det årlige arbejdsprogram for Progress for 2010 og listen over aktiviteter efter politikområder.
<P>
Vi mener også, at det korrekte vil være, at Kommissionen trækker sit udkast til beslutning om det årlige arbejdsprogram for Progress for 2010 og listen over aktiviteter efter politikområder tilbage og fremsætter et nyt forslag.
<SPEAKER ID="124" NAME="Lívia Járóka  " LANGUAGE="HU">
I de aktuelle og globale økonomiske nedgangstider er enkle finansielle instrumenter, der kan medvirke til finansiering af virksomheder, af særlig betydning, især i underudviklede områder eller for visse befolkningsgrupper. Med mikrokreditsystemet, der fungerer i adskillige lande og på flere kontinenter, er det også bevist, at når der sørges for hensigtsmæssig undervisning og overvågning, kan man med dette system bistå de mest sårbare grupper, som ikke kan undgå alvorlige problemer på arbejdsmarkedet. Progress-mikrofinansieringsfaciliteten som foreslået af Kommissionen udgør et yderst vigtigt initiativ, der måske kan bidrage til at udfylde denne rolle med hensyn til at reintegrere de grupper, som er ramt af social eksklusion. Indtil den fælles beslutningsprocedure mellem Kommissionen og Parlamentet er kommet godt i gang, og der er fuld klarhed om budgettet for mikrofinansieringsfaciliteten, ville det imidlertid være fornuftigt, hvis Kommissionen trækker sit forslag om det årlige arbejdsprogram for Progress for 2010 tilbage og ikke præsenterer sine medlovgivere for en fuldbyrdet kendsgerning. Det betyder, at når først den fælles beslutningsprocedure er overstået, ville Parlamentet kunne træffe en fri og ansvarlig beslutning om dette afgørende spørgsmål.
<SPEAKER ID="125" NAME="Andreas Mölzer  " LANGUAGE="DE">
Jeg stemte for forslaget til beslutning om Kommissionens udkast til beslutning om Progress-mikrofinansieringsfaciliteten, da jeg betragter det som absolut nødvendigt, at lovgivningsproceduren afsluttes, før der træffes yderligere foranstaltninger. Hvad indholdet angår, bakker jeg naturligvis helt klart op om idéen om at etablere en mikrofinansieringsfacilitet.
<SPEAKER ID="126" NAME="Derek Vaughan  " LANGUAGE="EN">
Jeg besluttede mig for at støtte dette forslag til beslutning, eftersom jeg er imod Kommissionens forslag om at reducere finansieringsrammen for programmet for beskæftigelse og social solidaritet, Progress, med 100 mio. EUR og omfordele disse penge til EU-mikrofinansieringsfaciliteten til fordel for beskæftigelse og social integration. Progress-programmet har nu kørt i tre år, og generelt har det haft en positiv virkning. Jeg bifalder forslaget om at etablere mikrofinansieringsfaciliteten, da jeg mener, den vil bidrage til at give nogle af Europas dårligst stillede grupper en ny start ved at øge mængden af og adgangen til mikrolån og derved hjælpe folk med at igangsætte deres egne virksomheder. Jeg mener dog ikke, at man bør bringe Progress-programmet i fare ved at omfordele midler til mikrofinansieringsfaciliteten. Jeg vil gerne opleve, at begge programmer gennemføres fuldt ud, og derfor har jeg stemt for dette forslag.
<SPEAKER ID="127" NAME="Silvia-Adriana Ţicău  " LANGUAGE="RO">
Jeg stemte for Parlamentets beslutning om det årlige arbejdsprogram for Progress for 2010 og listen over aktiviteter efter politikområder. Jeg finder det vigtigt, at Parlamentet, Rådet og Kommissionen først og fremmest når til enighed om forslaget om at oprette Progress, en EU-mikrofinansieringsfacilitet til fordel for beskæftigelse og social solidaritet, samt om forslaget om at ændre Progress-fællesskabsprogrammet. Ifølge forslagene skal 100 mio. EUR omfordeles til finansiering af Progress, den nye EU-mikrofinansieringsfacilitet til fordel for beskæftigelse og social solidaritet, for at gennemføre den "fælles indsats for beskæftigelsen" som omtalt i Kommissionens meddelelse KOM(2009)257. Jeg mener, at beløbet på 100 mio. EUR ikke er tilstrækkeligt til at opnå de foreslåede målsætninger. Derfor stemte jeg for, at Kommissionen trækker sit udkast til beslutning om det årlige arbejdsprogram for Progress for 2010 og listen over aktiviteter efter politikområder tilbage, og at den nye Kommission fremsætter et nyt forslag, efter at Lissabontraktaten er trådt i kraft, og efter at Parlamentet, Rådet og Kommissionen er nået til enighed om det forslag, Kommissionen fremsætter over for Parlamentet og Rådet, samt om det ændrede forslag.
<SPEAKER ID="129" NAME="Maria Da Graça Carvalho  " LANGUAGE="PT">
Jeg bifalder EU's indsats for at styrke forbindelserne med Rusland til gavn for større stabilitet, sikkerhed og fremgang i Europa. Et af de mest afgørende områder for samarbejdet mellem EU og Rusland er specifikt energi og energisikkerhed. Det er afgørende at skabe den nødvendige stabilitet, så forsyningssikkerheden for EU-medlemsstaterne og deres forbrugere garanteres.
<P>
Jeg håber, at energidialogen og de tilsagn, der bliver givet på det kommende topmøde EU-Rusland, på lang sigt vil føre til større gennemsigtighed og levedygtighed i energisektoren, og at denne sektor til gengæld kan bidrage til at etablere nye, strukturelle forbindelser mellem de to blokke via udvikling af et kommercielt og økonomisk samarbejde. Af lige så stor betydning er samarbejdet mellem EU og Rusland om klimaændringerne, så der sikres en global aftale på konferencen i København. Jeg vil gerne understrege det strategiske i forbindelserne mellem EU og Rusland, og at de bidrager til processen med at skabe gensidig forståelse og tillid, hvilket er afgørende for at skabe fred og stabilitet på hele det europæiske kontinent.
<SPEAKER ID="130" NAME="David Casa  " LANGUAGE="EN">
Et topmøde mellem EU og Rusland vil finde sted den 18. november 2009. I de seneste år har EU og Rusland udviklet et stærkt forhold, men der er visse områder, hvor en styrkelse er påkrævet. Jeg mener, at man med den foreliggende beslutning tackler områderne godt, og har derfor stemt for denne beslutning.
<SPEAKER ID="131" NAME="Edite Estrela  " LANGUAGE="PT">
Jeg stemte for denne beslutning, idet jeg mener, at dette topmøde er særlig vigtigt, fordi det afholdes lige før konferencen i København om klimaændringerne, og det kan udgøre en fremragende mulighed for at styrke forbindelserne mellem EU og Rusland. Dette partnerskab kan spille en afgørende rolle på verdensscenen på grund af virkningerne af den økonomiske og finansielle krise, forberedelserne til København og underskrivelsen af en fremtidig aftale om at oprette et system for tidlig varsling for at sikre større energisikkerhed mellem EU og Rusland, således at samarbejdet på dette område fremmes yderligere.
<SPEAKER ID="132" NAME="Diogo Feio  " LANGUAGE="PT">
På et tidspunkt, hvor det genforenede Europa fejer 20-års-dagen for Berlinmurens fald, er forbindelserne mellem EU og Rusland af særlig betydning, og de fortjener omhyggelige overvejelser.
<P>
Det står i dag klart, at den bølge af optimisme omkring frihed og demokrati, som opstod efter jerntæppets fald, har været udsat for en række skuffelser, og at Rusland langt fra er det demokrati styret af retsstatsprincippet, som det blev forudset dengang, og som alle stadig ønsker at opleve. Det er derfor kun naturligt, at folk er skuffede over de langsommelige ændringer.
<P>
Når det er sagt, må jeg kraftigt fordømme den europæiske venstrefløjs revisionistiske bestræbelser på at male skønbilleder af kommunismens afskyelige forbrydelser og opfinde perfekte verdener i fortiden, hvorved man krænker mindet om dem, der kæmpede for at befri folk fra det sovjetiske diktatur.
<P>
Dette topmøde giver EU mulighed for at styrke sine forbindelser med Rusland og gøre det på en konsekvent måde, der er produktiv for begge parter, samtidig med at man udviser den nødvendige fasthed og forsigtighed i spørgsmål som f.eks. energi, forsvar, demokrati og menneskerettigheder.
<P>
Tildelingen af Sakharovprisen til Memorial viser både, hvor meget der stadig skal gøres, og at Parlamentet har sin opmærksomhed rettet mod Rusland. Jeg håber, at de andre EU-institutioner vil følge dets eksempel.
<SPEAKER ID="133" NAME="Ian Hudghton  " LANGUAGE="EN">
Jeg stemte for beslutningen om Rusland, der er en af EU's vigtigste partnere. Det er afgørende vigtigt, at EU og Rusland har et stærkt arbejdsforhold. På det kommende topmøde i Stockholm vil der blive drøftet en række spørgsmål, som er vigtige for EU og Rusland, ja, faktisk det globale samfund i bred forstand, og Parlamentet har i dag udsendt et fælles budskab med fokus på de vigtigste interesseområder.
<SPEAKER ID="134" NAME="Jean-Marie Le Pen  " AFFILIATION="NI">
skriftlig. - (FR) Rusland er uden tvivl det eneste land i verden, De aldrig vil synes om, og hvis krav, behov og følsomhed De systematisk skjuler. Det er sandt, at sovjetrusserne igennem næsten 50 år havde halvdelen af Europa under deres åg, at tanksene på blodig vis undertrykte håbet om fred i Budapest i 1956, i Prag i 1968, i Polen ...
<P>
Dengang var Deres misbilligelse imidlertid meget mere diskret - hvis den overhovedet var der! Selv da Berlinmuren faldt i 1989, hvor mange ledere i Europa håbede og bad da til, at kommunismen blot ville blive reformeret, og at status quo ville blive opretholdt? Som om det blodigste diktatur i det 20. århundrede og dets 150 mio. døde kunne reformeres!
<P>
Rusland er imidlertid ikke Sovjetunionen. Det er et prægtigt land, som vi skal etablere privilegerede forbindelser med, fordi vi har fælles interesser og gensidig gavn af sådanne forbindelser, men frem for alt fordi Rusland i modsætning til Tyrkiet ubestrideligt udgør en del af Europas geografi, kultur, ånd og civilisation.
<SPEAKER ID="135" NAME="Nuno Melo  " LANGUAGE="PT">
Det kommende topmøde mellem EU og Rusland finder sted 20 år efter Berlinmurens fald. Det symbolske ved anledningen minder os om to grundlæggende idéer, som vi skal holde os for øje.
<P>
For det første vil frihedsværdierne, respekten for grundlæggende rettigheder, demokrati, fred og staternes suverænitet fortsat have fuld gyldighed og være en rettesnor for EU i dets interne og eksterne politikker, og de bør også være en rettesnor for et land som Rusland, hvis rolle i det internationale samfund er og bør være grundlæggende. Jeg er imidlertid ked af at måtte påpege, at Rusland ikke har vist sig at bruge disse værdier som en rettesnor.
<P>
De seneste 20 år tjener også til at minde os om, at Europas forbindelser med Rusland nu er anderledes, eftersom de er baseret på dialog. Rusland er ikke Europas allierede, som vi deler værdier med, det er en nabo, som vi deler et geografisk område, uoverensstemmelser og fælles interesser med, som f.eks. situationen i Afghanistan. Denne realitet bør være vores udgangspunkt for at udarbejde en ny samarbejdsaftale i fremtiden. Kommunismens fald betyder ikke, at uoverensstemmelserne er forbi, men det betyder, at konfrontationernes tid, for så vidt angår disse forbindelser, er forbi.
<SPEAKER ID="136" NAME="Willy Meyer  " AFFILIATION="GUE/NGL">
skriftlig. - (ES) EU og Rusland har et stort ansvar med hensyn til hele Europas stabilitet, sikkerhed og fremgang.
<P>
Et af formålene med samarbejdet mellem EU og Rusland inden for Kvartetten burde være at lægge pres på Israel for at få landet til at overholde aftalerne, indstille opførelsen af bebyggelser og genoptage forhandlingerne for at finde en hurtig løsningsmodel for oprettelse af en uafhængig palæstinensisk stat. Efter vores opfattelse burde de eksterne forbindelser være baseret på respekt for alle staters suverænitet og territoriale integritet, ikke på at der skabes indflydelsesområder.
<P>
Vi bifalder den fortsatte udveksling af synspunkter om menneskerettighederne i Rusland. Vi bemærker dog den bekymring, Rusland har udtrykt med hensyn til krænkelser af menneskerettighederne i EU, især hvad angår de russisktalende mindretal i de baltiske lande.
<P>
Jeg undlod at stemme om denne beslutning, fordi Den Europæiske Venstrefløjs Fællesgruppe/Nordisk Grønne Venstre er imod ethvert initiativ, der kunne føre til et nyt våbenkapløb. Vi er imod de amerikanske planer om at installere et missilskjold på en EU-medlemsstats territorium. Vi afviser også enhver form for samarbejde mellem USA, Rusland, EU og NATO om at opbygge et raketforsvarssystem.
<SPEAKER ID="137" NAME="Andreas Mölzer  " LANGUAGE="DE">
Selv om det fælles forslag til beslutning om topmødet mellem EU og Rusland refererer til vores vigtige, fælles bånd og visse fælles interesser, er det et udtryk for en uacceptabel indblanding i interne forhold. I forslaget søger man at forbyde Rusland at forhandle med individuelle EU-medlemsstater om energiprojekter. EU's ensidige syn på konflikten i Georgien, hvor EU tydeligvis bakker op om Georgien, er imod dets rolle som fair og uafhængig observatør. Den generelle tone i dette forslag ville ikke bidrage til at forbedre forbindelserne med dette land, som er vigtigt for Europa. Jeg stemte derfor imod dette forslag til beslutning.
<SPEAKER ID="996" NAME="Franz Obermayr  " LANGUAGE="DE">
Der er helt givet mangler i Rusland i relation til demokrati og retsstatsprincippet. Ikke desto mindre tror jeg ikke, at vi bør give os af med selvretfærdig indblanding i andre staters interne, politiske forhold og da slet ikke, når man betænker, at EU bestemt ikke kan påtage sig at være rollemodel, hvad demokrati angår. Vores ensidige syn på konflikten i Georgien er, mener jeg, også en fejltagelse. Set i lyset af disse overvejelser stemte jeg imod forslaget til beslutning om topmødet EU-Rusland.
<SPEAKER ID="138" NAME="Czesław Adam Siekierski  " LANGUAGE="PL">
Jeg stemte for beslutningen om topmødet EU-Rusland, fordi det forestående topmøde mellem EU og Rusland i Stockholm er en anledning til at gennemtænke de væsentligste problemer i dette strategiske samarbejde. At udvikle en effektiv opskrift på dialog med Den Russiske Føderation kræver en ensartet og fælles politik fra EU's medlemsstater. Vi skal huske, at betingelsen for at virkeliggøre et sådant koncept må være, at vi ser ud over enkelte medlemsstaters interesser. Idéen om en ensartet og fælles politik har særlig betydning i forbindelse med sikkerheden i EU's energipolitik. Hvad angår dette spørgsmål, må EU's fælles interesser stå over bestræbelser på at varetage private interesser i forbindelserne med Rusland.
<P>
Et andet vigtigt forhold ved forbindelserne mellem EU og Rusland er spørgsmålet om det østlige partnerskab. Rusland bør forstå, at dette projekt ikke er rettet mod Rusland. Udviklingen af en strategi til sikring af stabilitet og udvikling i regionen er til fordel for både EU-staterne og Rusland. En anden væsentlig udfordring for bilaterale forbindelser er kriterierne for at vurdere problemet med overholdelse af menneskerettighederne og retsstatsprincippet i Rusland. EU-staterne bør spørge sig selv, om det set fra en rent europæisk synsvinkel er muligt at anerkende nogle af Ruslands handlinger som fuldt demokratiske.
<SPEAKER ID="139" NAME="Peter Skinner  " LANGUAGE="EN">
Forbindelserne mellem EU og Rusland drejer sig helt klart om andet end blot handel. Menneskerettighedernes status i Rusland er til meget stor bekymring for mange borgere i hele EU. Fattigdom og kriminalitet minder os til stadighed om, at mange i Rusland, især de ældre, befinder sig i en ofte dårlig økonomisk situation.
<P>
For dem, der vil have demokratiske reformer, står det også klart, at mod og afvigende meninger mødes med chikane og undertiden ekstrem vold. Journalister og internationalt respekterede menneskerettighedsaktivister må og skal nyde de stærkeste rettigheder og den bedste beskyttelse i ethvert demokratisk system. Attentatet på Maksharip Aushev sætter fokus på den brutalitet, som protester desværre mødes med.
<SPEAKER ID="140" NAME="Bogusław Sonik  " AFFILIATION="PPE">
skriftlig. - (PL) Der er i øjeblikket forhandlinger i gang med Rusland. De begyndte sidste år og vedrører en ny traktat mellem EU og Rusland. I forhandlingerne tages der højde for den eksisterende partnerskabs- og samarbejdsaftale mellem EU og dets medlemsstater på den ene side og Den Russiske Føderation på den anden side. Parlamentet har altid understreget betydningen af spørgsmål som menneskerettigheder, energisikkerhed og minoritetsrettigheder, så også denne gang kan det ikke undgås, at disse spørgsmål bliver rejst på topmødet. Det er meget væsentligt for EU at have gode forbindelser med Rusland, fordi det er en vigtig og værdifuld partner for EU, men det kan under ingen omstændigheder tillades, at EU ikke skulle kunne stille spørgsmål, som er ubehagelige for Den Russiske Føderation. Det er især værd at bemærke ændringsforslag 3 til beslutningen om topmødet EU-Rusland i Stockholm, som er vedtaget af Parlamentet, og hvori der tilføjes et nyt punkt 9a i beslutningen: 'understreger, at udviklingen af infrastrukturforbindelser mellem EU og Den Russiske Føderation er til gavn for begge parter og derfor bør fremmes og baseres på lavest mulige økonomiske og miljømæssige omkostninger; opfordrer i høj grad Rusland til i forbindelse med samarbejde med EU om energiprojekter at overholde de grundlæggende principper, der er fastsat i energichartret'.
<P>
Kun med et forenet standpunkt hos alle medlemsstaterne, herunder en forenet holdning hos Rådet, Parlamentet og Kommissionen, kan der skabes en endelig form for den nye rammeaftale for samarbejdet mellem EU og Rusland.
<SPEAKER ID="142" NAME="David Casa  " AFFILIATION="PPE">
skriftlig. - (EN) Alzheimers sygdom og andre neurodegenerative sygdomme rammer et utrolig stort antal borgere i EU. I øjeblikket er der kun få oplysninger om, hvordan disse sygdomme kan undgås og behandles. På grund af disse sygdommes alvorlighed er det afgørende, at der gøres mere på EU-niveau for at tackle disse spørgsmål. Af den grund har jeg stemt for denne betænkning.
<SPEAKER ID="143" NAME="Nessa Childers  " LANGUAGE="EN">
Jeg stemte for denne beslutning på grund af vigtigheden af at tackle Alzheimers sygdom i Europa. Som medlem af Udvalget om Miljø, Folkesundhed og Fødevaresikkerhed er jeg vant til at investere tid og kræfter på et spørgsmål nu, for at det kan gavne kommende generationer. Efterhånden som Europas befolkning bliver ældre, er der lagt op til, at Alzheimers sygdom bliver mere udbredt i hele EU. Derfor er det afgørende, at Parlamentet tackler dette problem nu for at prøve at modvirke noget af den skade, denne stigning i Alzheimer-tilfælde vil forårsage.
<SPEAKER ID="144" NAME="Edite Estrela  " LANGUAGE="PT">
Jeg stemte for forslaget til beslutning om fælles programmering af forskning til bekæmpelse af neurodegenerative sygdomme, fordi jeg mener, det er nødvendigt at styrke foranstaltningerne til fremme af forskning i disse sygdomme på EU-niveau, især Alzheimers sygdom. Da 7,3 mio. mennesker lider af Alzheimers eller lignende sygdomme (et antal, man anslår vil blive fordoblet inden 2020), er det særlig vigtigt at fremme forebyggelse og tidlig diagnosticering samt behandling af neurodegenerative sygdomme.
<P>
Jeg mener, at art. 182, stk. 5, i Lissabontraktaten, hvori den fælles beslutningsprocedure for gennemførelse af et EU-forskningsområde fastlægges, ville kunne udgøre et mere hensigtsmæssigt lovgrundlag for fælles programmeringsinitiativer fremover på forskningsområdet i kraft af en højere grad af inddragelse af Parlamentet.
<SPEAKER ID="145" NAME="Ilda Figueiredo  " LANGUAGE="PT">
Vi stemte for dette beslutningsforslag, da vi ved, at neurodegenerative sygdomme som Alzheimers og Parkinsons påvirker over 7 mio. mennesker i EU-landene.
<P>
Vi tilslutter os opbakningen til Kommissionens foreslåede pilotprojekt til fælles programmering af forskning på dette område, selv om vi ikke anser det for at være nok. Vi anerkender imidlertid, at det kan være værdifuldt til at reducere fragmenteringen af forskningsindsatsen og vil føre til en sammenlægning af en kritisk masse af kompetencer, viden og finansielle ressourcer.
<P>
Det er nødvendigt at gøre yderligere fremskridt, især gennem en tværfaglig tilgang, der omfatter social forskning omkring patienternes og deres familier og plejeres velfærd, og ved at fremme en livsstil, som er sund for hjernen, og sikre betydelige forbedringer i befolkningens levevilkår og sundhedstilstand generelt.
<P>
Vi er klar over, at neurodegenerative sygdomme som Alzheimers og Parkinsons er blandt de største udfordringer inden for mental sundhed, og kampen mod disse sygdomme må derfor imødegå en tredobbelt udfordring, nemlig at yde daglig omsorg for et stigende antal patienter, at forbedre betingelserne for ydelsen af megen af den omsorg, hvilket betyder langt mere støtte til familier og plejere, og at sikre flere ressourcer til forskning, således at antallet af patienter falder.
<SPEAKER ID="146" NAME="Sylvie Guillaume  " LANGUAGE="FR">
Neurodegenerative sygdomme som Alzheimers og Parkinsons sygdom er væsentlige faktorer for langvarig invaliditet, der berører 7 mio. europæere, et tal, der sandsynligvis vil fordobles i de kommende årtier som følge af befolkningens aldring.
<P>
Derfor støtter jeg gennemførelsen på EU-plan af et system, der vil sætte os i stand til at behandle følgerne af neurodegenerative sygdomme, især Alzheimers og Parkinsons sygdom, både socialt og på det folkesundhedsmæssige plan. Ganske vist findes der i øjeblikket ingen behandling, der kan helbrede neurodegenerative sygdomme, så det er en af Europas største udfordringer inden for mental sundhed, som vi må løfte med de ressourcer, der er bedst egnede hertil.
<SPEAKER ID="147" NAME="Ian Hudghton  " LANGUAGE="EN">
Jeg går helhjertet ind for beslutningen om neurodegenerative sygdomme og ser positivt på EU's foreslåede koordinering på dette område. Demens er et enormt problem i hele Europa, der berører millioner af enkeltpersoner og familier. Der er anslået 7 mio. mennesker i EU med demens, ca. 70 000 i Skotland - og disse tal ventes at stige i fremtiden. Kommissionen har udtrykkeligt anerkendt Skotland som et af den håndfuld lande, der allerede har påbegyndt en national demensstrategi. Det arbejde, som allerede er indledt i Skotland, vil passe fint ind i EU's forslag, og sammen vil vi blive bedre i stand til at forstå og hjælpe med at forebygge Alzheimers og andre degenerative lidelser.
<SPEAKER ID="995" NAME="Elisabeth Morin-Chartier  " LANGUAGE="FR">
Jeg stemte for beslutningen om fælles programmering af forskning til bekæmpelse af neurodegenerative sygdomme, særlig Alzheimers, fordi jeg føler, at det er vigtigt at fremskynde det fælles forskningsarbejde, medlemsstaterne udfører i forbindelse med neurodegenerative sygdomme. Det bør ikke glemmes, at omkring 7,3 mio. mennesker i Europa lider af Alzheimers eller af en lignende sygdom. Dette tal forventes at være fordoblet inden 2020. Der findes desværre ingen kur i øjeblikket, og viden om forebyggelse og behandling er begrænset. Derfor anbefaler jeg, at medlemsstaterne sammenlægger deres ressourcer og forener deres kræfter med henblik på at videreføre forskningen sammen, eftersom vi vil være i en stærkere position til at bekæmpe disse sygdomme, hvis vi som europæere arbejder sammen. Endvidere opfordrer jeg de europæiske forskningsministre til at indtage den samme holdning den 3. december. Jeg vil også gerne understrege, at medlemmerne af Europa-Parlamentet nu mere end nogensinde ønsker at blive inddraget i fremtidige initiativer om den fælles programmering af forskning gennem lovgivningsproceduren for forskning i henhold til Lissabontraktaten, nemlig den fælles beslutningstagning.
<SPEAKER ID="148" NAME="Franz Obermayr  " LANGUAGE="DE">
Omkring 7 mio. mennesker i Europa lider af neurodegenerative sygdomme. Da Europas befolkning bliver stadig ældre, vil dette tal sandsynligvis blive fordoblet i løbet af de næste årtier. Oven i købet er den sørgelige sandhed, at de tilgængelige behandlingsmetoder for neurodegenerative lidelser i øjeblikket kun forsinker sygdommens fremskridt i stedet for at sigte mod at forebygge eller ligefrem helbrede sygdommen. Demens og lignende lidelser og især Alzheimers sygdom giver anledning til enorme udgifter til sundhedsbehandling. De årlige udgifter til en demenspatient anslås således til at beløbe sig til ca. 21 000 EUR. Der opstår også supplerende omkostninger på grund af følgeproblemer i forbindelse med disse lidelser, da patienterne normalt ikke får undersøgt andre fysiske skavanker og ofte reagerer selvfornægtende på lægebehandling. EU står over for en større sundhedspolitisk udfordring her, hvor udveksling af viden og god praksis for procedurer og metoder som led i en fælles paneuropæisk forskningsramme afgjort er en strategi, der vil kunne betale sig. Jeg støtter derfor beslutningsforslaget.
<SPEAKER ID="149" NAME="Frédérique Ries  " LANGUAGE="FR">
De neurodegenerative sygdomme og navnlig Alzheimers sygdom er et virkeligt folkesundhedsproblem og er den vigtigste årsag til, at personer over 65 år kræver omfattende klinisk pleje. Alzheimers er en sygdom, som uundgåeligt vil blive mere udbredt i takt med den europæiske befolknings forventede aldring. 7 mio. europæere er berørt i dag, og det tal vil formentlig blive fordoblet i de kommende årtier.
<P>
Derfor er en samordnet indsats på EU-plan vigtig. Derfor fungerer Europa-Parlamentet som borgernes talerør, når det kræver en koordineret forskningsindsats på dette område via den beslutning, vi har vedtaget i dag. Der må klart prioriteres en tværfaglig tilgang, som omfatter diagnose, forebyggelse, behandling og støtte til patienter og deres familier.
<P>
Vi må også imødekomme forskernes ønske om at få flere frivillige til kliniske forsøg, hvis vi ønsker at bidrage til at sikre, at der markedsføres effektiv medicin til behandling af kognitive forstyrrelser. I den forbindelse må der gennemføres en omfattende informationskampagne målrettet familierne.
<P>
En anden udfordring i forbindelse med at sikre bedre patientstøtte og frem for alt forsinke udbruddet af patienternes symptomer er at variere deres intellektuelle aktiviteter og holde dem mentalt aktive hver dag.
<SPEAKER ID="151" NAME="Elena Oana Antonescu  " LANGUAGE="RO">
Jeg mener, at borgere, virksomheder, ikkestatslige organisationer og alle andre skal informeres så fuldstændigt som muligt om Den Europæiske Ombudsmands rolle og funktioner, da det også kan bidrage til at mindske antallet af indsendte klager, der ikke henhører under institutionens kompetenceområde. Borgernes viden om, hvad Ombudsmanden laver, er generelt begrænset.
<P>
Lanceringen af det nye websted i begyndelsen af 2009 er en positiv foranstaltning. Jeg mener dog, at indsatsen for at give borgerne den bedst mulige information skal forstærkes. Jeg ser derfor positivt på ordførerens forslag om at udfærdige en interaktiv vejledning, så borgerne kan finde frem til så meget information som muligt om, hvordan de fremsender en klage, og om, hvordan de let finder frem til den rette løsning på de problemer på, de står med.
<SPEAKER ID="994" NAME="Elena Băsescu  " LANGUAGE="RO">
Jeg stemte for fru Paliadelis betænkning, da jeg mener, den giver en fuldstændig og detaljeret oversigt over, hvad Den Europæiske Ombudsmand laver i forbindelse med behandling og løsning af borgernes klager.
<P>
Samtidig vil jeg gerne rose hr. Diamandouros for det arbejde, han har gjort i 2008 og for det rekordstore antal forespørgsler og sager, der er behandlet. Den Europæiske Ombudsmand er en særdeles vigtig institution, da den bringer EU tættere på borgerne. Denne mægler sikrer, at EU's institutioner og organer handler i borgernes interesse på en gennemsigtig, retfærdig og ordentlig måde uden forskelsbehandling og i fuld overensstemmelse med procedurerne.
<P>
Antallet af registrerede klager i 2008, der ikke opfyldte betingelserne for behandling, er ekstremt højt og stigende i forhold til tidligere år. Derfor synes jeg, at der til stadighed skal gennemføres relevante dynamiske informationskampagner i alle medlemsstater. Da EU-borgerne ikke ved, hvem det er bedst at kontakte, når deres rettigheder krænkes, henvender de sig meget ofte til Den Europæiske Ombudsmand uden en god grund. Den Europæiske Ombudsmand kan imidlertid kun løse sager om fejl og forsømmelser i EU-institutionernes arbejde. Samarbejdet mellem Den Europæiske Ombudsmand og EU-institutionerne må forbedres.
<SPEAKER ID="153" NAME="Carlos Coelho  " LANGUAGE="PT">
Denne årsberetning giver et klart og omfattende overblik over Den Europæiske Ombudsmands virksomhed i 2008. Dens nye layout og den nye måde at præsentere statistiske data på har bidraget til at gøre denne beretning klarere og mere forståelig end dem, der tidligere er fremlagt.
<P>
Ombudsmanden registrerede en stigning i antallet af klager, der blev henvist til ham, selv om kun 802 af de 3 406 indkomne klager i 2008 faldt inden for hans mandat. Jeg finder det særdeles positivt, at der blev fundet en mindelig løsning i 36 % af de afsluttede sager. Jeg synes, antallet af klager, som ikke opfylder betingelserne for behandling, stadig er for højt, og der er behov for en informationskampagne blandt EU-borgerne for at øge deres bevidsthed om Ombudsmandens funktioner og kompetence.
<P>
Det er en af Den Europæiske Ombudsmands prioriteter at sikre, at borgernes rettigheder i henhold til EU-retten overholdes på alle niveauer i Unionen, og at EU-institutionerne og -organerne overholder de højeste forvaltningsstandarder. Det er vigtigt at sikre borgerne omgående og fyldestgørende svar på deres forespørgsler, klager og andragender og også at styrke deres tillid til Unionen og dens institutioner.
<SPEAKER ID="154" NAME="Sylvie Guillaume  " LANGUAGE="FR">
Jeg stemte for Paliadeli-betænkningen om årsberetningen fra Den Europæiske Ombudsmand, hr. Diamandouros, fordi den gør det muligt hver dag at anvende EU's beslutningsprocedure under størst mulig hensyntagen til princippet om åbenhed og så tæt som muligt på borgerne.
<P>
Det er et særdeles nyttigt klagemiddel for borgere, virksomheder og andre organisationer i Europa, når de oplever tilfælde af fejl og forsømmelser i EU-institutionerne. Jeg er især begejstret over ændringen af Ombudsmandens statut, navnlig styrkelsen af Ombudsmandens undersøgelsesbeføjelser, som vil bidrage til at sikre, at borgerne kan have fuld tillid til Ombudsmandens evne til at foretage grundige undersøgelser af deres klager uden begrænsninger.
<SPEAKER ID="155" NAME="Ian Hudghton  " LANGUAGE="EN">
Jeg stemte for Paliadeli-betænkningen om Den Europæiske Ombudsmands årsberetning. Ombudsmanden yder en meget vigtig service til EU-borgerne og bidrager til at sikre, at EU-institutionerne overholder både loven og bredere generelle principper. Disse bredere principper omfatter lighed, ikkeforskelsbehandling samt respekt for menneskerettigheder og grundlæggende frihedsrettigheder, og jeg støttede derfor min kollega fru Aukens ændringsforslag om at få en mere klar definition af begrebet "fejl og forsømmelser".
<SPEAKER ID="156" NAME="Iosif Matula  " LANGUAGE="RO">
Jeg stemte for fru Paliadelis betænkning om Den Europæiske Ombudsmands årsberetning, da jeg mener, at hr. Diamandouros har ydet et betydeligt bidrag til at løse borgernes problemer og har bragt EU-institutionerne tættere på borgerne. Samtidig vil jeg gerne rose ordføreren for hendes bestræbelser på at supplere beretningen.
<P>
Ombudsmanden har spillet en central rolle med hensyn til at øge gennemsigtighed og ansvarlighed som en del af EU's beslutningsproces og forvaltningssystem. Jeg håber oprigtigt, at de 44 undersøgelser, der blev afsluttet med kritiske bemærkninger i 2008, fremover vil føre til et fald i antallet af tilfælde af fejl og forsømmelser. Jeg går ind for en bred fortolkning af udtrykket "fejl og forsømmelser", der skal omfatte ulovlig forvaltning eller brud på bindende retsregler eller principper samt tilfælde, hvor de administrative myndigheder har sløset, optrådt forsømmeligt, manglet åbenhed i forbindelse med opfyldelsen af deres forpligtelser over for borgerne eller har overtrådt andre principper om god forvaltningsskik.
<SPEAKER ID="157" NAME="Nuno Melo  " LANGUAGE="PT">
På baggrund af den vigtige rolle Den Europæiske Ombudsmand spiller, idet han fremmer åbenhed i forholdet mellem EU og EU-borgerne, gentager jeg mit synspunkt om, at der er udviklet et konstruktivt forhold mellem alle Fællesskabets institutioner og organer.
<SPEAKER ID="158" NAME="Willy Meyer  " LANGUAGE="ES">
Jeg stemte for Paliadeli-betænkningen om Den Europæiske Ombudsmands årsberetning, fordi jeg mener, at Ombudsmanden har løst sine opgaver aktivt og velafbalanceret i forbindelse med undersøgelse og behandling af klager, gennemførelse og afslutning af undersøgelser, opretholdelse af konstruktive forbindelser med EU-institutioner og -organer, og bevidstgørelse af borgerne om deres rettigheder over for disse institutioner og organer. Det er værd at fremhæve det gode samarbejde mellem Den Europæiske Ombudsmand og andre EU-organer, især Europa-Parlamentets Udvalg for Andragender. Af den grund ønskede vi med vores stemme for betænkningen at støtte ham i hans rolle som ekstern kontrolmekanisme og som en værdifuld kilde til forslag til forbedringer af EU's forvaltning.
<SPEAKER ID="993" NAME="Elisabeth Morin-Chartier  " LANGUAGE="FR">
Jeg stemte for Europa-Parlamentets beslutning om Den Europæiske Ombudsmands årsberetning 2008, hvori der understreges et stigende antal klager over EU's manglende åbenhed. Disse oplysninger bekymrer mig. Jeg støtter derfor betænkningen, hvori det kræves, at Ombudsmandens aktiviteter bliver mere synlige. Det er nemlig beklageligt, at 36 % af de 355 undersøgelser, Ombudsmanden gennemførte i 2008, vedrører EU-institutionernes manglende åbenhed og omfatter tilfælde, hvor forespørgsler om information er blevet afvist. Jeg føler det vigtigt at understrege, at en ansvarlig og åben forvaltning af EU er en garanti for borgernes tillid til EU.
<SPEAKER ID="159" NAME="Joanna Senyszyn  " LANGUAGE="PL">
Jeg støtter fuldt ud Europa-Parlamentets betænkning om Den Europæiske Ombudsmands årsberetning 2008 og stemte for dens vedtagelse. Især er forslaget om at oprette et fælles websted for EU-institutionerne værdifuldt. Det vil give interesserede mulighed for at finde den rette institution til hver sag og sende breve, spørgsmål og klager til den relevante adresse. Det ville være en uvurderlig hjælp for borgere i EU-medlemsstaterne. I øjeblikket har de fleste mennesker problemer med det. Folk har mange gange henvendt sig til mig for at spørge om, hvor de kan få adgang til dokumenter eller indgive en klage, fordi de ikke ved, hvem de skal henvende sig til. De sender breve alle mulige steder hen og bliver herefter bitre over ikke at få svar og desillusionerede over EU-institutionernes funktionsmåde og over de langsommelige forvaltningsprocedurer. På den anden side må Ombudsmanden i stedet for at svare på de relevante klager bøvle med de mere end 75 % klager, der ikke ligger inden for hans kompetenceområde. Det nye websted ville være en glimrende vejledning i EU-institutionernes kompetenceområder. Indtil det bliver oprettet, vil jeg bede Den Europæiske Ombudsmand om at videresende hver klage direkte til den nationale eller regionale ombudsmand med den relevante kompetence. Jeg støtter også idéen om at gennemføre en bredere informationskampagne med det formål at gøre borgerne mere bevidste om, hvilke funktioner og kompetenceområder de enkelte medlemmer af Den Europæiske Ombudsmands netværk har.
<SPEAKER ID="161" NAME="Elena Oana Antonescu  " LANGUAGE="RO">
Vi må have klare regler for EU-budgettet for overgangsperioden mellem Nicetraktaten og Lissabontraktaten.
<P>
Eftersom de kommende måneder er afgørende for EU's budgetpolitik, og budgetoverførsler eller -evalueringer vil følge efter Lissabontraktatens ikrafttræden og vare til starten af 2010, skal der etableres en klar procedure, hvis gennemførelsen af budgettet og vedtagelsen af ændringsbudgetter skal lettes i denne overgangsperiode. Som led i budgetsamrådsproceduren den 19. november må Kommissionen, Rådet og Europa-Parlamentet nå frem til en aftale om indførelse af midlertidige retningslinjer. Europa-Parlamentets delegation skal stå stærkt og må indtage en fast holdning i forhandlingerne. Derfor stemte jeg for hr. Lamassoures betænkning.
<SPEAKER ID="162" NAME="Diogo Feio  " LANGUAGE="PT">
Lissabontraktatens ikrafttræden vil ændre EU's nuværende budgetrammer og gøre det nødvendigt at vedtage retsakter til at gennemføre dem. Disse omfatter især vedtagelsen af den nye forordning, der indeholder den flerårige finansielle ramme, og finansforordningen om de nye principper for, hvordan budgettet skal vedtages og gennemføres, samt godkendelsen af den nye interinstitutionelle aftale. Da hele proceduren med vedtagelse af de nye foranstaltninger vil vare flere måneder, er jeg enig med ordføreren i, at der er brug for midlertidige retningslinjer, som bør komme ind sammen med traktatens ikrafttræden.
<P>
Disse retningslinjer bliver vigtige for, at institutionerne kan gennemføre budgettet og godkende ændringsbudgetter samt om nødvendigt i forbindelse 2011-budgettet.
<SPEAKER ID="163" NAME="José Manuel Fernandes  " LANGUAGE="PT">
Jeg glæder mig over Lissabontraktatens umiddelbart forestående ikrafttræden, der styrker Parlamentets rolle på flere områder, især budgettet. Jeg tilslutter mig Lamassoure-betænkningen om midlertidige retningslinjer for budgetproceduren, og jeg stemte derfor for den, eftersom der er behov for midlertidige foranstaltninger, indtil Lissabontraktaten er i kraft.
<P>
Jeg vil gerne rose ordføreren for hans proaktive tilgang og for kvaliteten af hans arbejde. Jeg vil gerne understrege, at de midlertidige foranstaltninger ikke må afvige fra de generelle principper, der er fastsat i den nye traktat, og de må heller ikke bringe fremtidige lovgivningsprocedurer i fare. Jeg må også påpege behovet for at skære ned på det aktuelle antal ændringsbudgetter, der har været alt for stort, og beder indtrængende Kommissionen om at fremsætte forslag til vedtagelse af en forordning, der indeholder den flerårige finansielle ramme, og til tilpasning af finansforordningen.
<SPEAKER ID="164" NAME="João Ferreira  " LANGUAGE="PT">
Betænkningen fokuserer på midlertidige retningslinjer for budgetproceduren på baggrund af Lissabontraktatens ikrafttræden. På grund af ændringerne i budgetproceduren kræver traktatens ikrafttræden - som vi er og bliver imod - naturligvis vedtagelse af disse midlertidige foranstaltninger, eftersom EU-budgettet for 2010 stadig vil være godkendt i henhold til Nicetraktaten. Emnet for betænkningen er derfor ikke selve Lissabontraktaten, men behovet for at indføre en procedure, der gør det muligt at gennemføre budgettet for 2010.
<P>
Eftersom vi er klar over dette behov, stemte vi imod alle de ændringsforslag til betænkningen, der ville ende med at blokere for budgetgennemførelsen, hvilket ville være et ekstremt negativt resultat. Ikke desto mindre kan vi ikke stemme for en betænkning, hvori det direkte hedder i punkt 1, at Europa-Parlamentet "glæder sig over Lissabontraktatens umiddelbart forestående ikrafttræden". Vores standpunkt bygger på den mest grundlæggende form for konsekvens, eftersom traktaten vil have dybt negative konsekvenser for europæiske arbejdstagere og borgeres fremtid af årsager, vi har forklaret ved mange lejligheder, og ratificeringsprocessen var dybt udemokratisk, derfor har vi besluttet at afholde os fra at stemme ved den endelige samlede afstemning.
<SPEAKER ID="165" NAME="Bruno Gollnisch  " LANGUAGE="FR">
De nye budgetprocedurer, der er fastsat i Lissabontraktaten, er uden tvivl det, der virkelig institutionelt set omdanner EU til en superstat. Det er fordi, afstemningen om budgettet herefter finder sted, uden at medlemsstaternes regeringer har det afgørende ord, selv om bidragene til Fællesskabets budgetter fortsat i al væsentlighed kommer fra medlemsstaterne.
<P>
Dette giver anledning til særlig bekymring på landbrugsområdet, som ophører med at være en obligatorisk udgift, og som uden tvivl vil blive ofret af hensyn til Parlamentets kundeorienterede luner. Bortset fra dette grundlæggende problem er det uacceptabelt at fuske med en omgående anvendelse af de nye procedurer. I disse krisetider kan man ikke "lege" med europæiske skatteyderes penge af hensyn til politisk følsomme spørgsmål. Vi har brug for en finansforordning og for en korrekt forhandlet interinstitutionel aftale, og det er bare ærgerligt, hvis det tager tid.
<P>
I mellemtiden må vi fortsætte med at anvende de eksisterende metoder og procedurer og forkaste alle ændringsbudgetter eller overførsler, som der ikke er akut brug for.
<SPEAKER ID="992" NAME="Cătălin Sorin Ivan  " LANGUAGE="RO">
Lissabontraktatens ikrafttræden vil medføre betydelige ændringer på mange områder, indledningsvis med hensyn til budgetproceduren. En betænkning, der sikrer overgangen mellem de to procedurer, nemlig den, som i øjeblikket er i brug, og den anden, som er fastsat i den nye traktat, er til stor gavn. Det er netop derfor, jeg har fundet det hensigtsmæssigt at støtte den i dens helhed. Retningslinjerne for budgetproceduren, der er fastlagt i betænkningen, vil lette de tre involverede institutioners budgetaktiviteter, således at budgettet kan gennemføres effektivt, især med hensyn til budgetoverførsler. Den anmodning, der er fremsat på ordførerens initiativ om at tilpasse finansforordningen til de nye regler i Lissabontraktaten hurtigst muligt, er en anden foranstaltning, som kræver omgående handling. Endvidere forventer vi, at indførelsen af de midlertidige retningslinjer bliver overvejet på budgetsamrådsmødet den 19. november forud for Rådets andenbehandling, og vi har tillid til, at de vil blive tillagt behørig betydning.
<SPEAKER ID="166" NAME="Petru Constantin Luhan  " LANGUAGE="RO">
Lissabontraktaten medfører et enormt antal ændringer, bl.a. budgetmæssige ændringer, som er meget vigtige, især ophævelsen af forskellen mellem obligatoriske og ikke-obligatoriske udgifter. Budgettet for 2010 blev vedtaget i henhold til den gamle traktat, men indtil budgetproceduren for 2010 bliver gennemført, kan institutionerne stadig have behov for at behandle budgetgennemførelsen, vedtage ændringsbudgetter og gå videre med budgetproceduren for 2011, før Lissabontraktaten træder i kraft.
<P>
Med Lamassoure-betænkningen afdækkes grænser og betingelser for, hvor Europa-Parlamentet kan bemyndige det relevante udvalg til at forhandle på budgetsamrådet, som finder sted den 19. november. Jeg ser positivt på initiativet, der præsenteres i denne betænkning, som blev udarbejdet på rekordtid. Jeg vil også rose Kommissionen, fordi den har givet os de nuværende midlertidige regler så effektivt.
<SPEAKER ID="167" NAME="Andreas Mölzer  " LANGUAGE="DE">
Hvis man ser på det alt for store antal ændringsbudgetter, kunne man få det indtryk, at EU er ude af stand til at planlægge. Det synspunkt ville bestemt ikke være helt forkert. Man behøver bare at tænke på det tættere og tættere net af EU-agenturer med dets stadig voksende budget og potentielle kompetenceoverlapninger og dobbeltarbejde. Det gælder også for den nye udenrigstjeneste, som skal oprettes i henhold til Lissabontraktaten, og som gør det nødvendigt at forme EU-budgettet på en sådan måde, at den nye ordning på den ene side ikke resulterer i dobbeltarbejde, men i stedet gør det muligt at opnå synergieffekter, og at den parlamentariske kontrol på den anden side ikke kan omgås, medlemsstaterne ikke kan blokeres, og nationale kompetencer ikke bliver beskåret. Dette ændringsbudget kommer for tidligt, eftersom Lissabontraktaten snart træder i kraft, da en række spørgsmål stadig ikke er løst. Derfor har jeg stemt "nej".
<SPEAKER ID="991" NAME="Elisabeth Morin-Chartier  " LANGUAGE="FR">
Jeg stemte for beslutningen om betænkningen fra min kollega, formand for Budgetudvalget, hr. Lamassoure. I betænkningen kræves det nemlig, at Europa-Parlamentets nye beføjelser respekteres fra Lissabontraktatens ikrafttræden, og de midlertidige regler er således nødvendige for den mellemliggende periode, hvor vi afventer anvendelsen af de nye budgetregler i henhold til denne traktat. I henhold til den nye traktat bliver Parlamentet sidestillet med Rådet med hensyn til vedtagelsen af budgettet, selv vedrørende "obligatoriske" udgifter (landbrug og internationale aftaler), som indtil nu udelukkende blev besluttet af medlemsstaterne. Parlamentets nye beføjelser kan ikke gennemføres, før der er indført nye forordninger om de budgetprocedurer, som er nødvendige for at omsætte den nye traktats generelle bestemmelser i praksis. Det understreges i betænkningen, at denne situation er bekymrende, for jeg ønsker ikke, at Rådet og Kommissionen fortsætter med deres "business as usual" i mellemtiden. Jeg opfordrer derfor til, at de midlertidige regler bliver vedtaget omgående, og det næste møde mellem Rådet og Parlamentet, hvor 2010-budgettet skal forhandles, kunne være en god lejlighed til at vedtage dem...
