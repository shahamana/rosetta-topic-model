<CHAPTER ID="010">
Højtideligt møde - Indien
<SPEAKER ID="116" NAME="Formanden">
Hr. formand, mine damer og herrer! Det er mig en stor glæde at byde præsidenten for Den Indiske Republik, hr. Abdul Kalam, hjertelig velkommen i Europa-Parlamentet. Hjertelig velkommen, hr. præsident!
<P>
Hr. præsident, allerede før De blev valgt, var De kendt som arkitekten bag det indiske rumfarts- og atomprogram, og De nyder international anerkendelse som en af Indiens betydeligste forskere. Den største del af Deres hidtidige liv har De viet til videnskab og teknologi. De har altid forfægtet den opfattelse, at udviklingslande ikke skal stå tilbage for andre, når det gælder om at høste frugterne af den førende teknologi, for teknologi skaber, hvis den bliver anvendt rigtigt, vækst og kan bidrage til at forbedre det daglige liv for de fattige. Vi er helt klart enige med Dem, og det glæder os derfor, at Indien deltager i EU-finansierede forskningsprogrammer og f.eks. samarbejder med EU om Galileo.
<P>
Ud over den centrale rolle, som De har spillet for at fremme forskning og teknologi, gjorde også Deres valg til præsident for Den Indiske Republik i 2002 indtryk på os, som De vandt med overvældende flertal på tværs af partigrænserne. Det er ikke så ringe en præstation for Dem, hr. præsident, som tamil og muslim i et land, hvor hinduerne udgør flertallet. Det beviser Deres store evne til at bringe folk sammen uanset oprindelse, kultur og religion. Indien er et land med mange folk og religioner, og som verdens største demokrati kan det opmuntre nye og unge demokratier.
<P>
Relationerne mellem EU og Indien har eksisteret siden begyndelsen af 1960'erne. Indien var et af de første lande, der oprettede diplomatiske forbindelser med det daværende Europæiske Økonomiske Fællesskab.
<P>
Også vores kontakter og vores samarbejde på parlamentarisk niveau er det positive resultat af en langvarig proces. Det første møde mellem Europa-Parlamentet og Lok Sabha fandt sted i 1981. De parlamentariske kontakter mellem Europa-Parlamentet og Indien har nu i nogle år været institutionaliseret i form af Delegationen for Forbindelserne med landene i Sydasien og Den Sydasiatiske Sammenslutning for Regionalt Samarbejde (SAARC). I de seneste år har både EU og Indien gennemgået grundlæggende forandringer.
<P>
Det er mig en stor glæde at kunne meddele Dem, at Europa-Parlamentet så sent som i sidste måned etablerede en EP-delegation for relationerne til Indien, som er adskilt fra SAARC-delegationen. Dermed tages der højde for Deres lands voksende betydning for EU. Det ville glæde os meget, hr. præsident, hvis der i Lok Sabha til gengæld kunne etableres en delegation for relationerne til Europa-Parlamentet, så vi kunne drage størst mulig nytte af disse intensiverede relationer og lette den interparlamentariske kontakt.
<P>
Hr. præsident, De blev inviteret af min ærede forgænger i embedet Josep Borrell Fontelles, som er til stede i dag, og det var en stor glæde at gentage denne invitation over for Dem.
<P>
Forholdet mellem Indien og Den Europæiske Union er ikke kun af den største økonomiske betydning, men også af den største politiske betydning. Dialogen mellem kulturer er ligeledes af den største betydning. Det er således med den største fornøjelse, hr. præsident, at jeg giver Dem ordet, så De kan tale til medlemmerne af Europa-Parlamentet.
<P>
(Bifald)
<SPEAKER ID="118" NAME="Abdul Kalam" LANGUAGE="EN">
Mine venner, jeg hilser Dem alle. Jeg vil især rette en hilsen til hr. Hans-Gert Pöttering, hr. Harald Rømer, hr. Klaus Welle og hr. Ciril Stokelj.
<P>
God eftermiddag, mine damer og herrer.
<P>
Det er mig en fornøjelse at være sammen med de ærede medlemmer af Europa-Parlamentet i år, hvor Den Europæiske Union fejrer sit 50-års jubilæum. Jeg har nogle tanker, som jeg gerne ville dele med Dem. Som De ved, har Indien som demokratisk nation erfaring i at lede mere end en milliard mennesker med flersprogede, multikulturelle og multireligiøse systemer. Det er den erfaring, jeg gerne vil dele med Dem, mine venner.
<P>
Den europæiske civilisation indtager en enestående plads i menneskets historie. Befolkningen har tappert givet sig i kast med at udforske Jorden, hvilket har ført til opdagelsen af mange tanker og systemer. Europa har været vidne til fødslen af pionerer inden for videnskab, hvilket har ført til udviklingen af teknologier. Europa har været skueplads for konflikter mellem nationer, der varede hundreder af år, herunder de to Verdenskrige. På denne baggrund og med denne dynamik har De nu skabt Den Europæiske Union med en vision og fred og fremgang for hele regionen. Den Europæiske Union er blevet et eksempel på forbindelser mellem nationer, formentlig uden mulighed for krig, der fører til en varig fred i regionen.
<P>
Før jeg begav mig ud på min rejse til Europa, tænkte jeg: Hvorfor er Europa og Indien enestående og naturlige partnere? Deler vi en fælles historie og en fælles arv og måske en fælles skæbne i fremtiden? Det var spørgsmålet. Jeg blev overrasket over det, jeg nåede frem til: Dybden og vitaliteten af vores forbindelser gennem sprog, kultur, gammel tro, ideologier og folkevandringer har vist deres værd. Dette er blevet modnet til et meget stærkt bånd gennem et vedvarende og intellektuelt tilfredsstillende samarbejde inden for mange områder af videnskab og teknologi. Den 23. april 2007 blev den italienske videnskabelige satellit Agile f.eks. opsendt af det indiske polare satellitopsendelsesfartøj og anbragt i en meget præcis bane. Videnskabsfolk fra Indien og Europa er meget begejstrede. Lad os lykønske dem.
<P>
Indien er et land, der i årenes løb har lært at udvikle sig og bevare en enestående enhed midt i mangfoldigheden. Tilsvarende har Den Europæiske Unions fornemste bidrag været at vise verden, at det er muligt at skabe en stærk union af nationer uden at gå på kompromis med den nationale identitet. Det er blevet en inspirerende model og et eksempel til efterfølgelse for alle regioner i verden. Den Europæiske Union og Indien er tilhængere af en social form for økonomisk udvikling, og vi fremmer en vækstmodel baseret på lighed. Begge er bevidste om behovet for, at væksten skal respektere miljøet og være bæredygtig for de kommende generationer. Med Indiens og Den Europæiske Unions århundredlange værdifulde erfaringer kan vi udvikle en doktrin for det globale samarbejde baseret på indførelse af regionalt samarbejde og vores nationers kernekompetencer.
<P>
Den Europæiske Union og Indien udsender et budskab til verden om, at regionalt samarbejde og interregionalt samarbejde vil føre til en situation med lutter vindere, så vi kan nå frem til en ny politisk og socioøkonomisk civilisation. Vores bidrag bliver en succes, hvis vi inden udgangen af det 21. århundrede kan få alle regioner omdannet tillykkelige unioner, der betyder fremkomsten af en verden bestående af unioner. I den forbindelse kommer jeg til at tænke på en drøm, som den indiske digter havde, da han for 3.000 år siden skrev i den tamilske klassiker: , hvilket betyder: "Jeg er en verdensborger. Alle borgere er mine venner og frænder". Det sagde han for 3.000 år siden.
<P>
På denne baggrund har jeg bragt et budskab med mig fra Indien om iværksættelsen af tre vigtige indisk-europæiske opgaver, der kan bidrage til fred og fremgang i verden. Jeg foreslår disse opgaver på grundlag af Indiens erfaring og Den Europæiske Unions dynamik.
<P>
Den første opgave er udviklingen af et oplyst samfund, hvor borgerne har et system af værdier, der fører til en verden af fremgang og fred.
<P>
Den anden tanke går ud på at skabe energiuafhængighed. Normalt taler man om energisikkerhed. Jeg taler om energiuafhængighed: en tredimensionel tilgang til valget af energikilder med henblik på at opnå en ren verden.
<P>
Det tredje mål er en videnplatform for verden, hvor vi skal samle alle de centrale færdigheder hos Den Europæiske Union og Indien inden for visse områder med henblik på at levere løsninger på kritiske spørgsmål såsom vand, sundhed og kapacitetsopbygning.
<P>
Når nationer slår sig sammen om at opbygge et samfund for alle, er det nødvendigt at sikre, at fordelene ved udviklingen bliver til gavn for alle dele af samfundet. Fattigdom, analfabetisme, arbejdsløshed og afsavn i verden er drivkræfterne bag vrede og vold. Disse kræfter hænger sammen med nogle tidligere reelle eller følte historiske fjendskaber, tyranni, uretfærdighed, ulighed, etniske problemer og religiøs fundamentalisme, der fører til udbrud af ekstremisme rundt om i verden. Både Indien og Den Europæiske Union har oplevet og oplever fortsat disse misliebige handlinger fra visse vildledte grupper i samfundet. Sammen må vi angribe de grundlæggende årsager til sådanne fænomener for at finde varige metoder til at fremme freden. Hvordan gør vi det?
<P>
Vi har brug for en bærer af eviggyldig godhed og korrekt menneskelig adfærd, som bærer navnet "retfærdighed". Som vi siger i Indien:
<P>
"Hvor der er retfærdighed i hjertet,
<P>
er der skønhed i sjælen.
<P>
Hvor der er skønhed i sjælen,
<P>
er der harmoni i hjemmet.
<P>
Når der er harmoni i hjemmet,
<P>
er der orden i nationen.
<P>
Når der er orden i nationen,
<P>
er der fred i verden."
<P>
(Bifald)
<P>
Ærede medlemmer, dette er sandt for hele verden. Når vi har brug for fred i verden, har vi brug for orden i nationen. Vi har brug for harmoni i hjemmet. Uanset om det er i Europa, Indien eller andre dele af verden, er udgangspunktet retfærdighed i hjertet. Hvordan indpoder vi retfærdighed i hjertet på alle mennesker i verden? Det område har jeg specialiseret mig i, og det vil jeg gerne fortælle Dem om.
<P>
Først vil jeg gerne diskutere udviklingen af et oplyst samfund. Med denne retfærdighedens ånd i hjertet vil jeg præsentere denne vigtige forsamling for en metode til udvikling af et lykkeligt, fremgangsrigt og fredeligt samfund i vores verden, som jeg kalder "udviklingen af et oplyst samfund". Jeg har beskrevet disse tanker for mange intellektuelle i nationale og internationale sammenhænge. Vi må skabe et oplyst samfund med tre bestanddele: 1) uddannelse med et værdisystem, 2) religion, der transformeres til åndelighed og 3) økonomisk udvikling med henblik på en forandring af samfundet.
<P>
For at starte med den første bestanddel har vi set, at kimen til fred i verden udspringer af retfærdigheden i den enkeltes hjerte. Sådanne retfærdige borgere fører til fremkomsten af et oplyst samfund. Uddannelse med et værdisystem skal udformes på en sådan måde, at retfærdigheden i hjertet udvikles i unge sind. Det skal være uddannelsens opgave. Den bedste indlæringsperiode er alderen mellem fem og 17 år. Det minder mig om det, en gammel græsk lærer sagde for nogle få tusinde år siden: "Giv mig et barn i syv år; derefter kan Gud eller Djævelen tage barnet. De kan ikke ændre mit barn".
<P>
Dette viser kraften i store lærere og de ting, som de kan indprente i unge sind. Forældre og lærere skal indpode moralsk lederskab i børnene. Det kræver evnen til indsigt i den menneskelige bevidstheds enestående karakter og universalitet. En virkelig uddannelse består i at tilegne sig oplyste følelser og oplyste evner til at forstå hverdagens begivenheder og forstå den permanente sandhed, der forbinder mennesket med dets sammenhænge, menneskelige såvel som planetariske.
<P>
Jeg kan huske de timer, jeg fulgte, da jeg var studerende for længe siden - for næsten 57 år siden - ved den jesuitiske institution St Joseph's College i Tiruchirappalli i det sydlige Indien, og som blev afholdt af skolens højeste myndighed, rektoren Fader Kalathil. Hver mandag holdt Fader Kalathil time. Han talte om gode mennesker både nu og før og om, hvad der gør et menneske godt. I disse timer fortalte han os om folk som Buddha, Kong-fu-tse, Skt. Augustin, Kalif Omar, Mahatma Gandhi, Einstein og Abraham Lincoln og fortalte moralske historier om vores civilisations arv. I timen om moral og etik plejede Fader Kalathil at sætte fokus på de bedste aspekter ved, hvordan disse store mennesker havde udviklet sig til gode mennesker gennem forældrenes omsorg, undervisning og læsning af gode bøger. Selv om jeg deltog i disse timer i 1950'erne, da jeg gik på gymnasiet, inspirerer de mig endnu i dag.
<P>
Det er vigtigt, at skoler og gymnasier i alle nationer har dygtige lærere på institutionen, der hver uge afholder timer i civilisationens arv og det afledte værdisystem. Man kan kalde det timer i etik og moral, og her kan unge sind lære at elske deres land og andre mennesker, og dette kan hæve dem op på et højere plan. Jeg har foreslået denne metode over for uddannelseseksperter i mit eget land. Den Europæiske Union kan overveje at udvikle et system, der kan give de studerende mulighed for at tillære sig disse grundlæggende færdigheder til gavn for alle.
<P>
Nu vil jeg gå over til spørgsmålet om at transformere religion til en åndelig kraft. Mange i verden mener, at det er en vanskelig opgave, men det er jeg ikke enig i. Jeg vil gerne fortælle om en erfaring, der har overbevist mig om, at det er muligt at omdanne religion til en åndelig kraft.
<P>
Hvordan gør vi det? Som De alle ved, består religion af to ting: teologi og spiritualitet. Selv om teologien er enestående for de enkelte religioner, spreder den spirituelle komponent værdier, som skal optages af mennesker for at fremme et godt liv og velfærd i samfundet i deres materielle liv. Jeg har været vidne til kombinationen af religion og videnskab til løsning af en stor opgave.
<P>
Først i 1960'erne havde grundlæggeren af det indiske rumforskningsprogram professor Vikram Sarabhai og hans hold fundet det teknisk mest velegnede sted til rumforskning efter at have overvejet mange alternativer. Byen Thumba i Kerala i det sydlige Indien blev udvalgt til rumforskning, eftersom den lå tæt på det magnetiske ækvator. Det gjorde den til det ideelle sted til forskning i ionosfæren og elektrostråler i den øvre atmosfære. Jeg havde det held at arbejde sammen med professor Vikram Sarabhai i omkring otte år.
<P>
Den største udfordring for Vikram Sarabhai var at få anbragt anlægget på et bestemt sted. Som det var kutyme henvendte professor Sarabhai sig først til administratorerne ved regeringen i Kerala. Efter at have besigtiget område inde i landet og ved kysten fik han at vide, at der boede tusindvis af fiskere, og at stedet havde en gammel kirke, St Mary Magdalene Church, et bispesæde og en skole. Derfor ville det være meget vanskelig at anvende dette område, og myndighederne var villige til at tildele ham jord i et andet område. Samtidig mente de politiske myndigheder også, at situationen ville blive vanskelig, fordi der fandtes disse vigtige institutioner, og på grund af deres bekymring for de mennesker, der skulle flyttes. Men professoren var imidlertid meget fast besluttet.
<P>
Man foreslog, at han skulle henvende sig til den eneste, som kunne rådgive og hjælpe. Det var biskoppen, fader Peter Bernard Pereira. Professor Sarabhai henvendte sig til biskoppen en lørdag aften. Jeg kan stadig huske deres møde, som viste sig at blive historisk. Mange af os var vidner til denne begivenhed. Fader Pereira udbrød: "Åh Vikram, du beder om mine børns hjem, fiskernes hjem, mit hjem, bispesædet, og Guds hjem kirken. Hvordan er det muligt?". Begge havde en særlig evne: De kunne smile selv i vanskelige situationer. Fader Pereira bad Professor Sarabhai komme i kirke søndag morgen kl. 9, og han kom om søndagen sammen med sit hold. Der blev fremsagt bønner, og fader Pereira læste fra Bibelen. Efter bønnen bad biskoppen professor Sarabhai om at komme op til alteret. Biskoppen præsenterede ham for menigheden. "Kære børn", sagde biskoppen, "her er en videnskabsmand, professor Vikram Sarabhai. Hvad laver videnskaben? Vi får alle, også denne kirke, lys fra elektricitet. Jeg kan tale til jer gennem mikrofonen på grund af teknologien. Læger behandler patienter takket være lægevidenskaben. Gennem teknologien skaber videnskaben mere komfort og kvalitet i menneskers liv. Hvad laver jeg som præst? Jeg beder for jer, for jeres helbred og for jeres fred. Kort fortalt gør Vikram og jeg det samme: Både videnskaben og det spirituelle søger den Almægtiges velsignelse til udviklingen af menneskers krop og sind. Professor Sarabhai siger, at han inden for et år vil bygge et alternativt anlæg tæt på kysten. Nu spørger jeg, kære børn, om vi kan give vores hjem, mit hjem, og Guds hjem til en fantastisk videnskabelig mission?"
<P>
Han stillede spørgsmålet. Der var fuldstændig tavshed, som der er her nu. Så rejste hele menigheden sig og sagde "Amen", så hele kirken rungede.
<P>
Det var den kirke, hvor vi havde vores designcenter, og hvor vi begyndte at samle raketterne, og videnskabsmændene arbejdede i bispesædet. Senere førte Thumba Equatorial Rocket Launching Station til etableringen af Vikram Sarabhai Space Centre, og rumfartsaktiviteterne førte til, at der opstod flere rumfartscentre rundt om i landet. Denne kirke er blevet et vigtigt undervisningscenter, hvor folk kan høre om den dynamiske historie bag Indiens rumfartsprogram og de to store ånder, videnskabsmanden og den åndelige leder. Naturligvis fik befolkningen i Thumba veludstyrede faciliteter, en kirke og et undervisningscenter et andet sted, som de var blevet lovet.
<P>
Når jeg tænker på denne begivenhed, kan jeg se, hvordan oplyste åndelige og videnskabelige ledere kan samarbejde om at vise menneskelivet ærbødighed. Naturligvis gav oprettelsen af TERLS og VSSC landet mulighed for at opsende satellitter og rumfartøjer, der har ført den samfundsmæssige og økonomiske udvikling i Indien op på et hidtil uset niveau.
<P>
Professor Vikram Sarabhai og fader Peter Bernard Pereira er ikke længere iblandt os, men de, der er ansvarlige for at skabe blomster og få dem til at blomstre, vil selv blive en anden slags blomst, som det beskrives i Bhagwat Gita. Der står "Se blomsten, hvor gavmildt den udsender sin duft og giver honning. Den giver til alle, giver af sin kærlighed uden noget til gengæld. Når dens opgave er afsluttet, visner den stille bort. Forsøg at være som blomsten, beskeden trods alle sine kvaliteter". Hvilket smukt budskab til menneskeheden om meningen med livet, som afspejler det åndelige aspekt. Kan vi slå bro til religionernes åndelige aspekt for at skabe fred for nationerne og for verden?
<P>
Jeg blev bedt om at tale om kulturel dialog, og jeg vil gerne fortælle om en situation, der er almindelig i mange dele af mit land. Jeg var vidne til denne episode, da jeg var 10 år gammel. I vores hus så jeg ofte tre enestående personer mødes: Pakshi Lakshmana Shastrigal, som var ypperstepræst i det berømte Rameshwaram-tempel, en Vedic-lærd, fader Bodal, som byggede den første kirke på øen Rameshwaram, og min far, som var imam i moskeen. De plejede alle tre at sidde og drøfte øens problemer og finde løsninger. Derudover opbyggede de adskillige religiøse forbindelser gennem barmhjertighed. Disse forbindelser bredte sig langsomt til andre på øen som duften fra blomsterne. Dette syn husker jeg altid, når jeg diskuterer dialogen mellem religioner med folk. Indien har haft denne fordel med integration af tanker i tusinder af år. Verden over føler man nu mere end nogensinde før behovet for en åben dialog mellem kulturer, religioner og civilisationer.
<P>
Disse to hændelser giver mig troen på, at man kan slå bro mellem religioner gennem de åndelige bestanddele. Når jeg møder unge og erfarne mennesker i mit land, fortæller jeg om disse to oplevelser. Mange i mit land og verden over har haft sådanne oplevelser. Vi må udbrede sådanne "glade tidender" til alle dele af verden.
<P>
Lad os nu diskutere den tredje vigtige bestanddel af et oplyst samfund, som er opnåelsen af økonomisk udvikling gennem en forandring af samfundet. Lad mig bruge Indien som eksempel. Det samme kan være tilfældet i mange andre dele af verden, også Den Europæiske Union.
<P>
Den indiske økonomi befinder sig i en opsvingsperiode. Der er tale om betydelig vækst inden for fremstillings- og servicesektorerne. Vi har en mission om at udbrede denne økonomiske vækst til hele landet, også til landdistrikterne. Næsten 220 millioner ud af en milliard mennesker skal have deres livskvalitet forbedret i både landdistrikter og byområder. Selv om væksten i BNP er tegn på vores økonomiske vækst, er befolkningens deltagelse vigtig for at nå de ønskede mål. Det er vigtigt at sørge for, at borgerne opnår en god livskvalitet med nærende kost, gode boliger, et rent miljø, sundhedsydelser, der er til at betale, uddannelse af høj kvalitet og produktiv beskæftigelse, som er integreret i vores værdisystem på grundlag af arven fra civilisationen, der fører til en altomfattende udvikling af nationen, der vil kalde smilet frem hos en milliard mennesker. Det er indikatorer for væksten i det nationale fremgangsindeks. For at opnå disse vækstrater har vi identificeret fem områder, hvor Indien har en central kompetence for integrerede foranstaltninger: 1) landbrug og forarbejdning af fødevarer, 2) uddannelse og sundhedsvæsen, 3) informations- og kommunikationsteknologi, 4) infrastrukturudvikling, herunder levering af bymæssige faciliteter til landdistrikterne og 5) uafhængighed inden for kritiske teknologier. Vi regner med at virkeliggøre visionen om at omdanne Indien til en udviklet nation inden 2020 ved at aktivere og tænde tankerne hos nationens 540 millioner unge under 25 år.
<P>
Hidtil har vi diskuteret den tredimensionelle fremgangsmåde med at tilbyde værdibaseret uddannelse, religion, der omdanner Indiens åndelige styrke og økonomisk udvikling til ændring af samfundet, der kan føre til udviklingen af et oplyst samfund. Denne integrerede tredimensionelle metode for udviklingen af et oplyst samfund vil bane vejen for fredelige, fremgangsrige og lykkelige nationer og dermed for en verden uden ekstremisme og yderligere kim til ekstremisme. På mit websted har jeg beskrevet, hvordan en selvstændig verden er væsentlig for udviklingen af nationer bestående af oplyste borgere. Jeg vil med stor glæde udveksle tanker, idéer og handlinger om denne opgave med de ærede medlemmer, når De har set mit websted.
<P>
Lad os nu gå videre til den anden mission, energiuafhængighed. Når vi analyserer, de kritiske problemer, som planeten står over for i dag, kommer vi til at tænke på to vigtige spørgsmål. For det første den fortsatte tømning af lagrene af olie-, gas- og kulreserver baseret på fossile materialer, som forudses af verdens energiforum, hvilket De alle er klar over. Den anden ting er den fortsatte ødelæggelse af miljøet, især på grund af overdreven brug af fossile materialer til energiproduktion. Løsningen på disse problemer kan findes i energiuafhængighed, som jeg har præsenteret for mit land. Det kan finde anvendelse i mange nationer. Hvilken form for energiuafhængighed foreslår jeg i Indien?
<P>
Indien har 17 % af den samlede befolkning i verden, men kun omkring 0,8 % af verdens kendte olie- og naturgasressourcer. Baseret på fremskrivninger af udviklingen i landet for de kommende to årtier skal energiproduktionen øges til 400.000 MW i 2030 fra den nuværende kapacitet på 130.000 MW. I disse tal tages der højde for de planlagte energibesparelser samt udformningen og fremstillingen af energieffektivt udstyr og systemer.
<P>
Jeg har foreslået forskellige systemer. Solcellernes effektivitet, som er fælles for Den Europæiske Union og Indien, skal hæves fra de nuværende 20 % til 55 % gennem intensiveret forskning i solceller baseret på kulstof-nanorør. Med hensyn til thoriumreaktorer er thorium et ikkefissilt materiale. Det skal omdannes til et fissilt materiale ved hjælp af formeringsteknologi. Inden for biobrændsel består udfordringen i at fremavle biobrændselafgrøder med højere udbytte, esterificeringsteknologier med højere udbytte og ændring af kraftværker. Disse tre forskningsområder kræver et intensivt samarbejde mellem Den Europæiske Union og Indien. Jeg vil foreslå, at vi opretter et udviklingsprogram for vedvarende energi mellem Indien og EU om avanceret F[amp]U inden for alle former for vedvarende energi, der kan føre til etablering af kommercielt levedygtige, store kraftværker inden for det kommende årti.
<P>
(Bifald)
<P>
Jeg vil gerne slutte med "verdens videnplatform". Med Indiens erfaringer med to vellykkede, internationale samarbejdsprojekter fra design til virkeliggørelse og markedsføring vil jeg foreslå, at man udvikler "verdens videnplatform" for at samle kernekompetencerne fra EU og Indien inden for videnskab og teknologi, hvilket kan føre til enestående systemer, der kan anvendes globalt. "Verdens videnplatform" vil skabe mulighed for fælles design, udvikling, omkostningseffektiv produktion og markedsføring af videnbaserede produkter, systemer og tjenester inden for forskellige områder baseret på partnerlandenes kernekompetence på det internationale marked. "Verdens videnplatform" er et mødested for videnskab, teknologi, erhvervsliv, ledelse og markedsføring.
<P>
De spørger måske, hvilke opgaver "verdens videnplatform" skal udføre. Sammensmeltningen af bioteknologi, nanoteknologi og it ventes at berøre alle områder af betydning for mennesket. "Verdens videnplatform" vil tage opgaver op inden for nogle af de områder, der diskuteres nærmere, som er af allerstørste betydning for os alle, og som gør vores verden til et sikkert, bæredygtigt, fredeligt og fremgangsrigt sted at bo.
<P>
Det første er vand: afsaltning af havvand ved hjælp af solenergi, kanalisering, netværk mellem floder og omkostningseffektivt, sikkert drikkevand.
<P>
Det andet er sundhedsområdet: diagnosticering, et system til levering af lægemidler, udvikling og fremstilling af vacciner mod hiv, tuberkulose, malaria og hjertesygdomme.
<P>
Det tredje er landbrug og forarbejdning af fødevarer: øget produktion af korn til fødevarer i en situation med mindre landbrugsjord, mindre vand og mindre arbejdskraft, konservering af fødevarer, forarbejdning af fødevarer, omkostningseffektiv opbevaring og distribution.
<P>
Det fjerde er videnprodukter: hardware, software samt netværks- og oplagringsprodukter, herunder håndholdte mikro- og nanoelektroniske enheder.
<P>
Det femte er transportsystemer: transportsystemer, der ikke bruger fossile brændstoffer, men vedvarende energi, sikkerhedssystemer samt integration af hardware og indlejret software.
<P>
Det sjette er boligen: en energieffektiv, vandeffektiv og forureningsfri bolig.
<P>
Det syvende er forudsigelse og håndtering af katastrofer: forudsigelser af jordskælv, forudgående vurdering af regnmængderne ved særlige skyforhold.
<P>
Endelig kapacitetsopbygning: udvikling af menneskelige ressourcer af høj kvalitet på alle ovenstående områder, herunder udvikling af medarbejdere med færdigheder i verdensklasse.
<P>
Den Europæiske Union står for en rigdom af videnskabeligt potentiale med en rig forskerkultur. Indien er blevet til et førende land og har bevist sit videnskabelig og teknologiske potentiale inden for mange samfundsområder og gør nu yderligere fremskridt. Landenes kombinerede styrke kan bruges til gavn for både Indien og EU, hvis vi går sammen som partnere om at skabe "verdens videnplatform".
<P>
Sammenfattende er der, som vi har set, en klar fælles tråd i vores drømme og problemer. Når jeg er sammen med Dem, har jeg en følelse af, at der findes smukke løsninger, der kommer fra smukke sind. Smukke sind skaber kreativitet. Det er den fælles arv for Indien og Den Europæiske Union.
<P>
Jeg har præsenteret tre missioner: "udviklingen af et oplyst samfund", "vejen mod energiuafhængighed" og "oprettelsen af verdens videnplatform". Disse missioner for Indien og EU vil betyde en yderligere styrkelse af vores strategiske partnerskab og komme til at udgøre grundlaget for forandringer for disse 1,5 milliarder mennesker og i sidste ende føre til, at civilisationerne flyder sammen.
<P>
For at møde udfordringerne ved disse missioner kan vi hente inspiration fra Maharishi Patanjalis ord fra omkring 2.500 år siden. Han sagde: "Når man er inspireret af et større mål, et ekstraordinært projekt, bryder alle ens tanker deres grænser. Ens sind kender ingen grænser, ens bevidsthed udvider sig i alle retninger, og man befinder sig i en ny, fantastisk og smuk verden. Sovende kræfter, evner og talenter vækkes til live, og man opdager, at man er en større person, end man nogensinde havde drømt om."
<P>
Jeg nærer stor beundring for Den Europæiske Union. Jeg har skrevet et digt til denne lejlighed, som jeg gerne vil læse op for Dem.
<P>
(Bifald)
<P>
Digtet hedder "Budskabet fra Moder Indien til Den Europæiske Union".
<P>
"Smukke omgivelser fører til smukke sind.
<P>
Smukke omgivelser fører til smukke sind.
<P>
Smukke sind skaber friskhed og kreativitet,
<P>
Skabte jordens og havenes udforskere,
<P>
Skabte Den Europæiske Union,
<P>
Skabte jordens og havenes udforskere,
<P>
Skabte sind, der fornyer,
<P>
Skabte store videnskabsfolk overalt. Hvorfor?
<P>
Vend tilbage til de mange opdagelser.
<P>
Opdag kontinentet.
<P>
Ved du, at du har opdaget et kontinent?
<P>
Opdag kontinentet og ukendte lande.
<P>
Vov dig ud i det ukendte.
<P>
Skab nye veje.
<P>
I de bedstes tanker,
<P>
I de bedstes tanker fødtes også,
<P>
Lagdes kimen til kampe og had,
<P>
Hundreder af år med krig og blod.
<P>
Millioner af mine dejlige børn gik tabt på landjorden og på havet.
<P>
Tårer oversvømmede mange nationer,
<P>
Mange opslugt af et hav af sorg.
<P>
Da kom visionen om Den Europæiske Union.
<P>
Svor aldrig at bruge menneskers kundskaber mod sig selv og eller andre.
<P>
Forenede i deres tanker, handlinger opstod, der gav Europa fremgang,
<P>
Og freden bandt Den Europæiske Union.
<P>
Dette glade budskab fangede menneskene på planeten i min galakse.
<P>
Dette glade budskab fangede menneskene på planeten i min galakse.
<P>
Oh, Europæiske Union, lad din mission blive udbredt overalt som luften, vi indånder.
<P>
Det er mit digt.
<P>
(Bifald)
<P>
Endelig, mine venner, vil jeg gerne viderebringe hilsener fra en milliard mennesker i mit land til alle medlemmerne af Europa-Parlamentet og via Dem til alle borgere i landene i Den Europæiske Union.
<P>
Gud velsigne Dem alle.
<P>
(Parlamentet gav taleren et stående bifald)
<SPEAKER ID="119" NAME="Formanden">
Præsident Kalam, på Europa-Parlamentets vegne vil jeg takke Dem for en vigtig og inspirerende tale. Det var en af de mest bemærkelsesværdige taler, vi nogensinde har hørt.
<P>
(Bifald)
<P>
Den blev holdt af en statsmand, en videnskabsmand og en digter, og den var enestående. Tak. Jeg tror på, at det vigtigste er, at vi lytter til hinanden for at kunne forstå hinanden bedre og respektere og samarbejde med hinanden. Det var Deres budskab. Mine bedste ønsker til Dem og Deres store nation, og jeg vil også gerne udtrykke mine bedste ønsker for samarbejdet mellem den store nation Indien og Den Europæiske Union.
<P>
(Vedvarende bifald)
