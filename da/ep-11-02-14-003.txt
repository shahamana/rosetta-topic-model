<CHAPTER ID="003">
Erklæringer fra formanden
<SPEAKER ID="007" NAME="Formanden">
Jeg vil gerne fremsætte en række bemærkninger i forbindelse med åbningen af denne mødeperiode. Vores øjne vender i dag mod EU's sydlige naboer. De banebrydende begivenheder i Egypten har givet samfund i hele regionen nyt håb. Vi beundrer deres mod, beslutsomhed og ønske om demokrati. Dette standpunkt har allerede skabt væsentlige ændringer, som vi fuldt ud støtter. Vi beklager imidlertid, at det ikke er sket uden tab af menneskeliv. Vi opfordrer alle regeringerne i regionen til at åbne op for dialog med borgerne. Vi ønsker at standse enhver form for chikane mod fredeligt demonstrerende folk og ophæve de undtagelsestilstande, der har stået på i årevis. Vi opfordrer til genindførelse af den fulde ytringsfrihed. Folkets stemme skal høres. Det er også et vigtigt mål for hele EU og for os alle. Vi må huske, at mange europæiske politikere i 1989 var bange for ændringerne i Central- og Østeuropa, så vi må ikke være bange for at involvere os fuldt ud politisk og økonomisk. Lad os hjælpe vores naboer med at få opfyldt deres ønske om demokrati, så de ønsker at blive boende i deres egne lande og endelig kan gøre det med værdighed og ikke vil være tvunget til at udvandre. Lad os sammen arbejde frem imod dette mål som et ægte fællesskab.
<P>
(Bifald)
<P>
I forbindelse med begivenhederne i vores sydlige nabolande vil jeg gerne henlede opmærksomheden på, at visse EU-medlemsstater er blevet mål for et betydeligt antal indvandrere fra regionen. Unionen bør reagere hurtigt og arbejde sammen for at støtte de medlemsstater, der oplever en øget indstrømning af flygtninge. I EU deler vi også denne pligt og dette ansvar.
<P>
Den næste oplysning er, at vi den 12. februar var vidne til den internationale dag mod anvendelse af børnesoldater. Det skønnes, at 200 000 til 300 000 børn på nuværende tidspunkt er direkte involverede i væbnede konflikter i over 20 lande verden over. Europa-Parlamentet er aktivt involveret i kampen mod den skammelige anvendelse af børn i væbnede konflikter.
<P>
Endelig modtager vi chokerende tal fra Iran. Siden årets begyndelse er der blevet henrettet tre gange så mange i landet som i den samme periode sidste år. Særlig alarmerende er de dødsdomme, der afsiges mod politiske modstandere. Jeg opfordrer de iranske myndigheder til at indføre et moratorium for dødsstraf og fremover fjerne dødsstraffen fra listen over straffe i Iran.
