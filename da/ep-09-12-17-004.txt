<CHAPTER ID="004">
Dagsorden
<SPEAKER ID="080" NAME="Martin Schulz" AFFILIATION="S&amp;D">
(DE) Hr. formand, mine damer og herrer! Jeg har to bemærkninger til forretningsordenen, som jeg gerne vil fremsætte efter hinanden. For det første har jeg en anmodning til hele Parlamentet. Den vedrører et uopsætteligt spørgsmål, som vi drøfter i eftermiddag. Det drejer sig om sagen om Aminatou Haidar.
<P>
Der står et uopsætteligt spørgsmål på dagsordenen i eftermiddag. Jeg vil gerne bede medlemmerne om at have tiltro til følgende procedure. Nogle medlemmer, der har været tæt involveret i denne sag, ved - og jeg kan ikke give flere detaljer herom, men jeg er en af dem, der ved det - at vi vil få en løsning på denne sag i løbet af dagen. Fremtrædende regeringsrepræsentanter fra EU arbejder på at nå frem til en positiv løsning. Derfor ville det være fornuftigt at fjerne dette uopsættelige spørgsmål fra dagsordenen i eftermiddag, for enhver yderligere debat ville blot lægge hindringer i vejen for det arbejde, som nogle diplomatiske kanaler gør. Derfor anmoder jeg Parlamentet om at tilslutte sig, at vi i denne usædvanlige sag fjerner dette uopsættelige spørgsmål fra dagsordenen, fordi det vil bidrage mere til at løse problemet, end hvis vi drøfter sagen. Det var min første anmodning. Den anden følger om lidt.
<SPEAKER ID="081" NAME="Formanden">
Hr. Schulz, jeg er ikke sikker på, at vi kan drøfte dette punkt igen. Jeg er bange for, at det er for sent, fordi vi tidligere har truffet en beslutning herom. Det er vanskeligt at drøfte dette punkt igen.
<SPEAKER ID="082" NAME="Joseph Daul" AFFILIATION="PPE">
(FR) Hr. formand! Jeg støtter hr. Schulz' forslag. Jeg tror, at forhandlingerne er yderst vanskelige. Vi taler om en sag vedrørende et menneske, en kvinde, og der gøres i øjeblikket en indsats for at finde en politisk løsning.
<P>
Jeg mener derfor, at det er vigtigt ikke at forværre situationen, når der er forhandlinger i gang om at finde en politisk løsning. Jeg anmoder om, at vi først får lov at finde en politisk løsning.
<P>
(Bifald)
<SPEAKER ID="083" NAME="Miguel Portas" AFFILIATION="GUE/NGL">
(PT) Hr. formand! Jeg vil gerne fremsætte en kort bemærkning. De diplomatiske bestræbelser er meget vigtige, men Aminatou Haidar har nu sultestrejket i 33 dage på hospitalet. Det værste, vi kunne gøre, ville være at fortælle en kvinde, der kæmper for grundlæggende menneskerettigheder, at Parlamentet nu vil glemme hende her.
<SPEAKER ID="084" NAME="Formanden">
Mine damer og herrer! I overensstemmelse med forretningsordenens artikel 140 kan vi stemme om forslaget om at fjerne dette punkt fra dagsordenen.
<P>
I den forbindelse vil jeg gerne bede et medlem om at tale for forslaget.
<SPEAKER ID="085" NAME="Juan Fernando López Aguilar" AFFILIATION="S&amp;D">
(ES) Hr. formand! I min egenskab af leder af den spanske socialdemokratiske delegation i Europa-Parlamentet vil jeg gerne udtrykke min påskønnelse af, hvad formanden for Gruppen for Det Progressive Forbund af Socialdemokrater i Europa-Parlamentet sagde, støttet af formanden for Det Europæiske Folkepartis Gruppe (Kristelige Demokrater). Det gør jeg af to grunde. For det første fordi Parlamentet efter min opfattelse klart viser sin solidaritet med fru Haidar personligt og med hendes sag i denne farlige situation som følge af en lang sultestrejke.
<P>
For det andet fordi jeg mener, at Parlamentet også indtager en positiv holdning til støtte for de intensive, multilaterale diplomatiske bestræbelser, der ledes af den spanske regering. Det er trods alt regeringen i det land, hvor fru Haidar i øjeblikket befinder sig. Det er også regeringen i det land, hvor sultestrejken finder sted, som ifølge fru Haidar selv ikke vil ophøre, førend hun vender tilbage til et område, der ikke hører ind under spansk jurisdiktion.
<P>
Jeg støtter derfor de igangværende diplomatiske bestræbelser, og jeg mener, at vores bedste fremgangsmåde ville være at undgå et beslutningsforslag, der kunne være en risiko for alle forhandlinger, som måske finder sted i de kommende par timer ...
<P>
(Formanden afbrød taleren)
<SPEAKER ID="086" NAME="Formanden">
Nu vil jeg bede et medlem om at tale imod forslaget.
<SPEAKER ID="087" NAME="Izaskun Bilbao Barandica" AFFILIATION="ALDE">
(ES) Hr. formand! Jeg tager ordet for at give udtryk for, at min gruppe er imod dette forslag, og jeg vil nu forklare hvorfor. Jeg synes ikke, det er passende at stille et sådant forslag i formiddag. Desuden ville det betyde, at vi undlader at respektere alle de grupper i Parlamentet, der har forelagt beslutningsforslaget.
<P>
Så sent som i går brugte vi tre timer på at finde en måde til at fjerne denne sag fra den politiske debat og ophøre med at fokusere på, hvad der sker i Spanien. Takket være alle de involverede gruppers bestræbelser lykkedes det os at forene forskellige holdninger og nå frem til en fælles tekst til et beslutningsforslag. Det lykkedes os også at overvinde meningsforskelle på det samme møde.
<P>
Jeg mener derfor, at hvis det anses for at være upassende, at Parlamentet ikke udtaler sig i en sådan situation, hvornår skal det så gøre det? Hvornår?
<P>
(Kraftigt bifald)
<P>
Jeg har en sidste anmodning ...
<P>
(Formanden afbrød taleren)
<SPEAKER ID="088" NAME="Willy Meyer" AFFILIATION="GUE/NGL">
(ES) Hr. formand! Det er ikke rigtigt at sige, at Parlamentet har givet udtryk for en holdning til sagen om fru Haidar. Det er ikke sket. Parlamentet skulle udtrykke sin holdning i dag. Det skulle gøre det i dag, efter en sultestrejke, der har varet i 33 dage, og alligevel gøres der et forsøg på at forhindre os i at drøfte sagen. Jeg synes, at dette er umoralsk. Jeg gentager, det er fuldstændig umoralsk.
<P>
(Bifald)
<SPEAKER ID="089" NAME="José Ignacio Salafranca Sánchez-Neyra" AFFILIATION="PPE">
(ES) Hr. formand! Jeg bad om ordet for en bemærkning til forretningsordenen. Parlamentet har uigenkaldelige forpligtelser, hvad angår menneskerettigheder og overholdelsen af dem. Hr. Schulz har i formiddag stillet Parlamentet et forslag. Hvis han er indviet i kendsgerninger eller vigtige oplysninger om fru Haidars sag, bør han stille disse oplysninger til rådighed for Parlamentet. Derefter kan der træffes en beslutning på plenarmødet ved forhandlingens begyndelse i eftermiddag.
<P>
(Bifald)
<SPEAKER ID="090" NAME="Martin Schulz" AFFILIATION="S&amp;D">
(DE) Hr. formand! I mange år har jeg på min gruppes vegne været ansvarlig for forhandlinger om menneskerettigheder her i Parlamentet. Jeg behandler denne sag med stor omhu. Jeg vil gerne nævne, at jeg i søndags havde en meget lang diskussion om denne sag med den marokkanske udenrigsminister.
<P>
Jeg har indtryk af, at der i dag er mulighed for at bringe fru Haidars sultestrejke til ophør og for at finde en løsning for hende. Hvis jeg havde haft indtryk af, at en offentlig erklæring ville bidrage til en løsning på denne sag, ville jeg fremsætte en offentlig erklæring. Da jeg imidlertid mener, at diskretion er den bedste måde til at løse problemet i den slags komplicerede diplomatiske sager, vil jeg bede medlemmerne om at iagttage den nødvendige diskretion for at sikre, at denne kvinde reddes. Det er mit eneste ønske.
<SPEAKER ID="091" NAME="Formanden">
Mine damer og herrer! Jeg vil gerne bede om et øjebliks opmærksomhed. Vi kan ikke fortsætte diskussionen herom i det uendelige.
<SPEAKER ID="092" NAME="Raül Romeva i Rueda" AFFILIATION="Verts/ALE">
(ES) Hr. formand! Jeg vil gerne begynde med at udtrykke min overraskelse over, at vi, som fru Bilbao Barandica påpegede, brugte næsten tre timer på at drøfte denne sag i går. Hvis hr. Schulz har haft relevante oplysninger om denne sag siden i søndags, burde vi være blevet informeret herom i går. Jeg gentager, at vi skulle have haft oplysningerne i går, inden vi drøftede det fælles beslutningsforslag. Vi skulle have kendt til disse oplysninger, da de forskellige grupper drøftede sagen og nåede frem til en aftale, dvs. et kompromis.
<P>
(FR) Hr. formand! Nej, det er ikke rigtigt. Vi har ansvaret for at vedtage et beslutningsforslag, for at vi i det mindste kan vide, hvad Parlamentet mener om sagen om Aminatou Haidar. Derfor beder jeg ikke om, at vi ikke stemmer, men om, at vi skal afholde en forhandling som sædvanlig.
<P>
(Bifald)
<SPEAKER ID="094" NAME="Charles Tannock" AFFILIATION="ECR">
(EN) Hr. formand! Parlamentet er tydeligvis splittet. Dette er et meget ømtåleligt emne. Der er en masse forvirring. Lad mig venligst bede om, at vi udsætter denne afstemning til kl. 15.00, for at vi kan rådføre os både med partierne og grupperne og ligeledes finde ud af, hvad der i øjeblikket sker i Marokko.
<SPEAKER ID="095" NAME="Formanden">
Mine damer og herrer! Vi har hørt alle kommentarerne. De har hørt alt, og De har nu et fuldt overblik. I overensstemmelse med forretningsordenens artikel 140 sætter jeg dette forslag til afstemning. Vi har et specifikt forslag om, at vi ikke drøfter denne sag i dag.
<P>
(Parlamentet gav sin tilslutning)
<SPEAKER ID="096" NAME="Martin Schulz" AFFILIATION="S&amp;D">
(DE) Hr. formand! Jeg beklager meget, at jeg endnu en gang må bede om Parlamentets tålmodighed. På stemmelisten for i dag har vi afstemningen om subsidiaritetsprincippet. I overensstemmelse med forretningsordenens artikel 177, stk. 4, anmoder jeg om, at vi udsætter afstemningen herom til næste plenarmøde og undersøger, om det er lovligt at vedtage et beslutningsforslag herom. Jeg tror, der er betydelig enighed i hele Parlamentet om, at subsidiaritetsprincippet og de grundlæggende rettigheder skal garanteres. Der er imidlertid overhovedet ingen mening i at træffe beslutning herom på EU-plan. Jeg vil også gerne specielt på mine italienske kollegers vegne sige, at den debat, der finder sted i Italien, er en italiensk og ikke en europæisk debat, og at mine kolleger ligesom vi vil forsvare diversitet og pluralitet. Der er imidlertid ingen mening i at gøre dette i et beslutningsforslag af denne art.
<P>
(Tilråb)
<P>
Det er forbløffende, at grupper, der har ordet demokrati i deres navn, ikke engang kender det demokratiske princip om at lade en taler tale ud.
<P>
I overensstemmelse med forretningsordenens artikel 177, stk. 4, anmoder jeg om, at afstemningen udsættes til næste plenarmøde, og at det undersøges, om beslutningsforslaget og afstemningen er lovlige.
<P>
(Bifald)
<SPEAKER ID="097" NAME="Formanden">
Mine damer og herrer, hr. Schulz! Sæt venligste Deres hovedtelefoner på. Jeg har et specifikt forslag. Vi når frem til dette punkt under anden del af afstemningen. Først stemmer vi om budgettet, og derefter har vi adskillige supplerende punkter. De kan alle tænke over hr. Schulz' forslag, som vi kommer tilbage til om et øjeblik, når vi alle har beslutningsforslaget foran os under anden del af afstemningen.
<SPEAKER ID="098" NAME="Bernd Posselt" AFFILIATION="PPE">
(DE) Hr. formand! Nu hvor det uopsættelige spørgsmål er fjernet fra dagsordenen, vil jeg gerne bede Dem om at fordele taletiden om Vestsahara mellem de to andre uopsættelige spørgsmål, da vi i går havde nogle heftige diskussioner om taletiden i forbindelse med uopsættelige spørgsmål. Dette er mit praktiske forslag med henblik på forhandlingen i eftermiddag, og jeg vil bede Dem om at godkende det, da vi vil bruge en time på at drøfte uopsættelige spørgsmål.
<SPEAKER ID="099" NAME="Formanden">
Vi tager hensyn til Deres forslag.
