<CHAPTER ID="002">
Erklæringer fra formanden
<SPEAKER ID="006" NAME="Formanden">
Mine damer og herrer! Det er med stor bestyrtelse, at vi har erfaret om den tragiske hændelse i Finland, hvor otte mennesker, elever og lærere, er blevet dræbt. På Deres vegne vil jeg gerne over for familierne og det finske folk udtrykke vores varme deltagelse.
<P>
Grupperne har bedt mig om at afgive en erklæring om konventionen af 18. september 1997 om forbud mod brug, oplagring, produktion og overførsel af personelminer og om sådanne miners tilintetgørelse (Ottawakonventionen). Om få uger er det 10-års dagen for undertegnelsen af konventionen om forbud mod brug, oplagring, produktion og overførsel af personelminer og om sådanne miners tilintetgørelse. Den 3. og 4. december 1997 undertegnede 122 stater denne historiske konvention i Ottawa. Antipersonelminer skelner ikke mellem civile og militære ofre. De er rettet mod mennesker med det formål at dræbe eller lemlæste dem. Ottowakonventionens forbud mod dem er en sejr for menneskeligheden.
<P>
Konventionen er også en succes for det internationalt forbundne civilsamfund. I en hidtil uset proces lykkedes det en sammenslutning af ngo'er i fællesskab med engagerede regeringer og parlamenter uden for de sædvanlige diplomatiske fora at få undertegnet en international aftale. Den internationale kampagne for forbudet mod landminer modtog i 1997 Nobels Fredspris for denne præstation.
<P>
Europa-Parlamentet har fra starten støttet kampagnen for forbud mod landminer. Efter undertegnelsen af konventionen i Ottawa er Europa-Parlamentet i beslutninger, høringer og udtalelser gået kraftigt ind for en effektiv implementering. Det er i dag åbenlyst, at den internationale kampagne har været succesfuld. Over trefjerdedele af alle stater har ratificeret Ottawakonventionen. Brugen af antipersonelminer er faldet drastisk, og det samme er antallet af lande, der producerer landminer. Til trods for disse fremskridt har man i mere end 69 lande stadig ikke fået fjernet alle landminer. Det tegner til, at dette mål ikke kan nås overalt uden yderligere økonomiske midler.
<P>
Europa har i de senere år ydet et vigtigt bidrag til gennemførelsen af Ottawakonventionen. EU har i årene 1997-2004 investeret over en milliard euro i kampen mod landminer. Kommissionens antiminestrategi er et af de mest succesrige elementer i udviklingen af de europæiske eksterne forbindelser. Dette er ikke blot udtryk for vores humanitære forpligtelser, men også en givtig investering i bæredygtig udvikling og menneskers sikkerhed.
<P>
Om kort tid vil Rådet for den Europæiske Union inden for rammerne af den fælles udenrigs- og sikkerhedspolitik vedtage en ny fælles aktion mod landeminer. Det glæder os, at der arbejdes for en universel ratificering af Ottawakonventionen og afholdelsen af en effektiv kontrolkonference i 2009.
<P>
Vi ser frem til et tæt samarbejde med Rådet og Kommissionen, når den fælles aktion skal gennemføres. Jeg håber, at vi snart får lejlighed til med Rådet og Kommissionen at drøfte deres respektive landmineinitiativer og den indbyrdes koordinering. Vores fælles endelige mål er en verden uden miner. Det forudsætter en sammenhængende fælles politik i EU.
<P>
(Bifald)
