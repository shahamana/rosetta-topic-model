<CHAPTER ID="007">
Stemmeforklaringer
<P>
Mundtlige stemmeforklaringer
<SPEAKER ID="113" NAME="Clemente Mastella" AFFILIATION="PPE">
(IT) Hr. formand, mine damer og herrer! Vedtagelsen af rammeaftalen er en stor forbedring af Europa-Parlamentets rolle, en rolle, som er blevet udvidet takket være Lissabontraktatens ikrafttræden.
<P>
Vi viser Dem vores tillid, hr. Barroso, og vi forventer, at De til gengæld respekterer vores rettigheder.
<P>
For os er en grundlæggende forudsætning for at oprette en regelmæssig dialog mellem de to institutioner, at der er et tættere samarbejde. Vi har lyttet opmærksomt til de stikord, De har givet os her, Deres parathed til at institutionalisere en regelmæssig dialog om centrale grundspørgsmål og om vigtige lovforslag samt Deres løfte om at aflægge rapport om den praktiske opfølgning af eventuelle lovgivningsinitiativer inden for en frist på tre måneder fra vedtagelsen.
<P>
Vores institutioner skal arbejde efter den såkaldte demokratiske metode ved at etablere et særligt partnerskab, som skal definere, gennemføre og frem for alt varetage Europas virkelige interesser. Det er et større ansvar for Kommissionen, men også for os, de direkte repræsentanter for Europas borgere.
<P>
Alle disse mål kræver en stor indsats af os alle - Kommissionen, Parlamentet, de nationale parlamenter og myndighederne. Det er dét Europa, som borgerne kræver af os, og det er dét Europa, som vi skal give dem i løbet af de kommende fem år.
<SPEAKER ID="114" NAME="Bernd Posselt" AFFILIATION="PPE">
(DE) Hr. formand! Jeg stemte for Kommissionen, og jeg er også for rammeaftalen, som repræsenterer et historisk spring fremad. Alligevel stemte jeg imod beslutningen, fordi vi fik den i går som en færdig tekst og ikke kunne drøfte den seriøst, og fordi problemet jo ligger i detaljen. Derfor vil jeg gerne gøre det klart, at jeg er bekymret over ordlyden i mange sammenhænge med hensyn til de enkelte medlemmers ret til at stille spørgsmål eller risikoen for hemmelige aftaler mellem Kommissionen og Parlamentet vedrørende dagsordenen, hvis Kommissionen deltager i Formandskonferencen.
<P>
Derfor vil jeg bede om at få ændret den endelige tekst under de sidste forhandlinger. Det er med rette blevet fremhævet, at Parlamentet har fået mere magt. Vi har brug for et tæt partnerskab med Kommissionen, men vi har ikke brug for hemmelige aftaler. Vi har brug for mere demokrati, ikke mindre, for med denne øgede magt følger også behovet for mere demokrati i selve Parlamentet.
<SPEAKER ID="115" NAME="Daniel Hannan" AFFILIATION="ECR">
(FR) Hr. formand! Ingen her i Parlamentet kan tro på, at disse kandidater, der er valgt ud af 500 millioner europæere, virkelig er dem, som er bedst kvalificeret til at blive kommissærer. Kommissionen har enorme beføjelser. Den er den europæiske udøvende magt, men er også initiativtager til lovgivning. Men hvem skal vi udnævne til at udøve denne magt? En række kompromiskandidater, som de nationale regeringer har udpeget som tak for deres indsats eller simpelthen bare for at holde rivalerne i skak.
<P>
Lad os f.eks. se på mit eget lands kandidat, Baroness Ashton. Vi har fået at vide, at den franske regering er imod hende, fordi hun ikke taler fransk. Men det er sandelig da hendes mindste mangel! Baroness Ashton har aldrig sat sig selv i den situation, at hun skulle vælges ved et almindeligt valg. Hvordan kan EU lære Iran eller Cuba noget om demokrati, når en kvinde, som er ansvarlig for EU's eksterne tjeneste, er en ikkevalgt tjenestemand? Baroness Ashton og hendes føderalistiske venner behandler os som antieuropæere. Men hvis hun og hendes venner fra Campaign for Nuclear Disarmament havde vundet kampen, ville vores kontinent stadig have været opdelt, og hundreder af millioner europæere ville stadig have levet i et marxistisk tyranni. Ingen ægte europæer...
<P>
(Formanden afbrød taleren)
<SPEAKER ID="117" NAME="Viktor Uspaskich" AFFILIATION="ALDE">
(LT) Hr. formand! Jeg vil bestemt også gerne lykønske den nye Kommission og de nye medlemmer, men jeg vil gerne gøre opmærksom på nogle forhold, som hverken er blevet drøftet i de politiske grupper eller på plenarmøderne, og det er selve udnævnelsen af medlemmerne. I min politiske gruppe sagde jeg, at det mindst er de kandidater, som har støtte af to tredjedele af deres nationale parlament, der skal udnævnes til Europa-Kommissionen. Det var det ene punkt.
<P>
Noget andet, som ikke er blevet drøftet, og som jeg finder umådelig vigtigt, er, at den nye Kommission skal være særligt opmærksom på at beskytte EU's forretningsfolk imod import fra lande, der ikke deler de værdier, som vi arbejder for. Værdier som miljø, socialsikring og i sidste instans demokratiske institutioner. Det er netop her, der skal bruges flere penge, for denne import sætter priserne på vores varer og tjenesteydelser i vejret og gør det vanskeligt for vores forretningsfolk at konkurrere ...
<SPEAKER ID="118" NAME="Daniel Hannan" AFFILIATION="ECR">
(FR) Hr. formand! Baroness Ashton og hendes føderalistiske venner behandler os som antieuropæere. Men hvis hun og hendes venner fra Campaign for Nuclear Disarmament havde vundet kampen, ville vores kontinent stadig have været opdelt, og hundreder af millioner europæere ville stadig have levet i et marxistisk tyranni. Ingen ægte europæer og ingen ægte demokrat kan i fuldt alvor støtte disse kandidater. Ved at stemme for dem alene på baggrund af deres støtte til europæisk integration, dømmer Parlamentet sig selv.
<SPEAKER ID="120" NAME="Iva Zanicchi" AFFILIATION="PPE">
. - (IT) Hr. formand, mine damer og herrer! Jeg har med glæde stemt for denne nye Kommission. Det glæder mig, fordi jeg nu har set nogle mænd og kvinder, der er yderst sagkyndige, og som har klare, veldefinerede programmer. Med Deres tilladelse vil jeg først ønske hr. Tajani held og lykke med hans arbejde, for han er en mand af stor værdi, som vil kunne yde et betydeligt bidrag til europæisk industri.
<P>
Som næstformand i Udviklingsudvalget vil jeg her til sidst understrege det fortræffelige indtryk, jeg har fået af fru Georgieva. Hun er en dybt engageret, kvalificeret kvinde, som bliver et fortræffeligt referencepunkt for Udviklingsudvalget. Jeg ønsker dem alle held og lykke med deres arbejde.
<SPEAKER ID="121" NAME="Peter Jahr" AFFILIATION="PPE">
(DE) Hr. formand! I lyset af de enorme udfordringer, som Europa står over for, er det vigtigt og meget positivt, at vi har en effektiv Kommission. Et ligeværdigt samarbejde mellem Parlamentet og Kommissionen baseret på tillid er desuden en forudsætning, hvis det skal lykkes for os. Den aftale, vi har vedtaget i dag, kommer til at danne et vigtigt grundlag for denne udvikling.
<P>
Nu deltager Parlamentet som fuldgyldig partner i den fælles beslutningstagning og står derfor på lige fod med Kommissionen og Rådet på alle områder. Derfor vil vi arbejde intenst og tillidsfuldt sammen med Kommissionen, men ikke kritikløst. Især SWIFT-aftalen viser, at der ikke længere kan træffes beslutninger uden Parlamentet. Jeg forventer i høj grad, at Parlamentet kommer til at drøfte SWIFT-aftalen en gang til.
<SPEAKER ID="122" NAME="Alfredo Antoniozzi" AFFILIATION="PPE">
- (IT) Hr. formand, mine damer og herrer! Jeg stemte for Barroso-Kommissionen, fordi jeg er sikker på, at den vil kunne håndtere de udfordringer, som den økonomiske og finansielle krise tvinger os til at håndtere med mod og viljestyrke.
<P>
Jeg håber desuden, at nogle af de emner, som ligger mit hjerte særlig nær, vil blive behandlet med den nødvendige opmærksomhed. Her tænker jeg især på regionalpolitikken, som bliver stedse vigtigere, når vi taler om vækst og udvikling af vores landdistrikter, og som bestemt ikke må komme til at lide under nedskæringer efter reformen af EU's budget.
<P>
Jeg håber også, at der vil blive ydet støtte som hjælp til vores medborgere under denne boligkrise, som ofte når op på et foruroligende niveau, især i de store byområder. Derfor håber jeg, at specifikke finansielle instrumenter til socialt boligbyggeri og andre boligpolitikker igen vil være blandt den nye Kommissions prioriteringer. Jeg ønsker den held og lykke med det fremtidige arbejde.
<SPEAKER ID="123" NAME="Ryszard Czarnecki" AFFILIATION="ECR">
(PL) Hr. formand! For flere måneder siden stemte jeg uden tøven for hr. Barroso som formand for Europa-Kommissionen. Der var helt ærligt ikke noget alternativ. Hr. Verhofstadt, det liberale alternativ, og hr. Juncker, det føderalistiske alternativ, kunne ikke accepteres. Som en, der har stemt for hr. Barroso, må jeg i dag med sorg sige, at den Kommission, han har præsenteret, har mange mangler. Hverken jeg eller mine kolleger kan støtte en Kommission, der tæller en kommissær, som helt ærligt stadig er elev inden for sit fag. Hvis hun læste internationale forbindelser og udtalte sig til en mundtlig eksamen, som hun har gjort under høringerne, ville hun sandsynligvis blive smidt ud af eksamenslokalet. Hun ville slet ikke kunne bestå en eksamen i Polen overhovedet. Jeg kan ikke sige ja til en Kommission, hvor den danske kommissær ønsker at lukke kulminerne, også dem i mit land. Det er en anden grund til, at jeg afstod fra at stemme. Det er min overbevisning, at Kommissionen er behæftet med mange spørgsmålstegn, og vi vil holde et vågent øje med den.
<SPEAKER ID="124" NAME="Joe Higgins" AFFILIATION="GUE/NGL">
(EN) Hr. formand! Jeg stemte imod udnævnelsen af den nye Europa-Kommission, fordi den ganske enkelt bare vil videreføre den højreorienterede, neoliberale økonomiske politik, som allerede har resulteret i en katastrofal krise i de kapitalistiske økonomier i mange EU-lande. Denne angiveligt nye Kommission viser sig garanteret at være den samle gamle fade vin med den samme gamle neoliberale Barroso-etiket.
<P>
Disse liberaliserings-, deregulerings- og privatiseringspolitikker - der jo gennemføres efter ordre fra europæisk big business - har katastrofale følger for arbejderklassen såsom massearbejdsløshed og vilde angreb på levestandarden. Formanden for Kommissionen har i sin holdning til krisen i Grækenland og Irland besluttet, at det er arbejderklassen, der skal betale prisen, mens bankerne og spekulanterne klarer frisag. Europæiske arbejdere og de fattige i Europa skal mobilisere deres kræfter imod katastrofale politikker og for et ægte demokratisk og socialistisk Europa, og det betyder at gå imod den nye Kommissions politikker.
<SPEAKER ID="125" NAME="Frank Vanhecke" AFFILIATION="NI">
(NL) Hr. formand! På grund af den begrænsede tid kan jeg naturligvis kun komme ind på et par af de mange grunde til, at vi ikke støtter denne Kommission. En af grundene er f.eks., at den nuværende Kommission fortsætter, som om intet var hændt, i retning mod at tillade det ikke-europæiske, islamistiske Tyrkiet at tiltræde EU, selvom det store flertal af europæerne er kategoriske modstandere af det, men de har ikke haft mulighed for at udtale sig om dette spørgsmål.
<P>
En anden grund er, at denne Kommission fortsat ønsker millioner af nye indvandrere, ja, på lang sigt endog ikke-europæiske indvandrere, i tocifrede milliontal og det til et kontinent, som under alle omstændigheder allerede har millionvis af arbejdsløse. En tredje grund er, at det allerede har vist sig under høringerne, at ikke en eneste af de nye kommissærer er parat til at gøre noget som helst ved det demokratiske underskud.
<P>
Der er grunde nok til ikke at stemme for denne nye Kommission.
<SPEAKER ID="126" NAME="Francesco Enrico Speroni" AFFILIATION="EFD">
(IT) Hr. formand, mine damer og herrer! Vi har ikke fået endelige eller tilfredsstillende svar fra den nye Kommission vedrørende bekæmpelse af ulovlig indvandring i EU. Det er i sig selv nok til ikke at godkende dens arbejde og program.
<P>
Der er også et andet forhold. Kommissionen og især dens formand har vist sig at være meget tøvende med hensyn til at acceptere Parlamentets lovgivningsinitiativer. Det er noget af et brud på demokratiet, sådan ser det i hvert fald ud. Vi i Parlamentet er de eneste direkte valgte repræsentanter for befolkningerne, og respekteres vores initiativret ikke, eller gøres der det mindste forsøg på at krænke den - også selvom dette nu i den nye Lissabontraktat sanktioneres i henhold til artikel 255 - kan vi ikke stemme for hr. Barroso eller hans kommissærer.
<SPEAKER ID="127" NAME="Syed Kamall" AFFILIATION="ECR">
(EN) Hr. formand! Når man ser på det galleri af kandidater, vi har fået præsenteret i dag, tror jeg, at de fleste af medlemmerne uanset deres politik ville have sagt, at nogle er gode, nogle måske endog meget, meget gode, og nogle var dårlige, og nogle var ret dårlige. Desværre var der nogle stykker, som heller ikke besvarede alle spørgsmål om deres fortid. Men som medlem af Parlamentet kunne vi ikke stemme om de enkelte kommissærer, så vi var nødt til at vælge, om vi ville stemme samlet for dem alle eller afvise dem alle. Det er meget trist og beklageligt, og derfor afholdt jeg mig fra at stemme.
<P>
Vi har hørt hr. Barroso tale om et Europa, der reagerer på krisen. Hvis vi virkelig ønsker at reagere på krisen, skal vi sørge for, at vi ikke indfører flere og mere uhensigtsmæssige regler. Lad os sørge for, at vi foretager ordentlige konsekvensanalyser af alle direktiver og forordninger. Tag f.eks. direktivet om forvaltere af alternative investeringsfonde, som vil begrænse de midler, der er til rådighed for iværksættere i Europa, som vil drive værdiskabere ud af EU, og som vil reducere investeringerne i udviklingslandene. Hvis vi dog bare kunne reducere mængden af love, der bliver vedtaget!
<SPEAKER ID="128" NAME="Nirj Deva" AFFILIATION="ECR">
(EN) Hr. formand! Jeg er valgt af borgere i det sydøstlige England til at reformere EU. Blokafstemning om alle 27 kommissærer i kun en afstemning er, som det altid har været. Ingen reform, ingen gennemsigtighed, ingen ansvarlighed, ikke en ansvarlig bekræftelse. Hr. Barroso har min personlige tillid. Det gælder også nogle af de andre kommissærer, som jeg har haft noget at gøre med tidligere. Men det betyder ikke, at jeg har tillid til den samlede Kommission. Hver kommissær er enestående i den politiske historie. Ingen anden person i et såkaldt demokrati har beføjelse til at fremsætte lovforslag, lovgive og udøve samme lovgivning, og som så ikke er valgt af nogen som helst. Det er fuldstændig uacceptabelt, og derfor må jeg med beklagelse afholde mig fra at stemme.
<SPEAKER ID="129" NAME="Philip Claeys" AFFILIATION="NI">
(NL) Hr. formand! Jeg stemte imod den nye Kommission, fordi der ikke er noget som helst, der tyder på, at den vil begynde at reducere kløften mellem den almindelige europæer og de europæiske institutioner og især Europa-Kommissionen.
<P>
Jeg lyttede til den kommende kommissær med ansvar for udvidelse under høringen i Udenrigsudvalget, hvor det lød, som om han bestemt er parat til at feje alle klager over det ikke-europæiske Tyrkiets tiltrædelse ind under tæppet, sådan som det nu har været i de sidste fem år.
<P>
Den nye Kommission ønsker også mere økonomisk indvandring, ja, selv mere formynderisk adfærd og mere indblanding, hvilket bestemt er en yderst skamfuld tingenes tilstand under Lissabontraktaten, som helt klart ikke virker lovende.
<SPEAKER ID="130" NAME="Gerard Batten" AFFILIATION="EFD">
(EN) Hr. formand! Jeg stemte imod Kommissionen, fordi jeg ikke ønsker at blive ledet af en Kommission, uanset dens sammensætning, men der er særlige grunde til at stemme imod netop denne Kommission. En række af dens medlemmer har været medlem af kommunistpartiet eller tilknyttet det. Det gælder f.eks. hr. Barroso, hr. Šefčovič, hr. Füle, hr. Piebalgs og hr. Potočnik for bare at nævne et par stykker. Baroness Ashton var kasserer for Campaign for Nuclear Disarmament, som ikke var andet end en kommunistisk frontorganisation, og en del af dens midler kom fra sovjetblokken.
<P>
Hun er ikke egnet til at være ansvarlig for udenrigs-, sikkerheds- og forsvarspolitikken. Den adelige baronesse arbejdede for at underminere sit eget lands forsvarspolitik, da vi stod over for den alvorligste trussel, en atomtrussel, fra vores fjender. Nu er Kommissionen jo faktisk EU's regering. Europa styrer søvngængeragtigt mod katastrofen. Nu ledes vi af kommunister, kollaboratører og quislinger.
<SPEAKER ID="131" NAME="Seán Kelly" AFFILIATION="PPE">
(EN) Hr. formand! Jeg stemte med glæde for Kommissionen i dag, for jeg mener, at det under disse omstændigheder og i henhold til Parlamentets forretningsorden var det rette at gøre. Vi har brug for en Kommission, og det har vi nu.
<P>
Men en række kolleger har med rette påpeget, at systemet ville være bedre, hvis hver kommissær blev valgt ud fra deres egne fortjenester og ikke samlet. Hvis man sammensætter et fodboldhold, bliver spillerne jo valgt enkeltvist. Man udvælger alle spillere ud fra deres kvalitet, så man får det bedst mulige resultat. Jeg synes, vi skal arbejde i den retning og ændre reglerne, så vi næste gang sikrer, at vi, når Kommissionen skal vælges, stemmer om hver enkelt kommissær ud fra fortjeneste. På den måde tvinges landene til at opstille de bedste kandidater og sikre, at kandidaterne kan levere resultater. På den måde får vi et bedre hold. Men i mellemtiden glæder jeg mig til et tæt samarbejde med Kommissionen i de næste fem år.
<SPEAKER ID="132" NAME="Paul Rübig" AFFILIATION="PPE">
(DE) Hr. formand! Det glæder mig, at der er overvejende konsensus i Parlamentet i dag. Mange har udtrykt ønske om et stærkt Europa. Konsensus gør os stærke, og derfor er jeg glad for, at afstemningen om den nye Kommission er endt med et positivt resultat. Til syvende og sidst kan vi kun få et socialt Europa, hvis det samtidig er et effektivt Europa. Kommissionen har givet et klart tilsagn, for i sidste instans kan vi kun formidle noget, der allerede er udviklet. Derfor er det vigtigt for os at koncentrere os om udannelse og fokusere på infrastruktur og forskning i Europa.
<P>
Det er relativt enkelt at gøre de rige fattige, men det er noget mere intelligent, udfordrende og vidtrækkende at gøre de fattige rige. Det bør fortsat være målet for Europa.
<P>
Skriftlige stemmeforklaringer
<SPEAKER ID="135" NAME="Zigmantas Balčytis  " LANGUAGE="EN">
De interinstitutionelle forbindelser mellem Parlamentet og Kommissionen går i en ny retning med Lissabontraktaten. Vi parlamentsmedlemmer sender et klart budskab til Kommissionen om, at Europa-Parlamentet aldrig mere blot vil være observatør, men vil være en spiller på lige fod i udformningen af europæisk politik. Politiske tiltag på EU-niveau mangler sammenhæng og sætter på ingen måde Europa i stand til at håndtere uventede situationer. Og når de opstår, kan vi ikke reagere effektivt og koordineret på dem. Kommissionens formand har forpligtet sig til at indgå i en åben, gennemsigtig og konstruktiv forbindelse med Europa-Parlamentet, så vi sammen kan udstikke klare og gennemførlige politiske mål og sikre en lovgivning af høj kvalitet. Nu skal hr. Barroso huske sine løfter og sørge for, at Parlamentets krav klart afspejles i rammeaftalen.
<SPEAKER ID="999" NAME="Vilija Blinkevičiūt " LANGUAGE="LT">
Jeg støtter rammeaftalen, da samarbejde mellem Parlamentet og Kommissionen er særlig vigtigt for at styrke stabiliteten i EU og sikre et effektivt arbejde. Ifølge aftalen skal Kommissionen svare inden en måned efter, at Parlamentet har modtaget en anmodning om et lovgivningsinitiativ, og fremlægge et forslag til retsakt senest efter et år. Hvis Kommissionen nægter at fremlægge den påkrævede retsakt, skal den give Parlamentet en detaljeret begrundelse herfor. Indtil nu har det kun være Kommissionen, som har kunnet tage initiativ til EU-lovgivning, men med Lissabontraktaten har et flertal i Europa-Parlamentet nu ret til at tage initiativ til EU-lovgivning. Parlamentet og Kommissionen vil på et tidligt tidspunkt indlede et tæt samarbejde om eventuelle anmodninger om lovgivningsinitiativer, der udspringer af borgerinitiativer. I forbindelse med undertegnelse af internationale traktater vil Parlamentets eksperter også deltage i drøftelserne. I henhold til aftalen får Parlamentet ret til at deltage med observatørstatus i visse af EU's internationale forhandlinger samt ret til at få flere oplysninger om internationale traktater.
<SPEAKER ID="136" NAME="Andrew Henry William Brons  " LANGUAGE="EN">
Vi tilslutter os de dele af forslaget, der sikrer ligebehandling af Parlamentet og Rådet med hensyn til adgang til møder og information, regelmæssig dialog mellem Kommissionens formand og Parlamentets formand, samarbejde om borgerinitiativer, konsekvensanalyser af lovgivning og brug af "soft law" (i stedet for straffelov?), men vi kan ikke tilslutte os en stramning og styrkelse af de obligatoriske tidsmæssige grænser for gennemførelsen af direktiver og brug af lovprisninger af EU og EU's tjenestemænd.
<SPEAKER ID="998" NAME="Maria Da Graça Carvalho  " LANGUAGE="PT">
Jeg bifalder beslutningsforslaget, som er blevet vedtaget i dag, om en ny politisk rammeaftale om de institutionelle forbindelser mellem Kommissionen og Parlamentet, idet det vil styrke de beføjelser, som Parlamentet har fået med Lissabontraktaten.
<P>
Garantien for, at Kommissionen vil anvende grundprincippet om ligebehandling af Parlamentet og Rådet, er et af de aspekter af relevans for en ny institutionel balance, der fastlægges i denne aftale.
<P>
Jeg understreger også vigtigheden af en regelmæssig dialog mellem Kommissionen og Parlamentet i form af adgang til hhv. Formandskonferencens og Udvalgsformandskonferencens møder og Kommissionens møder.
<P>
Indførelsen af en ny "spørgetime" med medlemmer af Kommissionen til plenarmøderne vil bidrage til større ansvarlighed hos den udøvende magt.
<SPEAKER ID="137" NAME="Edite Estrela  " LANGUAGE="PT">
Jeg stemte for Europa-Parlamentets forslag til beslutning om en revideret rammeaftale om forbindelserne mellem Europa-Parlamentet og Europa-Kommissionen i den næste valgperiode, fordi det er en vigtig aftale, ikke kun på grund af dens symbolværdi - den sender et klart signal om disse to europæiske institutioners, Parlamentets og Kommissionens, ja til at arbejde sammen om at gennemføre det europæiske projekt - men også på grund af dens indhold, da den fastlægger parternes forpligtelser, så de bedre kan håndtere fremtidens udfordringer og løse borgernes problemer.
<SPEAKER ID="138" NAME="Diogo Feio  " LANGUAGE="PT">
Parlamentet er ofte blevet stillet over for et fait accompli af Kommissionen eller Rådet og er blevet henvist til rollen som en institution, der kun ratificerer en allerede truffen beslutning. Denne situation, som Parlamentet har klaget over, har skabt en ubalance i forbindelserne mellem de tre vigtigste europæiske institutioner. Det er vigtigt, at Parlamentet, som i stigende grad er ligestillet med Rådet i beslutningsprocessen, i dag får samme opmærksomhed fra Kommissionen, som den giver Rådet.
<P>
I stedet for bare at glatte ujævnhederne ud håber jeg oprigtigt, at den reviderede rammeaftale mellem Parlamentet og Kommissionen vil fremskynde procedurerne, føre til et tættere samarbejde og fremme hurtig, effektiv informationsudveksling, så medlemsstaternes valgte repræsentanters stemme kan blive hørt og taget hensyn tid i god tid. I lyset af hvordan den er blevet udarbejdet, tror jeg også, at dette er muligt.
<P>
Kommissionens formands initiativ til et særligt partnerskab mellem Parlamentet og den institution, han er formand for, er derfor fuldt ud berettiget. Jeg håber, at det både kommer til at blomstre og bære frugt.
<SPEAKER ID="139" NAME="José Manuel Fernandes  " LANGUAGE="PT">
På baggrund af Lissabontraktatens bestemmelser om EU's institutioners virke og styrkelsen af det fælles ansvar i beslutningsprocessen er det blevet krævende nødvendigt at etablere et sæt procedurer, som kan sikre en sund, effektiv udveksling af information og synspunkter om strategier til konsolidering og udvikling af integration i Europa. Muligheden for systematiske arbejdsmøder, før hver institution udarbejder et lovforslag, vil helt klart fremme samarbejde, afstemning af ideer, projekter og perspektiver samt forbedre beslutningsforslagene. På den måde undgår vi administrative og bureaukratiske procedurer, især i henseende til tilbagesendelse og tilretning af forslag, hvorved vi undgår risikoen for at fordoble antallet af forslag og modforslag.
<P>
Dette er en aftale, som styrker samarbejdet mellem de europæiske institutioner og sikrer, at Kommissionen anvender grundprincippet om ligebehandling af Parlamentet og Rådet. Derfor er det vigtigt med en hurtig gennemførelse af denne rammeaftale, og det er vigtigt at erkende behovet for løbende evaluering for at forbedre de institutionelle forbindelsers effektivitet.
<SPEAKER ID="140" NAME="Robert Goebbels  " LANGUAGE="FR">
Jeg afholdt mig fra at stemme om rammeaftalen om forbindelserne mellem Europa-Parlamentet og Kommissionen. Parlamentet bør som medlovgiver afstå fra at forsøge at få endnu flere beføjelser på Kommissionens bekostning. Hele traktaten og ikke andet end traktaten. Sådan begrænser man Kommissionens initiativret. Som hr. Buzek sagde: "Vi har netop taget et skridt længere i retning af medlemmernes ret til at tage initiativ til lovgivning". Når den dag kommer, hvor medlemmerne kan stille lovforslag, vil hver eneste lobby finde et medlem, der kan forsvare deres interesser. Jeg vil gerne beholde den afprøvede EU-metode, hvor Kommissionen er vagthund og vurderer, hvad der er europæiske interesser, som danner grundlag for eneretten til at tage lovgivningsinitiativer. En forøgelse af antallet af møder mellem Kommissionens og Parlamentets organer vil ikke føre til en mere effektiv europæisk politik.
<SPEAKER ID="141" NAME="Ian Hudghton  " LANGUAGE="FR">
Jeg afholdt mig fra at stemme om rammeaftalen om forbindelserne mellem Europa-Parlamentet og Kommissionen. Nu da Lissabontraktaten er trådt i kraft, har Parlamentet fået flere beføjelser og skal tilpasse sit arbejdsmæssige forhold til Kommissionen i overensstemmelse hermed. Især glæder jeg mig over det afsnit i den nye aftale, der pålægger Kommissionens formand at reagere, hvis Parlamentet nærer mistillid til en kommissær. Jeg stemte for den nye Kommission i dag, men jeg er ikke tilhænger af dette alt-eller-intet-system, der betyder, at Parlamentet skal godkende eller afvise den samlede Kommission. Enhver procedure, der forbedrer vores mulighed for at holde på de enkelte kommissærer, bør møde tilslutning.
<SPEAKER ID="142" NAME="Elisabeth Köstinger  " LANGUAGE="DE">
Parlamentets godkendelse af den nye Kommissionen er ikke en blankocheck, men en tillidserklæring. Nu kan vi endelig begynde at samarbejde med en fuldt ud kompetent Kommission. Parlamentets rolle blev konsolideret og styrket med Lissabontraktatens ikrafttræden, og med rammeaftalen om forbindelserne mellem Europa-Parlamentet og Europa-Kommissionen, som vi har vedtaget i dag, er Parlamentets rolle som en ligeværdig partner med Kommissionen blevet bekræftet, og det er noget, jeg bifalder. Dermed har vi skabt et godt grundlag for det fremtidige samarbejde, og vi vil også i høj grad insistere på denne dialog som en ligebyrdig partner. Det vil sandsynligvis også være i Kommissionens interesse at inddrage Parlamentet i lovgivningsinitiativer på et tidligt tidspunkt for at sikre en effektiv proces, der er vigtig og til fordel for Europas befolkninger og et aktivt demokrati.
<SPEAKER ID="143" NAME="Jean-Luc Mélenchon  " LANGUAGE="FR">
Parlamentets medlemmer vælges ved almindeligt valg og repræsenterer således de europæiske befolkninger. Det er derfor utroligt, at Formandskonferencen kan acceptere at skulle tigge om adgang til de samme oplysninger, som Kommissionen og Rådet får, eller om at deltage i nogle af deres møder, når de andre jo bliver inviteret til Parlamentets møder! Hvordan kan det være, at Parlamentet ikke står på sin ret til at udfylde sin repræsentative funktion og kræver, at Kommissionen automatisk godkender dens initiativer? Hvorfor accepterer Parlamentet, at Kommissionen kan nægte tilladelse til at udskifte en kommissær, hvis Parlamentet udtrykker mistillid til den pågældende og anmoder herom? Hvordan kan det accepteres, at Parlamentet ikke kan afgive en bindende udtalelse, når Kommissionen ændrer sin arbejdsform?
<P>
Hvordan kan det være, at Parlamentet ikke fremsætter et krav om mere, end at formændene for delegationerne kun skal have observatørstatus, når de repræsenterer det ved internationale konferencer? At Lissabontraktaten giver Parlamentet en rolle som en slags "rumpparlament" er én ting, men at dets medlemmer tilslutter sig denne pantomime, er noget ganske andet. Jeg vil stemme imod denne beslutning i respekt for det mandat, som jeg har fået af det franske folk.
<SPEAKER ID="144" NAME="Nuno Melo  " LANGUAGE="PT">
Med Lissabontraktatens ikrafttræden er det blevet nødvendigt at forhandle om en ny rammeaftale om forbindelserne mellem Europa-Parlamentet og Europa-Kommissionen. Beslutningsforslaget, som i dag blev vedtaget med et overvældende flertal, afspejler den nye og ekstremt vigtige rolle, som Parlamentet nu kommer til at spille. Lissabontraktatens ånd er tydeligvis til stede i denne dokument med udvidelsen af Parlamentets ansvarsområde, ligebehandling af Parlamentet og Rådet samt Parlamentets nye rettigheder i forskellige anliggender. Denne beslutning er således udtryk for en uddybelse i den rette retning af EU's institutionelle proces.
<SPEAKER ID="145" NAME="Andreas Mölzer  " LANGUAGE="DE">
Forslaget til beslutning om en revideret rammeaftale om forbindelserne mellem Europa-Parlamentet og Europa-Kommissionen for den næste valgperiode indeholder nogle fornuftige udgangspunkter. Der er bl.a. kravet om, at Kommissionen fremover skal anvende princippet om ligebehandling af Parlamentet og Rådet og også skal fastlægge specifikke frister, som den skal overholde i forbindelse med fremlæggelse af lovgivningsinitiativer.
<P>
Kravet om, at Kommissionens formand kan anmode enkelte medlemmer af Kommissionen om at træde tilbage efter anmodning fra Parlamentet er imidlertid uacceptabelt og meningsløst. Det ville kun give mening, hvis det i forbindelse med valg af Kommissionen var muligt at stemme på de enkelte kandidater, og det er det ikke nu. Derfor har jeg stemt imod dette beslutningsforslag.
<SPEAKER ID="146" NAME="Birgit Schnieber-Jastram  " LANGUAGE="DE">
Det er beklageligt, at der ikke i rammeaftalen henvises til Parlamentets kontrolmekanismer såvel som den manglende klarhed i henseende til principperne om magtadskillelse i visse dele af aftalen. Jeg besluttede derfor at afholde mig fra at stemme.
<SPEAKER ID="147" NAME="Nuno Teixeira  " LANGUAGE="PT">
Med Lissabontraktaten indføres der en ny institutionel balance, som giver Parlamentet en meget bedre status i forhold til de andre institutioner. Rammeaftalen dækker de daglige forbindelser mellem Parlamentet og Kommissionen i et partnerskab, som nu er blevet styrket og tilpasset de nye bestemmelser i Lissabontraktaten. Udgangspunktet er de løfter, som Kommissionens nyvalgte formand, José Manuel Durão Barroso, har givet, og hans forslag til et særligt partnerskab mellem Parlamentet og Kommissionen. Kravet om, at Kommissionen skal reagere inden for en kort tidsfrist på alle anmodninger om lovgivningsinitiativer er godt, fordi det afspejler Parlamentets større betydning som medlovgiver, især på områder som regionalpolitik. Det er også yderst positivt, at aftalen omfatter en garanti for, at Kommissionen vil følge grundprincippet om ligebehandling af Parlamentet og Rådet, samt den større grad af interinstitutionelt samarbejde om udarbejdelsen og gennemførelsen af lovgivningsprogrammet og det årlige arbejdsprogram. Derfor og frem for alt fordi beslutningen styrker Parlamentets rolle og skaber nyt liv i EU, stemte jeg for beslutningsforslaget.
<SPEAKER ID="148" NAME="Róża Gräfin von Thun Und Hohenstein  " LANGUAGE="PL">
Rammeaftalen om forbindelserne mellem Europa-Parlamentet og Kommissionen indeholder flere vigtige elementer. For det første princippet om ligebehandling af Parlamentet og Rådet, som styrker EU's demokratiske legitimitet. For det andet giver den Parlamentet flere beføjelser til at overvåge Kommissionens lovgivningsinitiativer, således at Parlamentet får større indflydelse på de love, der vedtages.
<P>
I aftalen er der nu en bestemmelse om obligatorisk offentliggørelse af sammenligningstabeller, hvilket jeg opfordrede til i min betænkning om resultattavle for det indre marked, og der er indført bindende tidsfrister for gennemførelsen af direktiver, som ikke må overstige to år. Takket være disse bestemmelser er der en chance for, at planen om at etablere et fælles marked vil blive gennemført hurtigere. Aftalen styrker også EU-tilgangen og forbedrer de to institutioners funktion. Samtidig forpligtes de til at fungere på en måde, der sikrer, at EU bliver et ægte fællesskab.
<SPEAKER ID="997" NAME="Silvia-Adriana Ţicău  " LANGUAGE="RO">
Jeg stemte for Parlamentets beslutning om en revideret rammeaftale om forbindelserne mellem Europa-Parlamentet og Europa-Kommissionen for den næste valgperiode, da jeg finder, at denne aftale er vigtig for samarbejdet mellem Parlamentet og den nye Kommission. De europæiske institutioner skal sikre, at den såkaldte fællesskabsmetode bruges effektivt til fordel for Europas borgere. I overensstemmelse med bestemmelserne i Lissabontraktaten, der skaber en ny institutionel balance, kan Parlamentet anmode Kommissionen om at fremlægge lovgivningsforslag, og den skal så fremlægge det relevante forslag senest et år efter Parlamentets anmodning. Styrkelsen af Parlamentets beføjelser, det institutionelle samarbejde og indsatsen for en enklere EU-lovgivning sikrer, at EU's lovgivningsproces fungerer bedre, og at borgerne inddrages mere aktivt og direkte i udformningen af EU-lovgivningen. Kommissionen skal regulere procedurerne og bestemmelserne i Lissabontraktaten om, at EU-borgere kan opfordre Kommissionen til at fremlægge lovforslag om de spørgsmål, som de finder nødvendige.
<SPEAKER ID="996" NAME="Anna Záborská  " LANGUAGE="FR">
Deltagerne i dette plenarmøde i februar 2010 er i dag vidne til starten på det institutionelle samarbejde, som vil fortsætte i de næste fem år. Selvom Parlamentet påbegyndte det interne arbejde efter valget til Parlamentet og hurtigt fordelte de forskellige ansvarsposter og vedtog sin forretningsorden, har det taget tid at fastlægge reglerne for det interinstitutionelle samarbejde mellem Rådet og Kommissionen efter Lissabontraktaten. Den samtidige proces med at udnævne de kommende kommissærer har bestemt gjort det lettere at indføre en ret til lovgivningsinitiativ, som Parlamentet vil nyde godt af fremover. Kommissionen skal for fremtiden aflægge rapport om den praktiske opfølgning på alle anmodninger om lovgivningsinitiativer efter vedtagelsen af en rapport om et lovgivningsinitiativ i henhold til traktatens artikel 225. Hvis et simpelt flertal af medlemmerne anmoder om det, skal Kommissionen fremlægge en forslag til lovforslag senest efter et år eller medtage dette forsalg i det følgende års arbejdsprogram. Jeg opfordrer alle til at holde øje med Parlamentets arbejde, for det er klart, at medlemmerne vil udnytte denne bestemmelse, især i forbindelse med universel socialetik.
<SPEAKER ID="150" NAME="Andrew Henry William Brons  " LANGUAGE="EN">
Måske er der nogen, som undrer sig over, at vi støtter et forslag fra GUE/NGL-Gruppen. Selvom vi er enige med gruppen i noget af dens kritik af EU, har vi en helt anden holdning til, hvad der skal træde i stedet for EU. Desuden er vores ideologier fuldstændig forskellige. Vi er nationalister og sætter nationalstatens suverænitet højt. De er internationalister. Vi tror på et system, der er baseret på det private initiativ, med en vis regulering og med ejerskab over offentlige værker, mens de sandsynligvis i meget højere grad tror på statsligt ejerskab. Vi er enige om at afvise neoliberal økonomisk politik, at der er behov for større social retfærdighed (selvom vi måske ikke ser helt ens på definitionen), og i at kritisere nogle af kommissærerne for vage, usammenhængende og utilstrækkelige svar. Vi stemmer dog gerne sammen med enhver, hvis vi er enige i det, de foreslår.
<SPEAKER ID="151" NAME="Carlo Casini  " LANGUAGE="IT">
Med min entydige stemme for Kommissionen vil jeg gerne tilslutte mig det, kommissionsformand Barroso sagde om, at vi i de næste fem år skal opbygge et mere forenet og stærkere Europa.
<P>
Han indledte sin tale med at erindre om de grundlæggende værdier ved europæisk enhed, hvor den vigtigste er menneskelig værdighed. Det kan jeg fuldt ud tilslutte mig, men problemet er, at ordet "værdighed" er blevet tvetydigt, fordi det ikke kun bruges til at garantere lighed for mennesker og menneskeliv, men også til at diskriminere imod og skade samfundets mest sårbare medlemmer og endog til at berettige døden. Derfor håber jeg, at Kommissionen i de kommende fem år vil arbejde på en sådan måde, at ordet "værdighed" igen får sin utvetydige, sande betydning.
<P>
Det er af symbolsk vigtighed, at 550 000 europæere fra 17 lande den 15. december sidste år i et fælles andragende krævede, at vores europæiske institutioner fortolker og gennemfører chartret om grundlæggende rettigheder i alle beslutninger på grundlag af det enkelte menneskes lige ret til værdighed.
<SPEAKER ID="152" NAME="Diogo Feio  " LANGUAGE="PT">
Jeg stemte for den nye Kommission. Jeg er bekendt med den afgørende rolle, som den spiller i Europas struktur som helhed, og med den stigende vægt, den har fået som producent af lovgivningsinitiativer. Som portugiser kan jeg ikke lade være med at udtrykke min store glæde over, at den krævende post som formand for Kommissionen igen er blevet betroet en af mine landsmænd, José Manuel Durão Barroso, en mand, der tidligere har udfyldt dette hverv på fremragende vis.
<P>
Jeg ved, at de seneste tider har bragt store udfordringer med sig, men jeg håber på bedre tider for EU og det europæiske projekt og ønsker ham og hans hold held og lykke.
<SPEAKER ID="153" NAME="José Manuel Fernandes  " LANGUAGE="PT">
Ud fra principperne om subsidiaritet, repræsentation og lige rettigheder for alle medlemsstater understreger jeg vigtigheden af ansvars- og kompetencedeling mellem medlemmerne af Kommissionen. I en tid med gradvis uddybelse af samarbejdet mellem medlemsstaterne og EU's stigende kapacitet til at gribe ind på den internationale arena, ville det være uforståeligt, hvis man fordeler de forskellige strategiske og politiske beslutninger og valg mellem de europæiske institutioner.
<P>
Alle de nye kommissærer er blevet stillet spørgsmål og hørt i Parlamentet, hvor de kunne fortælle om deres forventninger og projekter på deres respektive kompetenceområder, og hele tiden har de understreget vigtigheden af delt ansvar i form af samspil mellem Kommissionens forskellige porteføljer og kompetencer. Denne tilgang handler ikke om manglende kapacitet eller et skjult ønske om præsidentialisme, men om at styrke samarbejdsånden, der fremmes af et lederskab i fællesskab, som i sig selv fremmer en effektiv, nyttig dialog og dermed konsoliderer EU. Derfor stemte jeg imod betænkningen.
<SPEAKER ID="995" NAME="João Ferreira  " LANGUAGE="PT">
Beslutningsforslaget fra Den Europæiske Venstrefløjs Fællesgruppe/Nordisk Grønne Venstre vedrører vigtige aspekter af vores vurdering af den nye Kommission, som den er blevet præsenteret for Parlamentet, og opsummerer også nogle af de grundlæggende årsager til, at vi stemte imod den: Kommissionens formands præsentation af programmet, som kommissærerne naturligt nok følte sig bundet af og forsvarede uden forbehold under høringerne i Parlamentet, men som repræsenterer videreførelsen af den mislykkede, neoliberale politik, som den tidligere Kommission førte, samt det forhold, at dette hold er valgt til at udføre programmet efter en strategi, som ikke vil resultere i de nødvendige ændringer af den politiske kurs i retning af større social retfærdighed, jobskabelse og udryddelse af fattigdom, men i stedet indeholder farlige elementer, der vil forværre disse alvorlige problemer. Kort sagt, det Europa, vi kæmper for, et Europa med ligelig og social fremgang, økonomisk og social samhørighed, samarbejde mellem suveræne stater med lige rettigheder, og et Europa, der fremmer fred, har ikke mange chancer for at opstå efter de retningslinjer, som denne Kommissionen foreslår at følge.
<SPEAKER ID="154" NAME="Nuno Melo  " LANGUAGE="PT">
Efter flere ugers høringer af de nye kommissærer er dette ikke det rette tidspunkt at sætte spørgsmålstegn ved kvaliteten af en Kommission, som i de mange timer i udvalgene allerede har givet os nyttige præciseringer af de politikker, som skal vedtages. Derfor er tiden nu inde til at give EU en legitim Kommission, som kan reagere på den seneste tids problemer.
<SPEAKER ID="155" NAME="Nuno Teixeira  " LANGUAGE="PT">
Parlamentet og Kommissionen skal løse de store problemer, som EU står over for, såsom at vende krisen med et økonomisk genopsving og øget beskæftigelse, at skabe balance i medlemsstaternes offentlige finanser og forhandle de finansielle rammer for tiden efter 2013 på plads. I den sammenhæng vil jeg gerne understrege vigtigheden af samhørighedspolitikken.
<P>
Jeg har haft lejlighed til at stille spørgsmål til den kommende kommissær for regionalpolitik, Johannes Hahn, vedrørende hans interesse for at udvikle et særprogram med permanent finansiel støtte til de fjernestliggende regioner.
<P>
Jeg har også forelagt ham et forslag til et mere fleksibelt system for støtteberettigelse til midler fra strukturfondene for "overgangsregioner", dvs. regioner, der er fanget mellem målsætningerne "konvergens" og "konkurrenceevne og beskæftigelse"
<P>
Kommissæren udviste kompetence og konsekvens og også, at han er parat til at se på disse muligheder, hvilket giver mig tro på, at han fremover vil være lydhør over for fjerntliggende regioner såsom Madeira.
<P>
Jeg stemte for de nye kommissærer, der skal arbejde under ledelse af José Manuel Barroso, da de samlet set viste god teknisk forberedelse, seriøsitet og ambition til at reagere på de udfordringer, som EU står over for, uden at glemme værdierne bag EU, nemlig solidaritet og territorial samhørighed.
<SPEAKER ID="157" NAME="Zigmantas Balčytis  " LANGUAGE="LT">
I dag godkendte vi den nye Kommission, selvom vi må erkende, at den tvivl, der består med hensyn til nogle af kommissærerne, ikke helt er blevet bortvejret. Både rammerne for Kommissionens aktiviteter og programmerne for den enkelte kommissær indeholder således slet ikke et socialt aspekt. Vi fik det indtryk, at hovedkriterierne for fastlæggelsen af målsætningerne og opgaverne er en styrkelse af Europas rolle i verden, mens vores borgeres rettigheder og håb samt social beskyttelse er blevet skubbet i baggrunden. S&D-Gruppen har besluttet at støtte Kommissionen, fordi Parlamentet og Europa generelt, i en tid hvor Europa er plaget af en endeløs økonomisk og finansiel krise og konstant stigende arbejdsløshed, ikke må blive et sted med splittelse mellem lejre med forskellige holdninger. Det vigtigste nu er at koncentrere sig om de vigtigste punkter på den politiske dagsorden, hurtigst muligt få sat en stopper for den usikkerhed og ustabilitet, der hersker i Europa, og få løst de mest akutte problemer såsom finanskrisen og arbejdsløsheden - hurtigere og mere effektivt.
<SPEAKER ID="158" NAME="Bastiaan Belder  " LANGUAGE="NL">
Barrosos anden Kommission er en blandet skare. I de seneste uger er vi blevet præsenteret for stærke, men også enkelte svage kandidater. Det gør det ikke lettere at vurdere Kommissionen under ét. Denne tveæggede fornemmelse forstærkes af, at mange af de kommende kommissærer i høj grad spillede op til Parlamentet under høringerne. Alligevel er det, selv nu, uklart, hvad de reelt står for.
<P>
Staatkundig Gereformeerde Partij (SGP) i Parlamentet har besluttet at afholde sig fra at stemme. Det er for at gøre opmærksom på den tveæggede fornemmelse, vi har i forbindelse med denne Kommission. Det er dog ikke det hele. En kommissær, som også var den første næstformand, vækker stor bekymring hos os. Baroness Ashton har den tvivlsomme ære at være den første EU-tjenestemand, der kombinerer en karriere i Kommissionen med en stilling i Ministerrådet. Vi kan ikke støtte dette ubegrundede og institutionelt risikable tiltag. Hvad værre er, har Baroness Ashton ikke på noget tidspunkt givet os indtryk af, at hun kan klare det pres, der følger med denne post. Hun er et af de svageste led i denne Kommission og har aldrig gjort indtryk af virkelig at føle sig hjemme i udenrigsanliggender. Vi ser derfor frem til 2010-2014 med en vis bæven.
<SPEAKER ID="159" NAME="Sebastian Valentin Bodu  " LANGUAGE="RO">
Vi har en ny Kommission, der har påtaget sig sit mandat i en vanskelig tid, men som består af en gruppe professionelle, på hvis skuldre vi har lagt ansvaret for alle 27 medlemsstater. Vi har Lissabontraktaten, som ændrer magtsammensætningen og kræver tilpasningsevne fra Kommissionens side. Følgelig har vi et EU i en ny, følsom situation, men det kræver samtidig resultater, stabilitet og initiativ, for så vidt angår at stille forslag til og gennemføre sammenhængende politikker.
<P>
Vi står i en ny finansiel situation, hvilket betyder, at der er behov for en mere relevant reaktion fra Kommissionen i form af reform og nye tilpasninger i alle sektorer, startende med økonomien.
<P>
Alle medlemsstater er hårdt ramt af finanskrisen. Grækenland har ringet med alarmklokkerne, og det giver genlyd overalt, både i stater med tilpassede økonomier og i de lande, der med næb og kløer kæmper for at reducere deres budgetunderskud. En stabil, velkoordineret økonomisk politik for alle 27 medlemsstater skaber mulighed for at undgå ubalance på EU-plan og for at få positive følger i anden fase. EU's aktiviteter skal betyde løsninger på kriserelaterede problemer, og de skal være kreative, hvis stabiliteten skal genetableres i medlemsstaterne. De skal med andre ord fjerne underskuddet, ophæve forskelle og samtidig konsolidere økonomien.
<SPEAKER ID="994" NAME="Sophie Briard Auconie  " LANGUAGE="FR">
Som mine kolleger fra de tre største grupper i Parlamentet har jeg netop stemt for udnævnelsen af den nye Kommission, som hr. Barroso har præsenteret. Det er faktisk et godt hold, som består af personer med forskellig baggrund, som supplerer hinanden. Indtil 2014 vil kristendemokrater, liberale og socialdemokrater lægge deres politiske og geografiske forskelle til side og samarbejde i Kommissionen for at tjene Europas interesser. I tre uger har medlemmerne vurderet kandidaternes kvalitet under Parlamentets høringsprocedure. Efter dette tidsrum var det vores pligt at give dette nye hold vores fulde støtte. Nu forventer vi, at Barrosos anden Kommissionen overrasker os med en aldrig svigtende indsats for EU. Dens største opgave bliver dagligt at vise merværdien ved det europæiske projekt for alle vores medborgere i Europa.
<SPEAKER ID="993" NAME="Maria Da Graça Carvalho  " LANGUAGE="PT">
I disse kritiske tider, som Europa gennemlever - finansielt, økonomisk og socialt - er det afgørende at have en stærk Kommission med et ambitiøst og dristigt program på hovedområder såsom energisikkerhed og klimaændringer, forskning og innovation.
<P>
Kommissionens nye struktur, hvor klimaændringer har fået en selvstændig portefølje, og en anden portefølje, der kombinerer innovation og forskning, er et klart tegn på et ambitiøst projekt og en troværdig strategi for Europa indtil 2020.
<P>
Denne nye Kommission, der ledes af hr. Barroso og har en ny struktur for disse områder, opfylder de nødvendige kriterier for at blive en drivkraft for økonomisk opsving, baseret på effektiv udnyttelse af ressourcer og på innovation og dermed skabe større social retfærdighed.
<P>
Jeg bifalder den nye Kommission og kommissionsformand Barroso og lykønsker dem med valget. Dette resultat repræsenterer en bredere parlamentarisk støtte end den, der blev den foregående Kommission til del, og giver et klart signal om tilskyndelse til det nye institutionelle samarbejde mellem Parlamentet og Kommissionen, så de to institutioner i stigende grad kan tale med én stemme i et EU, der er førende på verdensplan.
<SPEAKER ID="160" NAME="Françoise Castex  " LANGUAGE="FR">
Jeg stemte imod denne Kommission, og det gjorde de franske medlemmer af Gruppen for Det Progressive Forbund af Socialdemokrater i Europa-Parlamentet også. Flertallet af kommissærerne repræsenterer den liberale kurs for EU, som vi tager afstand fra. Andre, som er udpeget af deres medlemsstat, har ingen ambitioner for Europa overhovedet og heller ingen personlige visioner. Én ting er sikker: de kommende kommissærer forpligter sig ikke på de punkter, som vi finder essentielle. Hvilken strategi skal få os ud af krisen? Hvordan bør vi reagere på den sociale og økonomiske afmatning? Hvordan skal vi tilføre det europæiske projekt nyt liv? Kommissærerne har ikke besvaret disse spørgsmål godt nok, og derfor stemte vi imod, for vi kan ikke give Kommissionen en blankocheck. Hvis Kommissionen ikke opfylder disse målsætninger, tror jeg ikke, den kan tilbyde de europæiske borgere en ny fremtid eller sikre Europa en plads i verden. På det grundlag kan vi ikke give den vores støtte. Naturligvis kommer jeg i de næste fem år til at arbejde med denne Kommissions forslag. Min stemme i dag er et udtryk for min mistillid og den politiske agtpågivenhed, jeg vil udvise under hele denne valgperiode.
<SPEAKER ID="992" NAME="Nessa Childers  " LANGUAGE="EN">
Sammen med min gruppe, S&D-Gruppen, glæder jeg mig over den nye Kommission i dens endelige form. Især bliver miljø- og energikommissærerne afgørende for Europas udvikling i de kommende år, det glæder mig, at kommissionsformand Barroso har valgt de rigtige repræsentanter.
<SPEAKER ID="161" NAME="Nikolaos Chountis  " LANGUAGE="EL">
Jeg stemte imod de foreslåede kommissærer, fordi de vil følge de samme neoliberale politikker, der har drevet EU ud i en mangefacetteret krise og skabt enorme uligheder. De støtter Lissabontraktaten og EU's strategi for 2020, som styrker markedernes suverænitet, øger arbejdsløsheden og skaber usikre job, opløser socialsikringssystemet og begrænser de demokratiske og sociale rettigheder. Dunkle procedurer og det demokratiske underskud i EU skaber mistro blandt borgerne og forværrer den manglende tillid til de europæiske institutioner, som kom til udtryk med den ekstremt lave valgdeltagelse til valget til Parlamentet. Fortsættes denne politik, bliver de europæiske borgeres forventninger ikke opfyldt. Den europæiske venstrefløj vil bekæmpe denne politik i Parlamentet og vil sammen med arbejderne og de sociale bevægelser kæmpe for at opfylde den unge generations håb om et demokratisk, socialt, feministisk, økologisk og fredselskende Europa.
<SPEAKER ID="162" NAME="Carlos Coelho  " LANGUAGE="PT">
Jeg gratulerer dr. Barroso, ikke blot med det fortræffelige arbejde, han har gjort under sin første valgperiode, men også med hans velfortjente genudnævnelse som leder af den nye Kommission. Jeg håber, at Parlamentet og Kommissionen vil kunne arbejde tæt sammen i fuld respekt for hinandens kompetencer og rettigheder og dermed etablere et særligt partnerskab mellem de to institutioner, som kommissionsformand Barroso foreslog i sine politiske retningslinjer. Jeg er sikker på, at Kommissionens nye formand vil opfylde det løfte, han har givet Parlamentet om at revidere rammeaftalen. Kun på den måde kan vi gennemføre den endelige integration af et Europa, hvis fremmeste målsætning er at forsvare borgernes rettigheder.
<P>
Høringerne af de kommende kommissærer er altid vigtige øjeblikke, som afslører dybden af det europæiske demokrati. Parlamentet har udøvet sine rettigheder, og processen har været karakteriseret ved værdighed, skarphed og gennemsigtighed. Jeg er sikker på, at den anden Barroso-Kommission bliver endnu stærkere og bedre forberedt rent politisk end den foregående. Jeg håber, at den får en indre sammenhængskraft, og at alle dens medlemmer lever op til deres store ansvar i en tid, hvor alle længes efter økonomisk opsving og jobskabelse.
<SPEAKER ID="163" NAME="Mário David  " LANGUAGE="PT">
Den nye Barroso-Kommission er blevet godkendt med et stort flertal her i Parlamentet. Jeg stemte naturligvis også for den. Det gjorde jeg bevidst, engageret og fyldt med tillid. Jeg gjorde det også, fordi de nye kommissærer på grundlag af deres erfaringer har meget større politisk kapacitet og kan sikre, at Kommissionen med ildhu og beslutsomhed løser de store problemer, som EU står over for: den alvorlige finanskrise, som vi gennemlever, og dens forfærdelige sociale og økonomiske følger, især arbejdsløsheden, sikring af sikkerheden, bekæmpelse af terrorisme, styrkelse af Europas rolle i verden, hvilket vil sige et Europa med en aktiv fælles udenrigs- og sikkerhedspolitik, bekæmpelse af klimaændringer samt styrkelse af vores økonomiers konkurrenceevne i forsvar for vores sociale model. Det realistiske og ambitiøse program, som José Manuel Barroso har fremlagt og Parlamentet godkendt, kan nu endelig blive gennemført til gavn for 500 millioner europæiske borgere. Jeg ønsker formanden for Europa-Kommissionen og hans hold held og lykke.
<SPEAKER ID="164" NAME="Marielle De Sarnez  " LANGUAGE="FR">
I september stemte medlemmerne af MoDem-partiet ikke for hr. Barrosos udnævnelse til formand for Kommissionen, da hans resultater ikke tillod os at anbefale hans genvalg. Heller ikke i dag har vi stemt for den nye Kommission, da den mangel på ambition, som nogle af medlemmerne udviste under høringerne, ikke gav os meget håb om at få den stærke Kommission, som EU har brug for. Den seneste udvikling har desuden desværre understreget dette holds manglende evne til at håndtere begivenhederne. Tvivlen opstod allerede i december under topmødet i København, hvor Europa viste sig at være ude at stand til at tale med en stemme. Det blev bekræftet i januar, da Baroness Ashton ikke tog til Haiti for at vise Europas solidaritet og heller ikke deltog i Montreal-donorkonferencen, hvor hendes tilstedeværelse var nødvendig for at koordinere EU's og medlemsstaterne bistand. Endelig blev al tvivl bortvejret her i februar, hvor Grækenland bliver angrebet af spekulanter, uden at Kommissionen kan fremlægge en troværdig redningsplan. Derfor har de valgte repræsentanter fra MoDem-partiet ikke tillid til den anden Barroso-Kommission.
<SPEAKER ID="165" NAME="Martin Ehrenhauser  " LANGUAGE="DE">
Som erklæret europæer kan jeg ikke give min støtte til den nye Kommission. Den er baseret på uigennemsigtige beslutninger truffet i de nationale partier og regeringskontorer. De foreslåede EU-kommissærer er ikke uafhængige, politiske sværvægtere, sådan som især de yngre borgere har ønsket det. I udvælgelsesprocessen er der ikke anvendt kriterier for specialviden. Det forhold, at der gik fire uger mellem udnævnelsen af den østrigske kommissær, Johannes Hahn, og at han fik tildelt en portefølje, taler sit tydelige sprog. Trods EU's reformtraktat, Lissabontraktaten, som nu er trådt i kraft, kan Parlamentet stadig ikke vælge de enkelte kommissærer eller give udtryk for mistillid til dem. Det strander politiske personligheder som den franske og den spanske kommissær på. Denne Kommission står ikke for mere demokrati og en opvågning, den er en videreførelse af den kurs, som har ført os ud i den nuværende krise.
<SPEAKER ID="166" NAME="Göran Färm, Anna Hedh, Olle Ludvigsson, Marita Ulvskog og Åsa Westlund  " LANGUAGE="SV">
Sidste efterår stemte vi imod hr. Barroso, da han ikke deler vores syn på vigtigheden af gode arbejdsvilkår, lighed og overgang til et bæredygtigt samfund. I dag stemmer vi om den samlede Kommission og dens 26 medlemmer.
<P>
Før hr. Barroso blev genvalgt til formand for Kommissionen, stillede vi et klart krav om, at udstationeringsdirektivet skal revideres. Hr. Barroso blev tvunget til at give efter og erkendte for første gang, at der var problemer med EU-Domstolens dom i bl.a. Laval-sagen. Han lovede også at komme tilbage med en forordning, som skal øse problemerne hurtigst muligt. Det var en meget radikal holdningsændring hos kommissionsformanden, men det var ikke nok til, at vi ville støtte hans kandidatur.
<P>
I dag tager vi stilling til den samlede Kommission, og vi håber, at nogle af de kommissærer, som har fået nøglestillinger til at håndtere jobkrisen, regulere finansmarkederne og forsvare de grundlæggende fagforeningsrettigheder, vil kunne gøre en forskel. Det er især positivt, at hr. Barnier og hr. Andor klart har sagt, at der er problemer med EU-Domstolens fortolkning af udstationeringsdirektivet. De har også klart sagt, at de er rede til at begynde at gennemføre de nødvendige ændringer i europæisk lovgivning.
<SPEAKER ID="167" NAME="Diogo Feio  " LANGUAGE="PT">
Det glæder mig, at det i henhold til Lissabontraktaten stadig er muligt for hver medlemsstat at bevare en kommissær, for det er vigtigt, hvis vi ønsker, at alle afskygninger af alle holdninger i Europa skal være repræsenteret i de processer og projekter, som Kommissionen iværksætter.
<P>
Jeg beklager nogle af de problemer, der opstod under høringerne, og som betød, at en af kandidaterne trak sit kandidatur tilbage. Jeg håber inderligt, at sådan noget sker sjældnere og sjældnere.
<P>
Efter min mening er den anvendte metode, hvor kandidaterne til Kommissionen bliver vurderet af Parlamentet, god for Europas integration, fordi den muliggør større gennemsigtighed i debatten og i evalueringen af den enkelte kommissærs egnethed til at udfylde sin post, og jeg opfordrer til, at høringerne bliver afviklet i en krævende, men hjertelig atmosfære, da Parlamentet og dets medlemmer bør afholde sig fra at gøre høringerne til en forestilling med gratis fornærmelser og konfrontationer.
<P>
Jeg håber, at Kommissionen vil indføre bedre lovgivning, altid respektere subsidiaritetsprincippet og prioritere højt at spille en central politisk rolle i den økonomiske krise.
<SPEAKER ID="168" NAME="José Manuel Fernandes  " LANGUAGE="PT">
I denne afgørende fase for det økonomiske opsving bliver erfaringen og bredden i denne Kommission under José Manuel Durão Barroso, hvor kommissærerne har udtrykt deres udtrykkelige engagement i og anerkendelse af de store europæiske mærkesager, hvilket vi hørte under høringerne i Parlamentet, afgørende for, om det skal lykkes at skabe et fælles, socialt lige Europa, som kan påtage sig rollen som leder i bekæmpelsen af klimaændringer, og at styrke vores virksomheders konkurrenceevne gennem støtte til forskning og innovation.
<P>
Jeg understreger de fornyede forventninger til et hold, der accepterer, at de forskellige kulturer og identiteter i Europa styrker de bedste værdier i den enkelte medlemsstat. Med hensyn til de nye institutionelle forbindelser, der er blevet skabt med Lissabontraktaten, og i lyset af de udfordringer, der ligger på vores vej til at udvikle vores samfund, mener jeg, at EU med denne Kommission har styrket sin kapacitet til at gribe ind i den nuværende økonomiske, sociale og politiske situation, ikke kun internt, men også på globalt plan.
<SPEAKER ID="169" NAME="Ilda Figueiredo  " LANGUAGE="PT">
Vores stemme imod Kommissionen er det naturlige resultat af vores uenighed med hensyn til dens program, størsteparten af de holdninger, som blev forsvaret under høringerne, og målsætningerne for og indholdet af Lissabontraktaten, som Kommissionen lover at forsvare, men som vi ikke kan tilslutte os.
<P>
Det er korrekt, at Kommissionen er et af EU's vigtigste institutionelle organer, men det er også korrekt, at den samlede Kommission består af kommissærer, som udnævnes af EU's medlemsstater. Eftersom flertallet af regeringerne er højreorienterede, konservative eller socialdemokratiske med dertil svarende politikker, er det ikke overraskende, at Kommissionen går i samme retning og uddyber de neoliberale, militaristiske og føderalistiske politikker. Vi har ikke hørt noget praktisk om, hvordan vi løser de alvorlige økonomiske og sociale problemer, som arbejderne og borgerne stilles over for.
<P>
Vi kæmper for et andet Europa, hvis centrale målsætninger er retfærdighed og social fremgang, hvor økonomisk og social samhørighed er virkelighed, og med samarbejde mellem stater, som er suveræne og har samme rettigheder, samt for fred.
<SPEAKER ID="170" NAME="Robert Goebbels  " LANGUAGE="FR">
Jeg stemte for den anden Barroso-Kommission. Siden valget til Parlamentet i juni 2009 har EU befundet sig i et politisk tomrum, et tomrum, som er blevet forværret af Lissabontraktatens forsinkede ikrafttræden. Der er derfor et presserende behov for denne nye Kommission, da det er den eneste europæiske institution med ret til at tage initiativ til lovgivning. Med undtagelse af fru Jeleva, som var nødt til at trække sit kandidatur tilbage, har medlemmerne allerede nu udtrykt deres støtte til de 26 kommissærer, som blevet udnævnt. Det giver ingen mening at afvise Kommissionen. Følgelig var afstemningen om udnævnelsen af Kommissionen blot en formalitet, et "administrativt ja". Med min stemme for Barrosos anden Kommission giver jeg dog ikke Kommissionen min ubetingede politiske støtte. Jeg vil vurdere Kommissionen ud fra dens politiske initiativer.
<SPEAKER ID="171" NAME="Sylvie Goulard  " LANGUAGE="FR">
Selvom der findes flere højtkvalificerede enkeltpersoner i den nye Kommission, stemte jeg imod den af to grunde. Med hensyn til økonomiske og monetære anliggender (Lissabonstrategien og overvågning af euroområdet) er den tidligere Kommissions nederlag velkendte. Med hensyn til EU's repræsentation udadtil har Baroness Ashton ikke de nødvendige kvalifikationer og har ikke virket særlig opsat på at engagere sig, som vi så i forbindelse med tragedien i Haiti. Hun var med i Blair-regeringen, som invaderede Irak og dermed overtrådte international lovgivning, og til at forhandle en undtagelsesklausul fra chartret om grundlæggende rettigheder.
<SPEAKER ID="172" NAME="Mathieu Grosch  " LANGUAGE="DE">
Jeg stemte for denne Kommission, fordi den overordnet set og især med de nye udnævnelser har godtgjort, at den kan udføre et godt stykke arbejde. Resultatet af forhandlingerne mellem Kommissionen og Parlamentet er også tilfredsstillende. Det er særlig vigtigt, at Kommissionen ikke får en blankocheck for de næste fem år, men løbende bliver evalueret.
<P>
En resterende opgave er stadig at skabe sammenhæng mellem politikkerne for de forskellige områder, f.eks. miljø og sociale og økonomiske anliggender, og at udforme vores kommunikation med verden udenfor på en sådan måde, at europæisk politik bliver mere gennemsigtig og forståelig for alle borgere.
<SPEAKER ID="173" NAME="Sylvie Guillaume  " LANGUAGE="FR">
Jeg stemte imod hr. Barrosos Kommission, fordi den ikke opfylder mine krav til fremme af de sociale reformer, som vi er nødt til at få, hvis vi skal komme ud af den nuværende krise. Det står klart, at denne Kommissionen under ingen omstændigheder repræsenterer en proaktiv kraft for et stærkt politisk Europa, og at den ligger uendelig langt fra det Europa, som jeg er så ivrig efter at se. Denne Kommission vil med de dårligt definerede porteføljer og svækkede beføjelser ikke have de rette muligheder for at handle og vil bestemt være mere tilbøjelig til at forsvare nationale interesser frem for Europas.
<SPEAKER ID="174" NAME="Ian Hudghton  " LANGUAGE="EN">
Jeg stemte for de nye kommissærer. Set fra Skotland, som jeg repræsenterer, skal de nye kommissærer håndtere store spørgsmål og udfordringer. Med en reform af den fælles landbrugspolitik og den fælles fiskeripolitik i horisonten skal Kommissionen erkende Skotlands interesser i disse politikker, og jeg opfordrer kommissærerne til at sikre, at Skotlands kyst- og landdistrikter får mulighed for at blomstre socialt og økonomisk. Skotland har et stort potentiale for energiproduktion, især vedvarende energi, og Kommissionen bør prioritere projekter og initiativer, som fremmer udviklingen af Skotlands massive potentiale som leverandør af ren, grøn energi.
<P>
Som medlem af et pro-EU-parti håber jeg, at denne Kommission kan genskabe noget af den tillid til EU, som så mange skotter har mistet, bl.a. som en direkte følge af Skotlands erfaringer med den forfejlede fælles fiskeripolitik.
<SPEAKER ID="991" NAME="Cătălin Sorin Ivan  " LANGUAGE="RO">
Den anden Barroso-Kommission bliver den første, som kommer til at arbejde under Lissabontraktaten, hvor Parlamentet får udvidede beføjelser, hvilket gør det til en mere synlig og aktiv partner end nogensinde før. På grundlag af afstemningsresultatet har vi udnævnt en Kommission, men det var dog ikke helt problemfrit, som vi så med Bulgariens kandidat og hendes efterfølgende udskiftning, hvilket understreger det, jeg netop sagde. Det forhold, at det lykkedes os at ændre Kommissionens sammensætning, er i sig selv en succes for Parlamentet generelt og især for vores politiske gruppe. Jeg mener dog, at en stemme på denne Kommission er den bedste løsning på et tidspunkt, hvor enhver forsinkelse med at få truffet denne beslutning kan bringe EU i en ubehagelig situation, hvor anklager om ineffektivitet ville være berettiget. Det vigtigste for den nye Kommission er at komme i gang med arbejdet så hurtigt som muligt og indhente Parlamentet, som allerede blev valgt for syv måneder siden, i det mindste med hensyn til det arbejde, der er udført. Vi kan kun håbe på et godt samarbejde, hvor målsætninger og handlingsplaner antager en mere konkret form end det, vi hørte under høringerne.
<SPEAKER ID="990" NAME="Danuta Jazłowiecka  " LANGUAGE="PL">
Jeg afholdt mig fra at stemme om sammensætningen af Kommissionen, fordi der blandt de gode kandidater også var mange svage og endda meget svage. Jeg kan ikke acceptere, at der foreslås personer til at være ledere for europæisk diplomati, for økonomiske og monetære anliggender og for beskæftigelse og sociale anliggender, som ikke er kvalificerede til at bestride disse poster. Vi må ikke glemme, at vi stadig befinder os i en krise, og vi forsøger stadig at komme ud af den. Derfor har Europa ikke råd til at have kommissærer, som først nu skal til at lære noget om deres porteføljer. Jeg er overrasket over kommissionsformandens holdning. Han har nu haft posten i fem år og har stor erfaring med at lede Kommissionen, og alligevel har han foreslået så svage kandidater. Jeg ville helt ærligt have stemt imod den foreslåede sammensætning af Kommissionen, men blandt de svage kandidater var der også meget gode kandidater, bl.a. den polske, Janusz Lewandowski. Selvom jeg ikke stemte, ønsker jeg den kommende Kommission held og lykke, for dette er yderst vigtigt for alle europæere.
<SPEAKER ID="175" NAME="Tunne Kelam  " LANGUAGE="EN">
Jeg stemte for den samlede Kommission for at udtrykke min tillid til især kommissionsformanden. Jeg mener ikke, at Kommissionens sammensætning er ideel. Den højtstående repræsentant for udenrigsanliggender er stadigvæk et problem for mig, for hun har ikke den nødvendige erfaring med udenrigsanliggender, og hun har slet ikke nogen vision for, hvordan hun vil lede EU's udenrigs- og sikkerhedspolitik. Alligevel er det vigtigt, at Kommissionen kommer i gang med arbejdet og kan arbejde i hele sin valgperiode, og for mig er Parlamentets brede støtte vigtig, fordi Kommissionen og Parlamentet er de tætteste allierede og står sammen om at skabe EU's fælles politikker.
<SPEAKER ID="989" NAME="Alan Kelly  " LANGUAGE="EN">
Vi ønsker alle den nye Kommission held og lykke. Kommissærerne har mange forskellige prioriteringer, men der er ingen tvivl om, at en af de vigtigste er at skabe arbejdspladser. Det bør være den søjle, som Kommissionen vil blive bedømt ud fra. Helt ærligt - mange af medlemsstaterne har haft eller står over for et økonomisk sammenbrud. Hvordan denne situation vendes, og hvordan der bliver udviklet en intelligent, social markedsøkonomi, hvor EU er førende på tværs af alle områder af det økonomiske liv, bliver den målestok, som denne Kommission vil blive bedømt ud fra. Jeg håber især, at den irske kommissær, fru Geogheghan Quinn, får en ledende rolle i den nye Kommission, hvor hendes portefølje er innovation og forskning. Hun kommer til at spille en kritisk rolle i Europas genopsving, og jeg ønsker hende held og lykke.
<SPEAKER ID="176" NAME="Morten Løkkegaard  " AFFILIATION="ALDE">
skriftlig. - (DA) Hr. formand! Der er sagt mange pæne ord om hr. Barrosos nye hold af kommissærer - og med rette.
<P>
Når jeg tager ordet, er det, fordi det er nødvendigt at gøre opmærksom på én stor fejl begået i forbindelse med den nye Kommission: Man leder nemlig forgæves efter posten som kommissær for kommunikation. Den er ganske enkelt blevet NEDLAGT - og det vel at mærke på et tidspunkt, hvor der - mere end nogensinde - er brug for en ordentlig, koordineret og velgennemtænkt kommunikationspolitik for EU.
<P>
Jeg sendte for et par uger siden et brev til hr. Barroso for - på vegne af ALDE-Gruppen - at give udtryk for bekymring - og for at få svar på, HVORFOR vi ikke længere har en kommissær for kommunikation.
<P>
Der er aldrig kommet et svar - og det er måske også en slags svar - om end ikke et tilfredsstillende af slagsen.
<P>
I dag er ingen altså - tilsyneladende - klar over, hvorfor EU ikke har en kommissær for dette utroligt vigtige - ja, helt afgørende - område, hvis de mange store ord om at komme tættere på EU's borgere og at skabe et fælles europæisk offentligt rum skal være andet end - netop - flotte ord.
<P>
Jeg venter stadig på et svar fra hr. Barroso - meget gerne et svar med en ordentlig plan for kommunikation de næste fem år.
<SPEAKER ID="988" NAME="Isabella Lövin  " LANGUAGE="EN">
Jeg tilslutter mig kritikken af proceduren for udnævnelse af Kommissionen som beskrevet i Gruppen De Grønnes beslutningsforslag, især den manglende gennemsigtighed, at medlemsstaterne vælger deres kandidater ud fra nationale politiske hensyn snarere end deres egnethed, og at der ikke er mulighed for ikke at godkende den enkelte kandidat. Jeg kunne dog ikke stemme imod hele Kommissionen, fordi kommissærerne for så vigtige områder som klima, miljø, udvikling, humanitær bistand, landbrug og fiskeri alle forekom yderst kompetente og engagerede. Derfor undlod jeg at stemme om den nye Kommission.
<SPEAKER ID="177" NAME="Thomas Mann  " LANGUAGE="DE">
Jeg har netop stemt for den nye Kommission, selvom det ikke var nogen let beslutning. Grunden er, at det fremgik af høringerne, at nogle af de kandidater, som medlemsstaterne havde foreslået, ikke havde tilstrækkelig sagkundskab, de kunne heller ikke udvikle konkrete ideer til deres portefølje og havde slet ikke nogen vision for fremtiden. Rammeaftalen mellem Parlamentet og Kommissionen om det fremtidige samarbejde efterlader mange ubesvarede spørgsmål. Indtil videre er det blot Parlamentets ønskeliste, uden forpligtelser. Under de specifikke forhandlinger skal det nu nøje fastlægges, i hvilket omfang vores rettigheder som repræsentanter for befolkningerne blev styrket med Lissabontraktaten. Den interinstitutionelle aftale indeholder dog skridt i den rigtige retning. Indvirkningen af alle de foranstaltninger, som Kommissionen træffer, skal dog vurderes regelmæssigt af en uvildig instans. Parlamentet vil på et tidligt tidspunkt blive informeret om personaleændringer i Kommissionen. Formanden for Parlamentets delegation vil få observatørstatus ved internationale konferencer. Parlamentet får ret til at deltage i udarbejdelsen og gennemførelsen af EU's årlige arbejdsprogram. Endelig forpligter Kommissionen sig til årligt at aflægge rapport om sine lovgivningsinitiativer inden for en frist på tre måneder. Derfor stemte jeg for Barrosos nye Kommission.
<SPEAKER ID="987" NAME="Bogdan Kazimierz Marcinkiewicz  " LANGUAGE="PL">
En stemme for Kommissionen er efter min opfattelse et udtryk for den tillid og det håb, jeg nærer for hr. Barrosos nyvalgte Kommission. Trods den megen kontrovers og sandsynligheden for, at nogle af kommissærerne mangler erfaring, bør vi sætte Kommissionen i stand til at klare de problemer, der måtte opstå. Det er kun gennem aktiv inddragelse og et konkret stykke arbejde, at kommissærerne kan vise deres sande værdi. Jeg håber, at den nye Kommission i tæt samarbejde med Rådet og Parlamentet, men under effektiv kontrol, vil vise, at jeg stemte rigtigt.
<SPEAKER ID="178" NAME="David Martin  " LANGUAGE="EN">
Jeg glæder mig over udnævnelsen af den nye Kommission og ser frem til, at Kommissionen holder sine løfter. Især er jeg glad for at få bekræftet, at Cathy Ashton er højtstående repræsentant, og jeg er sikker på, at hendes stille diplomati vil være til fordel for Europa som helhed.
<SPEAKER ID="179" NAME="Jean-Luc Mélenchon  " LANGUAGE="FR">
Barrosos anden Kommission er, som valget af formanden viste, en fortsættelse af de tidligere Kommissioner, hvis neoliberale politikker har ført EU ud i en situation med langsigtet økonomisk, social og miljømæssig krise, som fremover vil leve sit eget liv. Hverken hr. Barrosos program eller udnævnelserne af kommissærerne peger i retning af en ændring af Kommissionens politiske målsætninger.
<P>
Barrosos anden Kommission ligger et sted mellem videreførelse af den værst mulige situation og noget endnu værre, og den legemliggør et Europa, der er blevet reduceret til social destruktion og atlanticisme, som de neoliberale eliter elsker så højt, et Europa, der nægter at bryde med det neoliberale dogme, der går ud på alene at fokusere på profit og dermed ødelægge folket og planeten. Mit job som medlem er at opbygge et Europa med en ligelig fordeling af rigdommen og med den miljøplanlægning, som befolkningerne har brug for. Jeg stemmer derfor imod en Kommission, der er antitesen af alt dette.
<SPEAKER ID="180" NAME="Nuno Melo  " LANGUAGE="PT">
Efter flere ugers høringer af de nye kommissærer er dette ikke det rette tidspunkt at sætte spørgsmålstegn ved kvaliteten af en Kommission, som i de mange timer i udvalgene allerede har givet os nyttige præciseringer af de fremtidige politikker.
<P>
Derfor er tiden nu inde til at give EU en legitim Kommission, som kan reagere på den seneste tids problemer. Dette gengiver indholdet af stemmeforklaringen for beslutning, og. Undertegnede bifalder især det forhold, at EU nu er bedre udstyret til at håndtere nutidens problemer og fremtidens udfordringer.
<SPEAKER ID="986" NAME="Elisabeth Morin-Chartier  " LANGUAGE="FR">
Som overbeviste europæere støtter jeg og flertallet i Gruppen for Det Europæiske Folkeparti (Kristelige Demokrater) og De Europæiske Demokrater udnævnelsen af den nye Kommission efter vedtagelsen af rammeaftalen mellem Kommissionen og Parlamentet for de næste fem år. Resultatet af afstemningen er klart: 488 af mine kolleger stemte sammen med mig for den nye Kommission. Jeg vil gerne påpege, at det er første gang i europæisk historie, at vi har udnævnt Kommissionen i vores egenskab af en ægte medlovgiver. I et Europa, der er rystet af krisen, og med den nye institutionelle arkitektur har vi brug for ambition og et stort, samlende projekt for at skabe et stærkere Europa for de europæiske borgere. Derfor opfordrer jeg kraftigt Kommissionen til uden ophør at træffe foranstaltninger på dette område.
<SPEAKER ID="181" NAME="Rareş-Lucian Niculescu  " LANGUAGE="RO">
Jeg stemte for den anden Barroso-Kommission af to grunde. Den første er, at den har fremlagt et troværdigt, realistisk program, som jeg synes er velegnet til at opfylde de nuværende behov. Jeg håber, at den nye Kommission vil gå i gang med at gennemføre dette program så hurtigt som muligt. Den anden grund er, at hr. Barrosos hold består af mange pålidelige eksperter, som efter min overbevisning vil yde et betydeligt bidrag til de kommende års vellykkede reformer.
<SPEAKER ID="985" NAME="Wojciech Michał Olejniczak  " LANGUAGE="PO">
Den polske delegation af Gruppen for Det Progressive Forbund af Socialdemokrater i Europa-Parlamentet stemte for den nye Kommission. Vi er dog bevidste om svaghederne ved den nyudnævnte Kommission og de forbehold, der er taget over for nogle af kommissærernes kompetence. Vi har skullet vente længe på at få en ny Kommission. Det skal dog indrømmes, at den nye Kommission fik et overvældende flertal af stemmerne. Det er et stærkt mandat for fremtiden. På den anden side var der næsten ikke nogen, som betingelsesløst stemte for den nye Kommission. Et af problemerne er bestemt, at flere af de 27 kommissærers porteføljer overlapper hinanden, og det skaber en uklar situation.
<P>
Mange af mine kolleger peger også på problemet med hr. Barrosos overdrevne kontrol med enkelte af kommissærerne. Vi glæder os over, at den nye Kommission vil foretage en vurdering af den finansielle krises sociale og økonomiske følger. Til gengæld bemærker jeg med stor utilfredshed, at hr. Barroso i sin tale ikke nævnte noget specifikt om reformen af den fælles landbrugspolitik eller samhørighedspolitikken. Disse områder bliver bestemt blandt den nye Kommissions vigtigste arbejdsområder.
<SPEAKER ID="182" NAME="Justas Vincas Paleckis  " LANGUAGE="LT">
Borgerne og institutionerne i alle EU's medlemsstaterne bør være interesserede i at få de bedste og stærkeste medlemmer til en ny Kommission. Det er et stort ansvar, både for landene at indstille kandidater og for medlemmerne af Parlamentet at godkende dem. Desværre er det ikke alle medlemsstater, som har denne holdning. Man kan undertiden få det indtryk, at regeringerne i EU's medlemsstater sender svage og 'uønskede' politikere til Bruxelles for at få frigjort en stilling i deres hovedstad. Det er en farlig tendens. Parlamentet forsøger dog at give et "rødt kort" til de svage kandidater, som både er blevet udstationeret af deres regeringer og er blevet godkendt af kommissionsformand Barroso, eller de kandidater, hvis finansielle interesser er uigennemsigtige. For fem år siden var der to kandidater, som ikke blev godkendt, i år er der en. Men indtil videre har medlemmerne ikke ret til at stemme om den enkelte kommissær, vi skal stemme om den samlede Kommission. Da flertallet af kandidaterne gjorde et godt indtryk, stemte jeg for den nye Kommission.
<SPEAKER ID="183" NAME="Alfredo Pallone  " LANGUAGE="IT">
Europa har et presserende behov for en autoritativ leder, som denne Kommission er den fuldstændige legemliggørelse af.
<P>
Den nye Kommission får en vanskelig opgave med at fremme bæredygtig vækst gennem en fuldstændig gennemførelse af den europæiske økonomiske model. Dvs. modellen for den sociale markedsøkonomi.
<P>
Styrkelsen af det indre marked skal være nøglen til at sikre en sund konkurrence og dermed tilskynde til jobskabelse og vækst. Især er jeg stolt over, at Italien med hr. Tajani i den nye Kommission sikrer kontinuitet i kvalifikationer og kvalitet, idet han har fået tildelt en af de vigtigste porteføljer, nemlig industri, som er af strategisk vigtighed i forvaltningen af krisen og omorganiseringen af europæisk produktion.
<P>
I løbet af den kommende valgperiode skal Kommissionen fastlægge præcise prioriteringer og en indvandringspolitik og energipolitik med et europæisk ansigt, således at EU kan få den konsekvente tilgang, som det har vist sig vanskeligt at nå her og nu. Derved får EU også en udenrigs- og sikkerhedspolitik, der fortjener at bære denne betegnelse.
<SPEAKER ID="184" NAME="Teresa Riera Madurell  " LANGUAGE="ES">
Udvalget om Industri, Forskning og Energi er ansvarligt for forskning, energi og udvikling af informationssamfundet. Disse tre områder prioriteres højt som et bidrag til at komme ud af krisen og genskabe vores produktionssystem, som min gruppe, Gruppen for Det Progressive Forbund af Socialdemokrater i Europa-Parlamentet, ønsker at gøre mere konkurrencedygtigt og innovativt, men også mere socialt og miljømæssigt bæredygtigt. Forskning og innovation er de største drivkræfter bag forandring. Hr. Barroso lovede at afsætte 3 % til investeringer i forskning og udvikling. Vi har imidlertid være bekymrede over at se, hvordan dette område gradvist blev lavere og lavere prioriteret i henseende til politiske tidsplaner og budgetter. Kommissionen har givet et klart tilsagn i den henseende. Det økonomiske opsving kommer først, hvis vi forandrer vores energimodel. Fremtiden for økonomien er fremtiden for den grønne økonomi. Kommissionen har også bekræftet dette som et mål. Med hensyn til informationssamfundet ser vi ens på mange af de udfordringer, vi står over for, bl.a. at sikre adgang til informations- og kommunikationsteknologi for alle overalt. De kommissærer, der deltog i vores udvalgsmøder, afgav mange specifikke tilsagn, og vi har givet dem vores stemme, men vi kan garantere, at vi vil sørge for, at disse løfter bliver holdt.
<SPEAKER ID="185" NAME="Bart Staes  " LANGUAGE="NL">
Jeg stemte nej til, om vi finder den anden Barroso-Kommission velegnet som drivkraft, initiativtager og inspirator bag det europæiske projekt. Barroso er ikke den stærke leder, vi har brug for. Han har ladet ekstremt vigtige år gå forbi uden handling. År, hvor EU kunne have forfulgt en mindre neoliberal og mere social politik. År, hvor Europa kunne have støttet sine SMV'er. År, hvor han kunne have været med til at støtte kvaliteten af europæiske uafhængige medier og kunne have været med til at demokratisere den europæiske beslutningstagning og dermed gengive millionvis af borgere tilliden til det europæiske samarbejdsprojekt. Intet af dette er sket.
<P>
Ved blindt at fokusere på liberalisering, høje aktiemarkedspriser og makroøkonomisk vækst blev EU's sociale og bæredygtige ansigt tåget. Verden rystes af tre kriser, en finansøkonomisk krise, en miljøkrise og en social krise. Den manglende fælles tilgang skaber grobund for kynisme og politisk nihilisme i offentligheden. Barrosos svage og vage politiske plan giver ikke meget håb for forandring. Han accepterede, at medlemsstaterne stillede nogle helt ukvalificerede kandidater til Kommissionen, og han opsplittede nogle kommissærers porteføljer, hvilket har skabt usikkerhed om, hvem der rent faktisk er ansvarlig for de vigtigste politiske områder. Barroso mangler vision og politisk dristighed, og det er ikke godt for Europa. Derfor stemte jeg nej.
<SPEAKER ID="186" NAME="Nuno Teixeira  " LANGUAGE="PT">
Parlamentet og Kommissionen skal løse de store problemer, som EU står over for, såsom at få vendt krisen til et økonomisk genopsving og øget beskæftigelse, skabe balance i medlemsstaternes offentlige finanser og forhandle de finansielle rammer for tiden efter 2013 på plads. I den sammenhæng vil jeg gerne understrege vigtigheden af samhørighedspolitikken. Jeg har haft lejlighed til at stille spørgsmål til den kommende kommissær for regionalpolitik, Johannes Hahn, om han er interesseret i at skabe et særprogram med permanent finansiel støtte til de fjernestliggende regioner. Jeg har også forelagt ham et forslag til et mere fleksibelt system for støtteberettigelse for modtagelse af midler fra strukturfondene for "overgangsregioner", dvs. regioner, der er fanget mellem målsætningerne "konvergens" og "konkurrenceevne og beskæftigelse" Kommissæren udviste kompetence og konsekvens og også, at han er parat til at se på disse muligheder, hvilket giver mig tiltro til, at han fremover vil være lydhør over for de fjerntliggende regioner såsom Madeira. Jeg stemte for de nye kommissærer, der skal arbejde under ledelse af José Manuel Barroso, da de samlet set viste god teknisk forberedelse, seriøsitet og ambition til at reagere på de udfordringer, som EU står over for, uden at glemme værdierne bag EU, nemlig solidaritet og territorial samhørighed.
<SPEAKER ID="187" NAME="Róża Gräfin von Thun Und Hohenstein  " AFFILIATION="PPE">
skriftlig. - (PL) Jeg stemte for udnævnelsen af Kommissionen, selvom jeg meget gerne ville have sagt min mening om flere af de enkelte kommissærer. Som vi alle ved, stemmer Parlamentet kun om den samlede Kommission. Selvom jeg ikke kan sige, at jeg er begejstret over valget af Baroness Ashton, er den samlede Kommission præget af ekstremt kompetente og erfarne folk. Gruppen for Det Europæiske Folkeparti (Kristelige Demokrater) og De Europæiske Demokrater, som jeg er medlem af, besluttede at stemme ja til den nye Kommission for at gøre det muligt for EU at arbejde effektivt. Hvis jeg havde stemt imod udnævnelsen af Kommissionen, ville det have været en demonstration og kunne opfattes som manglende loyalitet over for min gruppe, men det ville ikke have påvirket Parlamentets beslutning. Hr. Barrosos nye Kommission består af erfarne og kloge politikere såsom hr. Barnier og fru Reding, som jeg kommer til at arbejde tæt sammen med. Hr. Lewandowski, der er ansvarlig for budgettet, bliver bestemt også en fortrinlig kommissær. Det kan vi virkelig være stolte af. Det lykkedes også Parlamentet at påvirke Bulgarien, som udskiftede fru Jeleva, der ikke var særlig kvalificeret inden for humanitær bistand og udvikling, med fru Georgieva. Det betragter jeg som en stor succes og et konstruktivt bidrag fra Parlamentet til etableringen af den nye Kommission. Jeg tror, at den mest effektive måde, vi kan arbejde på i dag, er at stille sunde forslag og udøve en indirekte indflydelse på hr. Barroso og medlemsstaterne. At stemme imod Kommissionen ville have forlænget de dyre forhandlinger, og slutresultatet ville ikke nødvendigvis være blevet bedre end det, vi har opnået.
<SPEAKER ID="188" NAME="Georgios Toussas  " LANGUAGE="EL">
Den nye Kommissionen er blevet godkendt af kapitalen, ikke af arbejderne. Medlemmerne af Kommissionen er udnævnt af de neoliberale og socialdemokratiske regeringer i EU's medlemsstater og med Parlamentets afstemning, idet det eneste kriterium for deres valg er deres evne til at tjene kapitalens interesser uden indsigelser. Medlemmerne af Kommissionen har gjort sig meget umage for at bekræfte dette under høringerne i Parlamentets udvalg, idet de uden at tøve støtter EU's imperialistiske karakter, EU's antigræsrodspolitik og de militære interventioner på internationalt plan for at fremme kapitalens profit, deres pligtopfyldenhed over for at gennemføre det indre marked og de fire friheder under Maastricht, konkurrenceevne og kapitalistiske omstruktureringer for at skabe de rette betingelser for at sikre en koncentration af kapitalen, optrapning af antigræsrodsforanstaltninger i det endelige angreb på arbejdernes lønmæssige, sociale, arbejdsmæssige og forsikringsmæssige rettigheder for at øge monopolernes profit samt en forøgelse og styrkelse af reaktionære forfølgelsesredskaber for at undertrykke arbejdernes og græsrøddernes demonstrationer. Medlemmerne af det græske kommunistparti stemte imod Kommissionen, som vil videreføre og intensivere sin politik med at udnytte arbejderne, fattige landmænd og de selvstændige.
<SPEAKER ID="189" NAME="Geoffrey Van Orden  " LANGUAGE="EN">
Vi ønsker en pragmatisk Kommission, som vil skabe fremgang gennem reform, herunder deregulering og reduktion af EU's udgifter, og som vil fokusere på forvaltningsaspekter snarere end politisk integration. Nogle af de udnævnte kommissærer er kompetente, andre ikke. Posten som højtstående repræsentant er et produkt af Lissabontraktaten. Jeg støtter ikke denne traktat eller det, den skaber. Den har ingen demokratisk legitimitet. Baroness Ashton blev valgt efter en hemmelige forhandlinger mellem Europas socialdemokratier, som en efternøler til den britiske premierminister. Ud over at hun ikke har erfaring med det område, hun skal dække, har hun en yderst tvivlsom fortid som national kasserer i CND. Denne subversive organisation arbejdede for en ensidig nedrustning af Storbritannien og spredte uro og fortvivlelse. Mange af kandidaterne har en kommunistisk baggrund. Nogle af dem, f.eks. László Andor, viste kun begrænset forståelse af deres portefølje og lød, som om de ønskede at indføre mere og mere unødvendig lovgivning. Det er helt galt, at Parlamentet ikke kan stemme om de enkelte kommissærer, men skal stemme om den samlede Kommission. Nogle af kommissærerne kunne jeg stemme for, andre ikke. Af solidaritet med min gruppe undlod jeg at stemme.
<SPEAKER ID="984" NAME="Angelika Werthmann  " LANGUAGE="DE">
Hr. Barroso, den pragmatiske grund til at stemme ja til den nye Kommission er simpelthen, at det arbejde, der skal gøres, nu endelig kan blive iværksat. Det kan spare mange penge for skatteyderne. Hr. Barroso har udvist stor dygtighed i valget af de nye kommissærer. Nogle af dem er yderst velkvalificerede. Andre har i høj grad et udviklingspotentiale. De skal have de muligheder, de ønsker, for at sætte sig ind i Europas udfordringer. Men andre af de nye kommissærer lader bestemt noget tilbage at ønske og ser ikke ud til at have den nødvendige specialviden eller ambition til at udfylde de højeste poster i Europa.
<P>
Derfor har jeg ikke stemt for Kommissionen i dens nuværende sammensætning. Jeg ville ønske, at kommissærerne blev udnævnt på en meget mere gennemsigtig måde, og at der blev fundet nogle mere velkvalificerede kvindelige kommissærer.
<SPEAKER ID="983" NAME="Anna Záborská  " LANGUAGE="FR">
Jeg stemte for beslutningsforslaget og dermed også for den nye Kommission. Parlamentet giver ikke hr. Barroso og den nye Kommission en blankocheck. Jeg har imidlertid haft meget regelmæssige møder med kommissionsformand Barroso under hans første valgperiode, hvor jeg var ansvarlig for arbejdet i Parlamentets Udvalg om Kvinders Rettigheder og Ligestilling. Jeg har derfor haft mulighed for at iagttage hans følsomme tilgang til at lede Kommissionens arbejde og den respekt, han viser sine medmennesker og almenvellet. Det glæder mig også for den slovakiske kandidat, som blev udsat for urimelige angreb på grund af uvidenhed, og som kun var baseret på smålige politiske grunde. Når man bruger bagtale og mindretal i en smædekampagne for at sætte spørgsmålstegn ved en politikers integritet af smålige politiske hensyn, markerer det begyndelsen på den institutionelle politiske kulturs ende. Jeg ønsker inderligt alle medlemmer af Kommissionen held og lykke med deres indsats for at gøre en godt arbejde.
