<CHAPTER ID="013">
Indlæg af et minuts varighed om politisk vigtige sager
<SPEAKER ID="031" NAME="Formanden">
Næste punkt på dagsordenen er indlæg af et minuts varighed om politisk vigtige sager.
<P>
Der er noteret mange medlemmer op, og ikke alle kan få ordet. Jeg er nødt til at holde nøje øje med tiden, og jeg minder Dem om, at de kolleger, der har talt på et af eller begge de tidligere møder, ikke har førsteprioritet. Det har de medlemmer, der hverken har talt på mødet den 13. november eller den 29. november.
<SPEAKER ID="032" NAME="Zita Pleštinská" AFFILIATION="PPE-DE">
(SK) Hr. formand! Da Kommissionen i oktober meddelte, at den frie bevægelighed for borgerne fra de nye medlemsstater ville blive udsat til 2009, gjorde vi straks indsigelse i Parlamentet. Vi iværksatte også en række initiativer, herunder forespørgsler til Rådet og Kommissionen, og vi udarbejdede efterfølgende erklæring nr. 72, der stadig ligger til underskrift. Formålet med erklæringen er at sikre, at den oprindelige frist for tiltrædelse af Schengen-området overholdes.
<P>
Derfor mener jeg, at den afgørelse, som EU's indenrigsministre traf i sidste uge på St. Nicolas dag, der gør det muligt for borgerne fra de ni medlemsstater at rejse frit i EU pr. 1. januar 2008, er en stor succes for EU, der kan tilskrives parlamentsmedlemmernes indgriben.
<P>
Jeg vil gerne takke Dem for Deres støtte. Jeg er overbevist om, at alle lande, herunder Slovakiet, snart vil nå til enighed om de strenge sikkerhedskrav, der er forbundet med en midlertidig anvendelse af det nuværende system med visse forbedringer, som Portugal har foreslået.
<SPEAKER ID="033" NAME="Kyriacos Triantaphyllides" AFFILIATION="GUE/NGL">
(EL) Hr. formand! I sidste uge foretog Tyrkiet et "diplomatisk træk" ved at gå med til at åbne én havn og én lufthavn for handel med Republikken Cypern.
<P>
Timingen var lidt underlig, da dette træk blev foretaget under Coreper-mødet. Det tyrkiske forslag er imidlertid blot en kluntet, uacceptabel og provokerende manøvre, der udelukkende har til formål at omgå de forpligtelser, som Ankara har indgået over for EU og medlemsstaterne. Ankara nægter i alt væsentligt fortsat at opfylde sine forpligtelser og stiller derudover hovmodigt betingelser med det formål at opnå fordele i Cypern.
<P>
Tyrkiets forpligtelser over for EU er meget specifikke, og de er ikke til forhandling. EU bør derfor uden videre afvise disse såkaldte tyrkiske forslag. Jeg mener, at EU enstemmigt bør afvise dette uhensigtsmæssige og provokerende forslag.
<SPEAKER ID="034" NAME="Bruno Gollnisch" AFFILIATION="NI">
(FR) Hr. formand, nu mens jeg taler, starter retssagen mod hr. Seselj, formanden for Serbiens største parti, Det Serbiske Radikale Parti. Hr. Seselj lod sig frivilligt fængsle i januar 2003, dvs. for fire år siden, efter offentliggørelsen af anklageskriftet mod ham. Anklageskriftet vedrørte kun taler og et politisk projekt om at samle alle serbere i et enkelt land. Dette kan naturligvis bestrides, men vi ved, hvilke lidelser dette land har været igennem. Hr. Seselj har været isolationsfængslet siden december 2004, fordi han gav interview til serbiske aviser, hvorimod statsanklageren, fru Uertz-Retzlaff, frit udtaler sig negativt om ham i pressen.
<P>
Hr. Seselj kræver at se sin familie, hvilket han burde have ret til, og til at optræde frit. Han kræver at kommunikere med domstolen på sit modersmål, serbisk, hvilket han også er berettiget til, men denne ret nægtes ham. Han er doktor og professor i jura og ønsker at føre sit eget forsvar, hvilket er en grundlæggende rettighed. Han afviser beskikkede advokater, hvis erfaring afspejler en eftergivenhed over for anklageskriftet. Hvad har hr. Orie, retsformanden for Den Internationale Straffedomstol for Eksjugoslavien, at sige til dette? Jeg citerer: "Retten finder, at den anklagedes ønske om at føre sit eget forsvar..."
<P>
(Formanden fratog taleren ordet)
<SPEAKER ID="035" NAME="Marianne Mikko" AFFILIATION="PSE">
(ET) Hr. formand, mine damer og herrer! Igor Smirnov, der overtog magten i Transnistrien for 15 år siden med støtte fra russiske styrker, har sikret sig genvalg som præsident i et ulovligt land i yderligere fem år. Diktatoren, der har russisk pas, og som er blevet trænet af KGB, påberåbte sig 80 % af stemmerne.
<P>
Valget blev gennemført af en ulovlig regering på et territorium, der er kontrolleret af fremmede militærstyrker, og valgresultatet er således ugyldigt i henhold til international ret. Smirnov-regimet bliver ikke mere lovligt, fordi det gav tre svage modstandere lov til at deltage i valget, hvis resultat man kendte i forvejen, da der var blevet truffet beslutning herom i Moskva i sommers. Smirnovs eneste alvorlige konkurrent, hr. Shevchuk, formand for Den Øverste Sovjet i Transnistrien, trak sit kandidatur tilbage efter indtrængende anmodning fra Kreml.
<P>
EU skal fortsat støtte Moldovas territoriale integritet. Vores grænsebistandsmissioner har været vellykkede, i de situationer hvor Ruslands de facto-veto har paralyseret OSCE's effektivitet. De russiske styrkers tilstedeværelse er den største hindring for indbyggernes selvbestemmelse i Transnistrien. Vi bør omgående stille krav om, at styrkerne trækkes tilbage.
<SPEAKER ID="036" NAME="Georgios Papastamkos" AFFILIATION="PPE-DE">
(EL) Hr. formand! EU-institutionernes rolle er fastlagt i artikel 49 i traktaten om Den Europæiske Union, der indeholder bestemmelserne om tiltrædelse af EU. Det fremgår af denne artikel, at Rådet træffer afgørelse om forhandlingerne.
<P>
Jeg har to spørgsmål til Rådet og til den nuværende Kommission. 1. Hvilke retlige grunde foranlediger Kommissionen til at gennemføre forhandlinger om tiltrædelse af EU med kandidatlande på vegne af EU? 2. Har Kommissionen kompetence til at give udtryk for politiske holdninger til spørgsmål, der er af kritisk betydning for valget eller fravalget af et kandidatland i forhandlingsprocedurens mellemliggende faser, der ikke desto mindre kan være afgørende?
<SPEAKER ID="037" NAME="Rodi Kratsa-Tsagaropoulou" AFFILIATION="PPE-DE">
(EL) Hr. formand, mine damer og herrer! Jeg vil gerne henlede opmærksomheden på den tragiske udvikling i Mellemøsten og det øjeblikkelige behov for en hurtig og effektiv indsats. Vi er nødt til at stabilisere regionen, eller i det mindste undgå en forværring af situationen med uforudsete konsekvenser til følge.
<P>
Europa er ikke fraværende i regionen. Europa er til stede gennem diplomatiske tiltag, udviklingsbistand og humanitær bistand, virksomhedsmæssige relationer i Middelhavsområdet og deltagelse i fredsbevarende styrker. Det er imidlertid ikke lykkedes os at spille en effektiv rolle, og vi bør derfor hurtigst muligt se nærmere på dette problem, da vores forhåbninger om, at militære indgreb vil skabe et nyt Mellemøsten med demokrati og stabilitet, ikke går i opfyldelse. Vi bliver derfor nødt til at overveje en ny handlingsplan. Jeg mener desuden, at Parlamentet kan fremme de relevante forhandlinger og kræve resultater, hvilket vil indvirke positivt på den lokale befolknings fremgang og naturligvis også vores egen fremgang, da udviklingen i vores nabolande også berører os.
<SPEAKER ID="038" NAME="Proinsias De Rossa" AFFILIATION="PSE">
(EN) Hr. formand! Jeg vil gerne udtrykke min bekymring over kommissær McCreevys indblanding i irsk politik i sidste uge, hvor han fremkom med en offentlig udtalelse, hvori han rejser tvivl om den irske regerings sygesikringspolitik på det irske marked. Han er ikke ansvarlig for det pågældende område, da han er ansvarlig for det indre marked og ikke for konkurrence. Regeringens politik er desuden blevet godkendt af Kommissionen og for nylig af de irske domstole.
<P>
Jeg kan kun konkludere, at kommissær McCreevy hjælper sin tidligere ministerkollega og ven, minister Harney, med at ændre politikken på sygesikringsområdet og give Bruxelles skylden for denne politikændring. Det er uacceptabelt, at en kommissær på denne måde blander sig direkte i den irske politiske beslutningstagning. Hr. formand, jeg anmoder Dem om at orientere kommissionsformand Barroso om min bekymring. De kan få min korrespondance med kommissionsformanden og kommissær McCreevy.
<SPEAKER ID="039" NAME="Formanden">
Jeg vil viderebringe Deres forslag til hr. Barroso, så han kan handle, som han finder det hensigtsmæssigt, hr. De Rossa.
<SPEAKER ID="040" NAME="James Nicholson" AFFILIATION="PPE-DE">
(EN) Hr. formand! Jeg undskylder, at jeg ikke var til stede, da De kaldte mig første gang.
<P>
For en del år siden var jeg sammen med andre medlemmer af Parlamentet involveret i bevillingen af EU-midler til en undersøgelse af muligheden for etablering af en færgeforbindelse mellem Ballycastle i County Antrim i Nordirland og Campbeltown i Skotland. Undersøgelsen blev behørigt gennemført med et positivt resultat, og færgeforbindelsen blev etableret og fungerede i en kort periode.
<P>
Det skotske parlament indvilligede i at tilvejebringe 700.000 engelske pund, og regeringen i Nordirland var indstillet på at tilvejebringe 300.000 engelske pund, således at der i den første fase blev bevilget i alt 1 millioner engelske pund til etablering og idriftsættelse af forbindelsen. Vi kan nu konstatere, at selv om den skotske regering er rede til at overholde aftalen og udbetale midlerne, nægter ministeren, Maria Eagle, at overholde sin del af aftalen. Det er fuldstændig uacceptabelt og forkert. Jeg har rejst spørgsmålet over for ministeren og over for kommissær Barrot, og jeg vil gøre mit yderste for at få afklaret dette spørgsmål.
<SPEAKER ID="041" NAME="Formanden">
Jeg kan se, at den irske gruppe vågner.
<SPEAKER ID="042" NAME="Brian Crowley" AFFILIATION="UEN">
(EN) Hr. formand! Jeg vil gerne henlede Kommissionens opmærksomhed på - og om muligt forsøge at få vedtaget en beslutning om - et problem, som irske fiskere står over for i øjeblikket som følge af en ufleksibel fortolkning af "100-km-reglen", der indebærer, at fisk skal landes og forarbejdes inden for en radius på 100 km. Problemet er, at en stor del af forarbejdningskapaciteten i Irland ikke er beliggende ved kysten eller ved havnene, men længere inde i landet. Dette skaber transportproblemer, idet vejtransport er medregnet i den pågældende radius på 100 km.
<P>
Jeg anmoder kommissær Borg om at overveje dette spørgsmål meget nøje og tilvejebringe en mere fleksibel fortolkning af reglen, både med henblik på at sikre, at den meget velfungerende irske fiskeindustri kan fortsætte, og fordi den ikke kun indvirker på irske fangster, men også på mulighederne for andre skibe, der fisker i irske farvande, for at lande deres fangster i Irland. Dette betyder, at de er nødsaget til at sejle længere, bruge mere brændstof og lande deres fangster på andre markeder, hvilket måske ikke altid er til fordel for EU som helhed.
<SPEAKER ID="043" NAME="Jan Tadeusz Masiel" AFFILIATION="UEN">
(PL) Hr. formand! Tyrkiet har fået det fejlagtige indtryk, at Tyrkiet tog et vigtigt skridt sidste torsdag hen imod fortsatte forhandlinger med EU. Det er latterligt at give græsk-cyprioterne adgang til én enkel lufthavn og én enkelt havn i et år, og det er endnu et eksempel på premierminister Erdogans arrogante holdning til Europa.
<P>
Tyrkiets opfører sig, som om Unionen ønsker at blive medlem af Tyrkiet. Det modsatte er rent faktisk tilfældet, idet Tyrkiet anmoder om medlemskab af EU. Når nu anmodningen kommer fra Tyrkiet, må det vel være, fordi Tyrkiet betragter vores europæiske civilisation, der primært er baseret på kristendommen, for at være den tyrkiske civilisation overlegen, eller i det mindste på sin vis ønskelig. Tyrkiet bør således overholde vores betingelser og ikke stille sine egne.
<P>
I denne situation skal tiltrædelsesforhandlingerne med Tyrkiet ikke blot suspenderes delvis. Forhandlingerne bør indstilles fuldstændigt.
<SPEAKER ID="044" NAME="Caroline Lucas" AFFILIATION="Verts/ALE">
(EN) Hr. formand! Jeg ønsker at henlede opmærksomheden på den situation, som befolkningen på Vestpapua fortsat befinder sig i. Vestpapuas uafhængighedsdag blev fejret for ca. 1 uge siden, idet denne traditionelt fejres den 1. december for at markere årsdagen for det nederlandske løfte om at give Vestpapua uafhængighed, et løfte, der oprindelig blev afgivet i december 1961. Denne uafhængighed blev naturligvis aldrig en realitet, idet området fortsat har været underlagt militær besættelse i over 40 år, hvor tortur, forsvindinger, tilbageholdelse uden retssag og mord på vestpapuanere begået af militæret har været hverdagskost.
<P>
Jeg anmoder Parlamentets formand samt Kommissionen og Rådet om at rejse spørgsmålet om Vestpapuas selvbestemmelse med de relevante indonesiske myndigheder og om at gøre deres yderste for at sikre det indonesiske militærs tilbagetrækning fra Vestpapua og afholdelsen af en fri og demokratisk folkeafstemning om selvbestemmelse med deltagelse af alle indfødte vestpapuanere.
<P>
En række kolleger har udarbejdet en skriftlig erklæring forud for denne session i anledning af Vestpapuas uafhængighedsdag, og jeg opfordrer på det kraftigste mine kolleger til at underskrive denne skriftlige erklæring.
<SPEAKER ID="045" NAME="Mary Lou McDonald" AFFILIATION="GUE/NGL">
. - (EN) Hr. formand! Som medlemmerne måske er klar over, skrider den irske fredsproces gradvis frem mod fuld gennemførelse af langfredagsaftalen, herunder genetablering af magtdelingsordningen og fællesirske institutioner.
<P>
Man bør ikke undervurdere betydningen af, at Ian Paisley fra Det Demokratiske Unionistparti (DUP) har indvilliget i at dele magten med de irske nationalister og republikanere under visse betingelser. Der er imidlertid lang vej igen, og der ligger mange udfordringer forude.
<P>
Det er nu vigtigt, at vi går i gang med den meget vigtige opgave at genetablere de politiske institutioner, således at lokalbefolkningen kan træffe lokale afgørelser uden indblanding fra britiske ministre, der ikke er blevet valgt, og som ikke bliver draget til ansvar. Det er også vigtigt, at DUP indleder drøftelser med Sinn Féin med henblik på at løse andre tilbageværende problemer, herunder spørgsmålet om politi. Jeg opfordrer EU til fortsat at støtte processen i denne afgørende fase.
<SPEAKER ID="046" NAME="Józef Pinior" AFFILIATION="PSE">
(PL) Hr. formand! For 25 år siden, den 13. december 1981, blev der indført militær undtagelsestilstand i Polen. Herefter blev fagforeningen Solidaritet forbudt. Undtagelsestilstanden førte først og fremmest til magtanvendelse, undertrykkelse og forfølgelse af fagforeningsaktivister, videnskabsfolk, kunstnere og alle, der nægtede at underlægge sig totalitarismen i Polen.
<P>
Under undtagelsestilstanden, da Polen blev styret af general Jaruzelski, skete der hyppigt krænkelser af menneskerettighederne og de civile og politiske rettigheder. Over titusinde borgere blev enten fængslet eller sendt i interneringslejre i denne periode. Mange mennesker ofrede deres liv i forsvaret for Solidaritet.
<P>
Den 16. december døde ni minearbejdere og 21 blev såret, da specielenheder fra uropatruljen ZOMO på brutal vis splittede demonstranterne ved Wujek-minen.
<P>
Jeg opfordrer Parlamentet til at mindes alle de mennesker, der døde i kampen for frihed og retfærdighed, i dag. Jeg tænker her på alle ofrene for forfølgelse under undtagelsestilstanden og på alle de mennesker, der nægtede at lade sig underkue af magtanvendelsen, og som fortsatte deres uafhængige aktiviteter og således bidrog til indførelsen af frihed og demokrati i Polen.
<SPEAKER ID="047" NAME="Richard Corbett" AFFILIATION="PSE">
(EN) Hr. formand! En af mine vælgere, David Wilson, blev fængslet i 2003, fordi ulovlige migranter havde gemt sig bag i hans lastvogn i en græsk havn. Han blev anklaget og dømt inden for 24 timer i henhold til en hasteprocedure uden tilstrækkelig juridisk bistand, med en lokal butiksindehaver som tolk og uden rådgivning fra den britiske ambassade.
<P>
Da han var fuldstændig uskyldig, blev han frikendt i appelretten. Han nåede dog forinden at tilbringe pinefulde måneder i fængsel langt fra sin familie og fik aldrig sit arbejde igen. Han kom aldrig til hægterne igen og tog på tragisk vis sit eget liv i sidste måned.
<P>
Denne tragedie ville ikke kunne ske, hvis EU's rammeafgørelse om proceduremæssige rettigheder i straffesager for personer, der retsforfølges i andre medlemsstater, allerede var trådt i kraft. Dette forslag sikrer, at alle borgere, der strafforfølges i andre lande, har adgang til deres eget lands konsulære tjeneste, og at de får kvalificeret juridisk rådgivning. Dette blev ikke sikret i hans tilfælde.
<P>
Jeg opfordrer på det kraftigste Rådet til at komme videre med og vedtage dette forslag hurtigst muligt.
<SPEAKER ID="048" NAME="Bernadette Bourzai" AFFILIATION="PSE">
(FR) Hr. formand, jeg ønsker at udtrykke min misbilligelse over udtalelserne fra kommissær for sundhed og forbrugerbeskyttelse, hr. Kyprianou, under en pressekonference den 9. november. Kommissæren roste fire multinationale fødevarevirksomheder - hvis navne jeg ikke vil nævne - for deres indsats i kampen mod fedme. Han gav ligeledes disse virksomheder tilladelse til at markedsføre sig selv ved hjælp af standere, som var opsat ved indgangen til det lokale, hvor pressekonferencen fandt sted.
<P>
Vi skal tænke på, at hvert femte barn i EU er kraftigt overvægtig, og at dette tal hvert år stiger på grund af dårlige kostvaner, som tilskyndes af fastfood, sodavand og chokoladebarer, der hovedsageligt markedsføres af disse fire multinationale virksomheder. Bindende lovgivning, der har til formål at give de europæiske forbrugere adgang til oplysninger om næringsindholdet, ville være mere gavnlig for borgerne end lovprisningen af virksomheder, som i årtier har medvirket til eksplosionen af fedme. Der findes andre måder at bekæmpe fedme på, nemlig større indtagelse af frugt og grøntsager og deltagelse i sportsaktiviteter, hvilket der i højere grad burde reklameres for.
<P>
Jeg kan derfor kun råde hr. Kyprianou til at nærme sig sin kollega fru Fischer-Boel og medvirke til reformen af den fælles markedsordning for frugt og grøntsager med henblik på at fremme sund og varieret kost.
<SPEAKER ID="049" NAME="Avril Doyle" AFFILIATION="PPE-DE">
(EN) Hr. formand! De udtalelser, som De for nylig er kommet med under Deres besøg i Italien og Irland, giver anledning til forvirring omkring Deres holdning til forfatningstraktaten.
<P>
I en tale til det italienske deputeretkammer og det italienske senat den 9. november 2006 erklærede De, at der tilsyneladende er fire mulige scenarier i forbindelse med forfatningstraktaten, nemlig fastholdelse af teksten med enkelte tilføjelser, bevarelse af hovedelementerne og udarbejdelse af en kortere traktat, genåbning af forhandlingerne om visse punkter eller skrinlæggelse af traktaten indtil et mere belejligt tidspunkt for genforhandling.
<P>
De angav også kategorisk, at der ikke er nogen tvivl om, at traktaten ikke vil blive gennemført i sin nuværende form. Under mødet på Dublin Castle den 30. november opfordrede De alligevel Irland til at ratificere forfatningstraktaten i sin nuværende form. Det er vel en meningsløs øvelse, hvis der ikke er nogen mulighed for, at traktaten gennemføres i sin nuværende form, som De påpegede i Italien!
<P>
I bedste fald kan De blive beskyldt for at sende blandede budskaber eller at tilpasse budskabet til publikummet. Medlemmerne af Europa-Parlamentet har ret til at blive informeret om formandens klare holdning til dette meget vigtige spørgsmål. Som repræsentant for en lille medlemsstat lægger jeg særlig vægt på, at alle medlemsstater inddrages i tænkepausen. Jeg ønsker ikke en situation, hvor de store medlemsstater som f.eks. Italien høres og afgør forfatningens - og endog Europas - fremtid, og hvor de mindre medlemsstater blot anmodes om at ratificere den tekst, som de får forelagt. Hr. formand, jeg er meget interesseret i at høre Deres mening om dette spørgsmål.
<SPEAKER ID="050" NAME="Formanden">
Mange tak. Efter min mening blev det helt klart under en interessant debat, der fandt sted i Irland, hvori De af helt sikkert meget vigtige årsager ikke kunne deltage. Jeg taler om Det Europæiske Forum om Irland, hvor jeg havde lejlighed til at besvare spørgsmål i stil med Deres.
<P>
Jeg mener, at det blev helt klart, og at alle de kolleger, der var til stede dér, forstod det, men som bekendt er det meget vanskeligt at få en, der ikke ønsker at forstå, til at forstå. På vegne af Europa-Parlamentet har jeg flere gange fortalt Det Europæiske Råd, at alle landene burde ratificere traktaten. Det er Europa-Parlamentets holdning at opfordre alle regeringerne til at ratificere traktaten.
<P>
Det er, så vidt jeg ved, også Deres gruppes holdning, hvilket Deres leder flere gange har redegjort for. Det er det eneste, jeg har sagt, nemlig, at alle landene bør ratificere traktaten. Er De stadig i tvivl, fru Doyle?
<SPEAKER ID="051" NAME="Luís Queiró" AFFILIATION="PPE-DE">
(PT) Hr. formand! Som det er Kommissionen bekendt, er lufttransporten på de atlantiske øer Madeira og Porto Santo en offentlig tjenesteydelse med tilskud fra den portugisiske stat til det selskab, der alene står for den.
<P>
For nylig er der imidlertid indført en høj passagerafgift på flyvningerne mellem disse øer og det portugisiske fastland på grund af de stigende oliepriser. Vi mener ikke, at den portugisiske regerings beslutning kan være rigtig, da den strider imod ånden i Rådets forordning om denne type forpligtelser til offentlig tjeneste. Derfor bringer jeg det op her. Hvorfor skal passagererne på disse flyvninger nu, hvor olieprisen falder, og euroen stiger, betale for de stigende brændstofpriser, så de får yderligere hindringer for deres bevægelighed? Den portugisiske regering og Fællesskabets instanser ved jo godt, at Madeira og Porto Santo ikke har nogen alternativ skibsforbindelse for passagerer til kontinentet.
<P>
Det er god grund til, at Europa-Parlamentet og Kommissionen ser nærmere på denne foranstaltning, der rammer borgerne i EU's regioner i den yderste periferi. Vi vil gerne have spørgsmålet afklaret, og situationen ændret, og derfor henleder jeg kommissærens opmærksomhed på denne sag.
<SPEAKER ID="052" NAME="Chris Davies" AFFILIATION="ALDE">
(EN) Hr. formand! Jeg har brug for Deres hjælp. Den 17. oktober stillede jeg en prioriteret skriftlig forespørgsel til Kommissionen om dyreforsøg under Reach. Jeg stillede ikke denne forespørgsel af hensyn til mit helbred, men for at vi inden afstemningen i denne uge kunne få oplyst, hvor mange dyr, der sandsynligvis vil dø som følge af forsøg under Reach.
<P>
Jeg mener, at jeg burde have modtaget et svar inden den 18. november. Jeg har fået at vide, at svaret tilbageholdes af Kommissionens tjenestegrene, hvilket man kunne betragte som værende belejligt for Kommissionen og en øvelse i nyhedsmanipulation. Disse tal er sandsynligvis foruroligende, hvis man er kritisk over for dyreforsøg. Jeg beder Dem om at hjælpe mig med at få et svar på denne forespørgsel inden afstemningen på onsdag.
<SPEAKER ID="053" NAME="Ioannis Glavakis" AFFILIATION="PPE-DE">
(EL) Hr. formand, mine damer og herrer! Den 2. maj 2006 blev Canadas årsbudget forelagt parlamentet, der anbefaler en nedsættelse på 100 % af afgiften på al vin og øl produceret i Canada. Dette budget drøftes i øjeblikket. Et sådant budget vil imidlertid skabe ulige konkurrencevilkår for EU's vin og øl. Det er i strid med WTO's principper. Eksporten til Canada er af særlig betydning for EU. I 2005 eksporterede EU således vin til en værdi af 446 millioner euro og øl til en værdi af 110 millioner euro.
<P>
Kommissionen er nødt til at spille en aktiv rolle og træffe de nødvendige foranstaltninger med henblik på at tvinge den canadiske regering til at overholde WTO-forpligtelserne.
<P>
Vi har altid overholdt de forpligtelser, som vi har indgået over for Verdenshandelsorganisationen. Det skal de andre lande også.
<SPEAKER ID="054" NAME="Carlos José Iturgaiz Angulo" AFFILIATION="PPE-DE">
(ES) Hr. formand! Den 2. juli, dvs. for mere end fem måneder siden, blev der afholdt præsidentvalg i Mexico. Vinderen blev, som De alle ved, Felipe Calderón, den nuværende mexicanske præsident.
<P>
Efter valget har den venstreorienterede oppositions kandidat, López Obrador, hverken anerkendt eller erkendt sit nederlag, og hvad værre er, venstrefløjen har forsøgt at sabotere præsident Calderóns magtovertagelse, og han bliver ved med at true den lovlige og retmæssige regering ved at anspore til uroligheder, demonstrationer og sabotage mod præsidenten. Jeg vil derfor gerne fordømme den antidemokratiske holdning, som venstrefløjen under ledelse af hr. López Obrador giver udtryk for, og jeg vil ligeledes fordømme den uhørte og helt urimelige boykot, som venstrefløjen står i spidsen for i Mexico.
<P>
I de europæiske institutioner kan vi ikke ignorere dette, og i særdeleshed Europa-Parlamentet bør støtte præsident Calderóns retmæssige regering i Mexico. Parlamentet bør tage initiativer til, at demokratiet i Mexico bliver respekteret, og til at venstrefløjen anerkender dets nederlag og påtager sig rollen som en demokratisk og konstruktiv opposition og ikke en antidemokratisk opposition.
<SPEAKER ID="055" NAME="Milan Gaľa" AFFILIATION="PPE-DE">
(SK) Hr. formand! Jeg glædede mig over rapporten, hvori den amerikanske præsident George Bush bebudede, at han ville forsøge at lempe visumkravene for de nye centraleuropæiske EU-medlemsstater. Præsident Bushs afgørelse om iværksættelse af dette program er bl.a. et resultat af de nye medlemsstaters langvarige pres. Deres ledere benyttede enhver lejlighed til at gøre præsident Bush opmærksom på, at de ønskede en forenkling eller endog en fuldstændig ophævelse af visumkravene, således at deres borgere kunne rejse til USA under Visa Waiver-programmet i lighed med statsborgere fra vesteuropæiske lande.
<P>
Med hensyn til Slovakiet bør det understreges, at de reformer, der er blevet gennemført af Mikuláš Dzurindas regering, har ført til betydelige økonomiske fremskridt i Slovakiet. Slovakkerne har ikke længere presserende økonomiske grunde til ikke at respektere deres visumstatus og immigrere ulovligt til USA. Lempelserne i forbindelse med rejser og ophævelsen af visumkravene for borgerne i de nye medlemsstater vil bl.a. indebære indførelsen af nye, strengere sikkerhedskrav. Jeg tror, at det vil lykkes præsident Bush at overtale Kongressen til at acceptere dette program.
<SPEAKER ID="056" NAME="Lidia Joanna Geringer de Oedenberg" AFFILIATION="PSE">
(PL) Hr. formand! Der er blevet sagt meget i Parlamentet om at opfylde Lissabon-målene og sætte EU i stand til at konkurrere med de største økonomier i verden som f.eks. USA, Kina eller Indien. Vores diskussioner har imidlertid endnu ikke haft nogen praktisk indvirkning, og måske går vores ønsker om høj økonomisk vækst aldrig i opfyldelse, da der måske ikke er tilstrækkelig arbejdskraft til at skabe den ønskede vækst.
<P>
Ifølge en nylig rapport fra FN vil der i 2050 være 100 millioner færre europæiske borgere end i dag. Der fødes færre børn, det europæiske samfund er aldrende, og stadig færre arbejdstagere understøtter stadig flere pensionister.
<P>
Lissabon-målene skal ledsages af en hensigtsmæssig befolkningspolitik i Unionen. En sådan politik kan måske baseres på de foranstaltninger, der træffes i Finland, Frankrig og Letland. Disse lande oplever i øjeblikket en høj fødselstilvækst som følge af indførelsen af effektive incitamenter og ordninger til forældre, der ønsker at få børn, men som også ønsker at forsørge dem, og som ikke har været i stand til at kombinere deres forældreansvar med lønnet arbejde.
<P>
Europa er nødt til at se på arbejdsstyrkens kvalifikationer og omfang, hvis der skal skabes økonomisk vækst i Europa. Det er derfor af afgørende betydning at udvikle en fællesskabspolitik for udvikling af det europæiske samfund, hvor der tages hensyn til det demografiske aspekt såvel som til indvandringen af kvalificerede arbejdstagere fra tredjelande.
<SPEAKER ID="057" NAME="Georgios Karatzaferis" AFFILIATION="IND/DEM">
(EL) Hr. formand, mine damer og herrer! Der har på det sidste været mange drøftelser om, hvorvidt Parlamentet og EU bør have hjemsted i Bruxelles eller Strasbourg. Ingen af stederne. EU's hjemsted bør etableres i den by, hvor beslutningerne træffes, og i den senere tid er beslutningerne om EU's fremtid blevet truffet i Ankara. Sådan er det. Da store lande som f.eks. England tiltrådte EU, skete dette på EU's vilkår. I dag er det Tyrkiet, der fastsætter de vilkår, som EU skal opfylde forud for Tyrkiets tiltrædelse. Dette er uacceptabelt. Tyrkiet anerkender ikke de 25 medlemsstater, ønsker en havn, herefter to havne, og vi ser blot passivt til. Hvornår går det for alvor op for os, at denne politik fremmer Ankaras arrogance? Forstår vi ikke, at dette æble er råddent, allerede før Tyrkiet tiltræder? Tænk blot på, hvordan situationen vil blive meget snart, når Erdogans Tyrkiet tiltræder EU med vores accept. Vi vil blot blive skubbet til side fra dag ét.
<SPEAKER ID="058" NAME="Andrzej Jan Szejna" AFFILIATION="PSE">
(PL) Hr. formand! De Europæiske Socialdemokraters Parti afholdt sin syvende kongres i Porto fra den 7. til den 9. december under sloganet "Et Nyt Socialt Europa". Der blev rejste mange vigtige spørgsmål om Europas og EU's fremtid under Kongressen. Deltagerne anerkendte, at det skal prioriteres at sikre passende og tilgængelig børnepasning, således at unge forældre kan fortsætte deres lønnede arbejde. En investering i vores børns fremtid er en investering i vores egen fremtid.
<P>
Der blev vedtaget en lang række dokumenter, herunder navnlig en resolution indeholdende 10 principper for et Nyt Socialt Europa, en resolution om Mellemøsten, en resolution om Belarus og en resolution om en ny social og demokratisk energipolitik. Jeg mener, at energipolitikken er meget relevant og af særlig stor betydning i lyset af Europas øgede afhængighed af en lille gruppe energileverandører.
<P>
Denne kongres understregede på ny, at socialdemokraterne er den vigtigste politiske kraft i Europa. De er drivkraften bag bestræbelserne på at sikre Europas fremtid.
<SPEAKER ID="059" NAME="Witold Tomczak" AFFILIATION="IND/DEM">
(PL) Hr. formand! For 25 år siden, natten til den 12. december, blev der indført undtagelsestilstand i Polen. Tanks rullede igennem gaderne, nationen blev berøvet sin frihed, og uskyldige polakker blev gennembanket og dræbt.
<P>
Denne aktion blev udført af magthavere, der var overbevist om, at de i højere grad end nationen selv vidste, hvad nationen havde brug for. De mente, at fastholdelsen af en alliance med et fremmed regime, eller snarere den fortsatte lydighed over for et sådant regime, gik forud for folkets vilje. De var først og fremmest optaget af at fastholde magten og alle fordelene forbundet hermed. Disse onde mennesker blev støttet af fremmede lande, der forfulgte egne imperialistiske ambitioner på bekostning af en slavebundet nation.
<P>
Jeg håber, at Europa vil kigge dybt ind i sig selv i anledning af denne årsdag. Tror vi virkelig, at der ikke er nogen selvbestaltede vismænd iblandt os, der mener, at de har mere styr på, hvad andre nationer har brug for, end nationerne selv? Er det ikke stadig sådan, at ledere indgår aftaler, der er skadelige for deres lande, og at ønsket om lederskab og de hermed forbundne fordele ofte går forud for hensynet til de nationer, som politikerne er sat til at tjene?
<P>
Vi skal holde den enkeltes liv, frihed og værdighed hellig.
<SPEAKER ID="060" NAME="Jörg Leichtfried" AFFILIATION="PSE">
(DE) Hr. formand, mine damer og herrer! Som europæisk borger og som europæisk politiker er der to ting, der plager mig. For det første de strukturelle mangler inden for EU's energipolitik, som vi blev mindet om konsekvenserne af igen så sent som i begyndelsen af november.
<P>
For det andet kvaliteten af de europæiske forbindelser til Rusland. Det er helt klart skødesløst at benægte vores nuværende afhængighed af energikoncerner, som ikke blot er udenlandske, men også ejet af fremmede stater. Det er en sørgelig kendsgerning, at det næste, der sker, er, at økonomiske og politiske interesser flyder sammen og begynder at påvirke det, der foregår på det politiske level playing field.
<P>
Vi hævder i enhver henseende at leve op til princippet om ikke at give køb på europæiske værdier til fordel for økonomiske interesser, og det princip er et centralt element i vores fællesskab. Forbindelserne mellem EU og Rusland må ikke indebære, at vi i forventning om at føre vellykkede energiforhandlinger skal forholde os tavse om vores bekymringer med hensyn til krænkelser af menneskerettighederne og af pressefriheden. Vi må være på det rene med, at der enten vil være et Europa baseret på værdier, eller også vil der snart ikke være noget Europa tilbage.
<SPEAKER ID="061" NAME="Ryszard Czarnecki" AFFILIATION="UEN">
(PL) Hr. formand! Dette er et British Airways Frequent Flyer-kort. Jeg forsøgte at gøre noget med det, da 100 medlemmer af det britiske underhus for nylig protesterede mod forskelsbehandlingen af en ansat i British Airways, der bar et lille kors.
<P>
Jeg mener ikke, at denne form for behandling er acceptabel i Europa, der bærer på en kristen kulturarv, der går flere hundrede år tilbage. Jeg vil derfor gerne udtrykke min solidaritet med alle vores britiske kolleger og med alle de britiske politikere og journalister, der protesterer mod denne situation.
<SPEAKER ID="062" NAME="Marios Matsakis" AFFILIATION="ALDE">
(EN) Hr. formand! Der blev etableret F-type fængsler for politiske fanger i Tyrkiet ved udgangen af 2000 med henblik på psykologisk nedbrydning og efterfølgende genopdragelse af fangerne. I løbet af de sidste seks år er 28 fanger blevet dræbt, 122 er døde som følge af sultestrejke, og der har været tusindvis af protester i såvel som uden for Tyrkiet.
<P>
Behiç Aşçı, en advokat fra Istanbul, der repræsenterer indsatte i F-type fængsler, har sultestrejket i 251 dage. Hr. formand, tak for Deres indsigelser for et par uger siden, men de tyrkiske myndigheder vender resolut det døve øre til. Behiç Aşçı er meget tæt på at dø. Jeg opfordrer Dem på det kraftigste til at tage direkte og omgående kontakt til den tyrkiske premierminister for at anmode ham om personligt at tage sig af Aşçı-sagen i et sidste forsøg på at redde en europæisk indstillet tyrkisk idealists liv.
<SPEAKER ID="063" NAME="Gerard Batten" AFFILIATION="IND/DEM">
(EN) Hr. formand! I sommers indførte den russiske duma to love, der gør det muligt at forfølge russiske og ikkerussiske borgere i andre lande. Som følge af en afgørelse truffet af præsidenten for Den Russiske Føderation kan eufemistisk kaldet "specialenheder" i den føderale sikkerhedstjeneste indsættes mod såkaldte terrorister eller personer, der angiveligt har krænket staten. Disse love er en tilladelse til at dræbe, og den første offentlige henrettelse af en britisk statsborger blev gennemført i sidste måned, hvor Alexander Litvinenko blev forgiftet og døde i London. Mordet var imidlertid klodset udført, og et radioaktivt spor fører fra London til Moskva.
<P>
Tony Blair reagerede ved at sige, at der ikke må komme nogen hindringer i vejen for Storbritanniens forbindelser med Rusland. Russerne reagerede ved at sige, at der ikke vil blive udleveret nogen mistænkte til Storbritannien, uanset hvilke beviser, der måtte foreligge. Resten af verden må imidlertid reagere ved at udelukke Rusland fra den civiliserede verden, indtil landets internationale mordpatruljer er afviklet.
<SPEAKER ID="064" NAME="Marie Panayotopoulos-Cassiotou" AFFILIATION="PPE-DE">
(EL) Hr. formand! I dag er den eneste passende dag for min tale. I dag, den 11. december, er det 60 år siden, UNICEF blev grundlagt, og vi fejrer den internationale børnedag i dag. Erklæringen om barnets rettigheder og konventionen om barnets rettigheder er blevet underskrevet, om end ikke af alle stater, og Kommissionen har allerede fremlagt sin strategi for børns rettigheder på europæisk plan.
<P>
Vi håber derfor, at der gennemføres en koordineret indsats gennem EU's eksterne og interne politikker, og at alle medlemsstaterne gør en indsats for at beskytte barnets rettigheder, der ikke blot er truet af fattigdom, analfabetisme og væbnede konflikter i tredjelande, men som også er truet i vores egne civiliserede lande som følge af ondsindede angreb, der udføres af folk, der ikke stilles kollektivt til ansvar.
<SPEAKER ID="065" NAME="Françoise Castex" AFFILIATION="PSE">
(FR) Hr. formand, Kommissionen fremlagde den 22. juni 2006 en meddelelse som reaktion på overproduktionskrisen i den europæiske vindyrkningssektor, hvori den anbefalede at rydde 400.000 ha vinmarker inden for de næste fem år, svarende til næsten 12 % af de 3,4 millioner ha i EU.
<P>
Jeg ønsker her i dag at henlede jeres opmærksomhed på forekomsten af ulovlig tilplantning af vinmarker i Europa, som menes at udgøre et areal på 150.000 ha for hele EU. Ifølge Kommissionens egne tal i en rapport fra marts 2004 svarer disse ulovlige tilplantninger til en produktion på 5-8 millioner hl, mens den europæiske overproduktion vurderes at udgøre 12 millioner hl. Ved en gang for alle at rydde disse illegale vinmarker vil der kunne genoprettes en form for balance.
<P>
Inden der træffes nogen beslutning vedrørende rydningsforanstaltninger vil jeg således anmode Kommissionen om at udarbejde en nøjagtig oversigt over omfanget af disse illegale tilplantninger.
<SPEAKER ID="066" NAME="DanutBudreikait" AFFILIATION="ALDE">
(LT) Hr. formand, mine damer og herrer! Det vigtigste punkt på EU's dagsorden er fortsat energiforsyningssikkerhed og den fælles energipolitik. Udarbejdelsen og gennemførelsen af en sådan politik er imidlertid et langsigtet projekt.
<P>
Tyskland og Rusland har indgået en bilateral aftale om lægning af gasrørledninger i Østersøen, der overhovedet ikke er sikre ud fra et økologisk synspunkt set i lyset af vragene fra Anden Verdenskrig på havbunden, der kan få skrækkelige konsekvenser for Østersøen. Samtidig stiller EU krav om, at sikre, moderniserede atomenergireaktorer lukkes.
<P>
Ifølge videnskaben kommer vi til at mangle 3,5 milliarder kW elektrisk energi i Baltikum i 2010. Hvor skal vi få det fra, hvor meget kommer det til at koste, og vil vi føle os trygge? Er der nogen, der har beregnet, i hvilket omfang knapheden på elektrisk energi vil berøre EU's konkurrenceevne?
<P>
Jeg opfordrer alle medlemsstaterne til at overveje udviklingen på energimarkedet og støtte Litauens anvendelse af artikel 37 i tiltrædelsestraktaten i forbindelse med overvejelserne om en mulig forlængelse af Ignalina-kernekraftværkets operationelle levetid.
<SPEAKER ID="067" NAME="Mairead McGuinness" AFFILIATION="PPE-DE">
(EN) Hr. formand! Jeg håber, at De havde tid til at nyde nogle ture i bakkerne, mens De var i Irland.
<P>
Et af de problemer, som De måske ikke har været klar over under Deres besøg, er den alvorlige bekymring på landet over Kommissionens gennemførelse af inspektioner på bedrifterne i forbindelse med den fælles landbrugspolitik og krydsoverensstemmelse. Der er en enorm kløft mellem, hvad Kommissionen siger og gør med hensyn til forenklingsinitiativer, og hvad der sker på stedet i forbindelse med krydsoverensstemmelsesinspektioner.
<P>
Den tjekliste, som landmændene skal overholde, er meget lang og forvirrende. Desuden er der en reel frygt for bødepålæg i forbindelse med betalinger i tilfælde af manglende overholdelse af disse forordninger. Forbrugerne har krav på at vide, at landmændene opfylder høje standarder for fødevaresikkerhed og produktion, men jeg tvivler på, at dette mål opfyldes gennem disse detaljerede, uanmeldte inspektioner, som jeg har beskrevet. Det er den irske regerings egen skyld, at det har taget så lang tid at gennemføre nitratdirektivet, hvilket har betydet, at alle inspektionerne på bedrifterne nu skal gennemføres i sidste halvdel af 2006.
<P>
Jeg vil gerne anmode Kommissionen om at præcisere, hvad den helt præcist forventer af landmændene, og at sikre, at alle medlemsstaterne overholder reglerne.
<SPEAKER ID="068" NAME="Margarita Starkevičiūt" AFFILIATION="ALDE">
(LT) Hr. formand! Jeg vil gerne henlede opmærksomheden på vores fremragende oversætteres arbejde, på kvaliteten af deres arbejde. Der har i den senere tid været en del kritik af oversættelsernes vigende kvalitet. Hr. formand, De er uden tvivl klar over, at vi bruger mange penge på oversættelser, og vi er med rette stolte af, at vi har mulighed for at tale forskellige sprog i EU-institutionerne. Jeg tror, at en af årsagerne til det øgede antal klager over oversættelsernes kvalitet er, at Parlamentets kvalitetskontrolsystem på oversættelsesområdet ikke er hensigtsmæssigt indrettet, og at det ikke fungerer ordentligt. Oversættelsernes kvalitet kontrolleres rent faktisk normalt af kolleger, dvs. at de kontrollerer hinandens arbejde, hvilket sandsynligvis ikke er særlig objektivt. Oversættelsestjenesten besvarer sjældent parlamentsmedlemmernes forespørgsler. Jeg har i hvert fald aldrig modtaget noget svar. Jeg håber, at Parlamentets præsidium vil gøre dem opmærksom på dette problem.
<SPEAKER ID="069" NAME="Zbigniew Zaleski" AFFILIATION="PPE-DE">
(PL) Hr. formand! Vi bør til stadighed holde et vågent øje med situationen uden for Europas østlige grænse, dvs. i Rusland og Ukraine. Vi har på det sidste fokuseret meget på forhandlinger med Rusland, men jeg opfordrer på det kraftigste Parlamentet til ikke at ignorere begivenhederne i Ukraine.
<P>
Jeg mener, at Parlamentet bør sende et klart signal om, at vi står skulder ved skulder med Ukraine, og at vi støtter landets fremskridt i retning af demokrati. Vi ønsker med andre ord ikke at se en udvikling og styrkelse af antidemokratiske processer. Ukraine er en stor nabo til EU, og vi har interesse heri. Ukraine må ikke sættes ud af spillet.
<P>
Jeg mener derfor, at alle de budskaber, som Parlamentet eller medlemmerne af andre institutioner sender til regeringen i Ukraine, og navnlig til befolkningen i Ukraine, er meget vigtige.
<SPEAKER ID="070" NAME="Czesław Adam Siekierski" AFFILIATION="PPE-DE">
(PL) Hr. formand! Næste år fejrer vi halvtredsårsdagen for underskrivelsen af Rom-traktaten. Jeg mener, at dette er en ideel anledning til en velovervejet refleksion og debat om EU's fremtid. En fornyet overvejelse af de basale principper, der ligger til grund for integrationen, vil give os mulighed for at finde svar på centrale spørgsmål om f.eks. Europas fremtidige kurs og mulighederne for fremtidige udvidelser. Vores politik over for Balkanstaterne, Ukraine, Tyrkiet samt Georgien og Moldova bør defineres klart. Unionen bør arbejde tættere sammen med disse lande og i højere grad støtte interne forandringer.
<P>
Vores vigtigste udfordring i øjeblikket er den interne reform i EU, herunder styrkelsen af Parlamentet og forbedringen af beslutningsprocedurerne. I løbet af de næste seks måneder under tysk formandskab bør vi også forsøge at finde en løsning på forfatningstraktatens fremtid og på spørgsmålet om energiforsyningssikkerhed.
<SPEAKER ID="071" NAME="Formanden">
Udmærket, det er det sidste ord, og det er også sidste gang, at jeg har den ære at lede indlæggene af et minuts varighed. Derfor har vi i dag været mere gavmilde med anvendelse af tiden, og jeg beder Kommissionen og Rådet om forståelse herfor. Jeg takker Dem for deres tålmodighed, men i de sidste minutter af festen er der fri bar, og jeg vil gerne benytte lejligheden til at bede dem, der ved andre lejligheder ikke fik mulighed for at få ordet, selv om de ønskede det, om undskyld.
<P>
Hermed er dette punkt afsluttet.
