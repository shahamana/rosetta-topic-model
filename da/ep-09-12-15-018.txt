<CHAPTER ID="018">
Erfaringerne med anvendelsen af Europa-Parlamentets og Rådets hygiejneforordninger (forhandling) 
<SPEAKER ID="332" NAME="Formanden">
Næste punkt på dagsordenen er forhandlingen om mundtlig forespørgsel af Horst Schnellhardt for Gruppen for Det Europæiske Folkeparti (Kristelige Demokrater) til Kommissionen om erfaringerne med anvendelsen af Europa-Parlamentets og Rådets forordninger om fødevarehygiejne (forhandling) (EF) nr. 852/2004, (EF) nr. 853/2004 og (EF) nr. 854/2004 - B7-0237/2009).
<SPEAKER ID="333" NAME="Horst Schnellhardt" LANGUAGE="DE">
Hr. formand, hr. kommissær, mine damer og herrer! Jeg takker Kommissionen varmt for dens meddelelse om erfaringerne med anvendelsen af forordningerne om fødevarehygiejne. Dette er vigtigt, og indholdet af meddelelsen er meget overbevisende. Jeg vil gerne støtte denne meddelelse, som beskriver, hvad der i praksis er sket i løbet af de sidste tre år.
<P>
Det er vigtigt, at vi er opmærksomme på, at der er sket et paradigmeskifte for hygiejneforordningerne. Vi har styrket det indre marked, vi har forbedret fødevaresikkerheden, og vi har øget fødevareproducenternes og -leverandørernes ansvar. Dette er en betydelig ændring, og vi har derfor naturligvis konstateret et par problemer, navnlig med hensyn til godkendelsen af små og mellemstore virksomheder. Nogle slagterforretninger er blevet lukket. Vi bør igen undersøge situationen, da dette skyldes, at den fleksibilitet, der er indbygget i forordningerne, ofte ikke udnyttes, og der ikke er udvekslet oplysninger mellem de lokale tilsynsmyndigheder og Det Europæiske Veterinærkontor, hvilket efter min mening er særdeles uheldigt.
<P>
Hvis Kommissionen nu beslutter, at den ikke ønsker at foretage nogen ændringer, vil jeg være tvunget til at protestere. Det er efter min mening nødvendigt, at vi navnlig undersøger følgende problemer, selv om det kun drejer som om kosmetiske ændringer. Vi skal være opmærksomme på, at information om fødevarekæden fortolkes for snævert, og at dette skal ændres. Vi skal overveje, hvilke andre metoder der kan bruges til kontrol af kød. Vi bør navnlig ikke fortsætte med den akkreditering af laboratorier til påvisning af trikiner, der er omhandlet i forordning (EF) nr. 882/2004. Vi har brug for omhyggelig planlægning af de områder, forordningerne finder anvendelse for. Dette er netop årsagen til, at jeg er imod den planlagte forordning. Vi skal fremsætte et kort og præcist forslag til ændringer, så vi ikke skal godkende overgangsregler før 2013.
<SPEAKER ID="335" NAME="Joaquín Almunia" LANGUAGE="EN">
Fru formand! Kommissær Vassiliou har bedt mig viderebringe sin undskyldning for ikke at kunne være til stede for at tale om denne mundtlige forespørgsel vedrørende Kommissionens rapport om erfaringerne med anvendelsen af forordningerne om fødevarehygiejne.
<P>
På vegne af Kommissionen vil jeg gerne understrege, at rapporten er baseret på information, der er modtaget fra relevante aktører fra både den offentlige og den private sektor, og resultatet af disse høringer har været positivt. Der blev ikke konstateret væsentlige vanskeligheder, men på nogle områder er der stadig plads til forbedring.
<P>
Hvad angår konkrete problemer, er jeg for det første bekendt med problemet med fornyet godkendelse af virksomheder med lille kapacitet. Løsninger på sådanne problemer kan findes gennem bestemmelserne om fleksibilitet i de forordninger, der vedtages på nationalt plan. I visse medlemsstater, hvor denne tilgang ikke er blevet fulgt, er der opstået vanskeligheder. Det Europæiske Veterinærkontor gennemfører aktuelt specifikke missioner med henblik på at identificere bedste praksis for sådan fleksibilitet for slagterier med lille kapacitet med henblik på at udbrede disse. Da medlemsstaterne har en frist indtil udgangen af dette år til at udstede eller afvise godkendelser, kan jeg på nuværende tidspunkt ikke sige, hvor mange små og mellemstore virksomheder der ikke er blevet godkendt.
<P>
For det andet har bestemmelserne om fleksibilitet mere generelt til formål at beskytte fødevaremangfoldigheden og hjælpe små producenter. Vedtagelsen af nationale foranstaltninger med henblik på at anvende fleksibilitet og meddelelsen til Kommissionen skaber retlig sikkerhed for små producenter og anerkender de særlige forhold for mindre virksomheder. Samtidig sikres fødevaremangfoldigheden, f.eks. traditionelle produktionsmetoder for pølser eller ost, uden at fødevaresikkerheden kompromitteres.
<P>
For at fremme den korrekte anvendelse af fleksibilitetsbestemmelserne har Kommissionen udsendt en række vejledninger. Formålet med denne indsats er endvidere at sikre gennemsigtighed og retlig sikkerhed. Det er også vigtigt at erindre, at Kommissionen i et forsøg på at bidrage til en mindskelse af de administrative byrder, navnlig for små virksomheder, allerede har foreslået, at forordningen ændres i overensstemmelse hermed. Dette forslag er, som De ved, stadig under behandling.
<P>
Information om fødevarekæden omfatter for det tredje skriftlig information fra landbrugeren til slagteriet og dets officielle dyrlæge. Denne information indeholder de data, der er nødvendige for at gennemføre en risikobaseret inspektion. De kompetente myndigheder har for nylig fået mulighed for at fravige bestemmelsen om, at informationen skal leveres til slagteriet mindst 24 timer på forhånd.
<P>
Det glæder mig endvidere at kunne meddele, at den næste Kommission i april næste år vil afholde en rundbordsdiskussion med alle berørte parter om en mulig revision af kødinspektioner med henblik på at overveje deres effektivitet under hensyntagen til de seneste risikotendenser.
<P>
Endelig vil jeg understrege, at laboratorier, der deltager i officielle kontroller, skal være akkrediterede med henblik på at sikre høj kvalitet og ensartede analyseresultater, så fødevaresikkerheden ikke bringes i fare. Dette er nødvendigt for en gnidningsfri gennemførelse af den daglige handel inden for EU og for fremme af handel med tredjelande. Kommissionen har dog for nylig godkendt en forlængelse af overgangsperioden for trikinundersøgelser indtil udgangen af 2013, så laboratorierne får mere tid til at opnå akkreditering.
<SPEAKER ID="336" NAME="Christa Klaß" LANGUAGE="DE">
Fru formand, hr. kommissær, mine damer og herrer! Jeg vil gerne takke min kollega, hr. Schnellhardt, for hans forespørgsel. Dette giver os en anledning til at identificere positive og mindre positive erfaringer med gennemførelsen af forordningerne. Forordningerne om fødevarehygiejne fastlægger hygiejnereglerne for kødproduktion.
<P>
Kommissionens høring viser, at der er opnået gode fremskridt, og at anvendelsen af forordningerne generelt fungerer effektivt. Frygten for, at for strenge bestemmelser ville bevirke, at små virksomheder og håndværkere ville gå konkurs, er i de fleste tilfælde ikke blevet til virkelighed som følge af undtagelserne for små virksomheder. Høringen viser dog også tydeligt, at der i mange tilfælde er problemer med anvendelsen af reglerne. Dette bekræftes af de informationer, jeg har modtaget fra virksomheder og tilsynsmyndigheder i den region, jeg kommer fra.
<P>
Da myndighederne i regionerne har stort råderum i deres beslutninger, kan de opfylde de små slagteriers og slagterforretningers behov i de enkelte tilfælde. Dette er bestemt godt, da det er vores eneste mulighed for at sikre, at små slagtere, som tilbyder et bredt udvalg af produkter, med de ledsagende udfordringer med hensyn til friskhed og kvalitet ikke knuses under byrden af overdrevent bureaukrati. Denne fleksibilitet har dog sine grænser, når den bevirker, at undtagelser og bestemmelser fortolkes forskelligt efter tilsynsmyndighedernes forgodtbefindende.
<P>
Dette skaber alvorlig konkurrenceforvridning, ikke kun mellem medlemsstaterne, men også i det enkelte land. Vi skal derfor forbedre forordningerne om fødevarehygiejne, så de tilsynsførende har mere retlig sikkerhed og flere retlige beføjelser. De tilsynsførende skal råde over tilstrækkelige retlige foranstaltninger, f.eks. i form af bøder.
<P>
Der er stor retlig usikkerhed på dette område, som skal fjernes, hr. Almunia, og vi forventer et forslag fra Kommissionen.
<SPEAKER ID="337" NAME="Karin Kadenbach" LANGUAGE="DE">
Fru formand, hr. kommissær, mine damer og herrer! Jeg vil først lykønske alle, der har deltaget i udformningen af forordningerne om fødevarehygiejne, fordi denne meddelelse fra Kommissionen giver et hovedsagelig positivt billede af erfaringerne med anvendelsen af forordningerne. Dette skal ikke undervurderes, fordi disse forordninger repræsenterer, som det allerede er blevet sagt, et paradigmeskifte inden for fødevarehygiejnepolitikken.
<P>
Forordningernes innovative karakter var indledningsvis årsagen til, at en rapport om erfaringerne med forordningerne blev planlagt kun tre år efter deres ikrafttræden. Medlemsstaterne og fødevareleverandørerne og -producenterne var generelt tilfredse med forordningerne og har rapporteret gode fremskridt i anvendelsen af dem. I henhold til medlemsstaterne og private interessegrupper er der ingen væsentlige vanskeligheder, hverken for virksomhederne eller for myndighederne. De mener enstemmigt, at disse forordninger skal justeres på visse områder, men at en grundlæggende revision ikke er nødvendig. Udfordringen med at sikre, at forbrugerne får den højest mulige kvalitet og sikkerhed med hensyn til produkthygiejne, og med fleksibelt at tage hensyn til de behov, som virksomheder og navnlig meget små virksomheder har, imødekommes af de nuværende forordninger.
<P>
På linje med ordsproget "Hvis man holder op med at forbedre, holder man op med at være god" skal de problemer, der blev påpeget under udformningen af rapporten, som hr. Schnellhardt allerede har nævnt, undersøges med henblik på at finde frem til årsagen, og der skal om nødvendigt findes løsninger. Vi skal naturligvis også nøje følge gennemførelsen af hygiejnepakken, da det var for tidligt for visse medlemsstater at fremlægge en afbalanceret og detaljeret vurdering. Kun når vi sidder med en omfattende vurdering, kan vi beslutte, hvorvidt forordningerne om fødevarehygiejne skal ændres, og i givet fald hvilke ændringer det drejer sig om.
<SPEAKER ID="338" NAME="Joaquín Almunia" LANGUAGE="EN">
Fru formand! Jeg vil først takke alle for deres bidrag til denne forhandling. Vi finder, at julirapporten udgør et udgangspunkt for drøftelsen af mulige forbedringer af forordningerne, og Kommissionen vil undersøge behovet for lovgivningsændringer, når det er relevant. Vi glæder os i høj grad over medlemmernes bidrag. Deres bidrag er særdeles nyttige for os i vores arbejde med i rette tid at udforme nye initiativer.
<P>
Vi ser frem til det fortsatte samarbejde med Parlamentet og også med medlemsstaterne og med aktører fra den private og offentlige sektor, og jeg er sikker på, at vi alle har et fælles mål, nemlig at sikre det højest mulige niveau af fødevaresikkerhed. Dette er efter min mening den væsentligste konklusion, vi kan drage af aftenens forhandling.
<SPEAKER ID="339" NAME="Formanden">
Forhandlingen er afsluttet.
