<CHAPTER ID="004">
Resultattavle for det indre marked - forbrugerbeskyttelse - SOLVIT (forhandling) 
<SPEAKER ID="009" NAME="Formanden">
Første punkt på dagsordenen er den meget vigtige forhandling under ét om tre betænkninger om det indre marked og forbrugerbeskyttelse:
<P>
af Róża Gräfin Thun Und Hohenstein, på vegne af Udvalget om Det Indre Marked og Forbrugerbeskyttelse, om resultattavlen for det indre marked (SEC (2009)/1007 -, og
<P>
af Anna Hedh, på vegne af Udvalget om Det Indre Marked og Forbrugerbeskyttelse, om forbrugerbeskyttelse,, og
<P>
af Cristian Silviu Buşoi, på vegne af Udvalget om Det Indre Marked og Forbrugerbeskyttelse, om SOLVIT.
<SPEAKER ID="010" NAME="Róża Gräfin Von Thun Und Hohenstein" LANGUAGE="PL">
Hr. formand! Jeg kan med fornøjelse præsentere den 19. resultattavle for det indre marked, som blev udarbejdet i juli sidste år. Dette dokument viser, at medlemsstaterne klarer gennemførelsen af EU-lovgivningen i national ret bedre og bedre. Endnu engang er målet nået, det mål, som stats- og regeringscheferne selv fastsatte, så det gennemsnitlige gennemførelsesefterslæb kun blev på 1 %. Ikke desto mindre er der stadig for mange direktiver, der endnu ikke er gennemført i en eller flere medlemsstater. Fragmenteringsfaktoren er dermed for høj, og det drejer sig om over 100 direktiver om det indre marked. Hertil kommer, at så mange som 22 direktiver endnu ikke er gennemført to år efter udløbet af fristen herfor. Medlemsstaterne bliver nødt til at gøre en større indsats for, at det indre marked bliver til gavn for alle europæere.
<P>
Netop nu hvor jeg præsenterer denne betænkning for Dem, har jeg allerede den næste og 20. resultattavle i hænde, og den viser, at der sker yderligere fremskridt med gennemførelsen af EU-lovgivningen. Gennemførelsesefterslæbet er faldet til 0,7 % og dermed langt under det fastsatte mål. Det er det bedste resultat nogensinde. Det ses meget tydeligt, at Kommissionens arbejde, der ligger til grund for denne publikation, har en mobiliserende virkning på medlemsstaterne. Vi kan sende Kommissionen en varm lykønskning for dens produktive og hårde arbejde.
<P>
En anden god nyhed er, at fragmenteringsfaktoren er faldet fra 6 % til 5 %. Men der er stadig 74 direktiver, der ikke er gennemført i mindst én EU-medlemsstat, og det betyder, at der fortsat lægges meget skadelige hindringer i vejen for borgere og virksomheder i det indre marked. Vi må have fjernet disse hindringer i fællesskab.
<P>
Derfor foreslår Udvalget om Det Indre Marked og Forbrugerbeskyttelse i sin betænkning et tættere samarbejde mellem alle institutionerne, som deler ansvaret for gennemførelsen i national ret, og de berørte parter. Vi foreslår at afholde et årligt forum for det indre marked, SIMFO, som ikke alene kunne samle de europæiske institutioner, men også medlemsstaterne, medlemmerne af de nationale parlamenter og repræsentanter for erhvervsliv og forbrugere. Et forum af denne type vil være en anledning til erfaringsudveksling og udveksling af bedste praksis for gennemførelse af EU-lovgivning i national ret samt til udarbejdelse af strategier for, hvordan de forestående udfordringer skal takles.
<P>
For at komme af med disse skadelige hindringer opfordrer vi Kommissionen til at foretage en "indre marked-test" af alle nye EU-retsakter for at sikre, at nye foranstaltninger ikke underminerer EU's fire friheder. Det er også yderst vigtigt at give borgerne præcise oplysninger om, hvordan det indre marked fungerer, da det jo netop var for deres skyld, at det indre marked blev etableret for 20 år siden.
<P>
For at præsentere et mere fuldstændigt billede af udviklingen på det indre marked, kræver Udvalget om Det Indre Marked og Forbrugerbeskyttelse til, at resultattavlen for det indre marked, SOLVIT-rapporten, rapporten om Borgernes Vejviserservice og resultattavlen for forbrugermarkederne offentliggøres samtidig.
<P>
Endelig vil jeg gerne takke alle, der har arbejdet med på denne betænkning, og bede mine kolleger om at stemme for den, for jeg er sikker på, at det fremtidige resultat bliver en hurtigere korrekt gennemførelse af EU-lovgivningen i medlemsstaternes nationale ret. Takket være den vil europæerne fremover støde på færre forhindringer i det indre marked, hvilket jo er grundlæggende for udviklingen af vores europæiske økonomi og tillige vores europæiske identitet.
<SPEAKER ID="011" NAME="Anna Hedh">
ordfører. - (SV) Hr. formand! Først og fremmest vil jeg gerne indlede med at takke mine skyggeordførere og andre bidragydere for det gode samarbejde, vi har haft i den periode, hvor vi har arbejdet på resultattavlen for forbrugermarkederne. Jeg er også glad for, at vi endnu engang har frembragt en betænkning, som nyder opbakning fra et overvældende flertal i Udvalget om Det Indre Marked og Forbrugerbeskyttelse.
<P>
Jeg har altid hævdet, at vi har brug for tillidsfulde og tilfredse forbrugere i EU for at få det indre marked til at fungere ordentligt. Det var derfor glædeligt, at vi i 2007 fik en kommissær med særligt ansvar for forbrugeranliggender. Som resultat af bl.a. Meglena Kunevas stærke personlige engagement og store åbenhed har forbrugerbeskyttelsespolitikken og forbrugerspørgsmålene fået et skub fremad. Resultattavlen for forbrugermarkederne er også Meglena Kunevas værk.
<P>
Selv om ansvaret for forbrugerspørgsmål er delt mellem to kommissærer, håber vi, at dette arbejde fortsat vil skride frem og bære frugt, og at fokusset på forbrugerne ikke svækkes som resultat af den nye kommissærkonstellation. Dette ansvar er faktisk nu endnu større, eftersom det i artikel 12 i Lissabontraktaten står, at der skal tages hensyn til forbrugerbeskyttelseskrav ved udarbejdelsen og gennemførelsen af EU's andre politikker og aktiviteter. Det er et vigtigt skridt for forbrugerne og noget, som jeg i mit fortsatte politiske arbejde ikke agter at lade nogen glemme.
<P>
Jeg hilser anden udgave af resultattavlen for forbrugermarkederne særdeles velkommen. Resultattavlen er et af de instrumenter, som vi har til rådighed til forbedring af det indre marked, og jeg mener, at det perspektiv, som resultattavlen er baseret på, er af særlig interesse, eftersom det vedrører borgernes forventninger og problemer, og fordi det specifikt forbedrer det indre marked for forbrugerne. Resultattavlen bygger på en analyse af forbrugermarkedet på basis af de samme indikatorer som hidtil, nemlig pris, skift af leverandør, sikkerhed, klager og forbrugertilfredshed.
<P>
I sidste ende vil disse uden tvivl skulle udvikles og forbedres, og der skal medtages nye indikatorer. Men jeg mener, at de i øjeblikket danner et tilstrækkeligt grundlag for at fastsætte prioriteter og drage konklusioner om de yderligere analyser, der skal udføres. Det er utrolig vigtigt, at vi er tålmodige og giver resultattavlen tid til at udvikle sig. Den træder stadig sine barnesko.
<P>
På den anden resultattavle for forbrugermarkederne har vi bl.a. set tydelige tegn på, at forbrugerne har flere problemer med tjenesteydelser end med varer, og at priserne stiger sjældnere i sektorer, hvor forbrugerne foretager hyppige leverandørskift. Grænseoverskridende e-handel udvikler sig også langsommere på grund af grænsehindringer, som gør forbrugerne bekymrede og berøver dem tilliden. Desuden kan vi se, at effektiv anvendelse af lovgivningen og klagemekanismerne har afgørende betydning for, at markedet fungerer efter hensigten.
<P>
Der findes også data, der viser, at der er store forskelle mellem medlemsstaterne, og at der er brug for forbedringer af klagemekanismerne. Jeg opfordrer derfor Kommissionen til at følge op på grønbogen om kollektivt søgsmål for forbrugere
<P>
Effektiv anvendelse og overvågning af EU's bestemmelser om forbrugerbeskyttelse er afgørende, hvis vi skal øge forbrugertilliden. Men overvågningen i EU er langt fra ensartet, og i henhold til statistikkerne er der betydelige forskelle mellem medlemsstaterne med hensyn til markedsovervågningsbudgetter og antallet af aktive inspektører. Både Kommissionen og de nationale overvågningsmyndigheder må derfor øge deres indsats, hvis vi skal nå målet om at tilvejebringe god forbrugerbeskyttelse og sikre, at forbrugerne føler sig tilstrækkeligt tillidsfulde til at udnytte alle mulighederne på det indre marked.
<P>
Det er meget vigtigt, at vi styrker mekanismerne for markedsovervågning og tilsyn for at øge forbrugertilliden. Forbruget vil jo være en afgørende faktor i Europas økonomiske genopretning.
<SPEAKER ID="012" NAME="Cristian Silviu Buşoi" LANGUAGE="RO">
Hr. formand! Jeg vil gerne takke alle dem, jeg havde lejlighed til at arbejde sammen med på SOLVIT-betænkningen, sekretariatet for Udvalget om Det Indre Marked og Forbrugerbeskyttelse, alle skyggeordførerne og resten af mine kolleger, som har vist interesse for sagen og bidraget til slutresultatet.
<P>
SOLVIT er et netværk, der tilbyder uformelle løsninger på problemer, der kan opstå som følge af uhensigtsmæssig gennemførelse af lovene for det indre marked. Det er en særlig nyttig nyskabelse for europæiske forbrugere og virksomheder i EU, idet den udmønter de fordele, som EU-lovgivningen indebærer. Vi har ofte problemer med at gennemføre europæisk lovgivning for det indre marked. SOLVIT forekommer mig at være et levedygtigt alternativ til rettens vej, fordi domstolene allerede har bunker af alle mulige sager til at ligge og vente.
<P>
Vi kan ikke se bort fra, at SOLVIT står over for en evigt stigende sagsmængde og dermed på en måde er offer for sin egen succes. Så for at SOLVIT kan tilbyde højt kvalificeret bistand til borgere og virksomheder i EU, må de SOLVIT-centre, der ikke har personale nok, tilføres ekstra personale.
<P>
Dette ekstra personale skal tilføres på en logisk og kontrolleret måde under hensyntagen til landets befolkningstal og det antal sager, som centret har behandlet hidtil. Denne analyse skal udføres med henblik på kun at tilføre ekstra personale, hvor der er et ægte behov. Det koster naturligvis også ekstra at sikre SOLVIT ekstra personale. I betænkningen opfordrer vi medlemsstaterne til at bruge alle til rådighed stående midler til at finansiere ekstra personale, herunder alternative muligheder for finansiering.
<P>
Et andet fokusområde i denne betænkning er arbejdet med at fremme SOLVIT-netværket, som jeg personligt mener, har afgørende betydning, og jeg tror, alle vil være enige med mig. Ved at benytte sig af SOLVIT's ydelser kan de små og mellemstore virksomheder spare store beløb, som kan investeres i andre områder, hvor de kan generere økonomisk vækst, og som er mere gavnlige for deres udvikling end juridisk bistand, som de ville få brug for til problemløsning. For så vidt angår de enkelte forbrugere, tilbyder SOLVIT dem fordelen ved at undgå lange og kostbare retssager.
<P>
For imidlertid at nyde godt af de tilbud, som SOLVIT-netværket giver, skal borgere og virksomheder først være opmærksomme på netværkets resultater. Derfor tror jeg, at vi bør inddrage de nationale myndigheder, Kommissionen og medlemmerne her i Parlamentet aktivt i synliggørelsen af SOLVIT. Der er utallige måder at gøre dette på lige fra massemedier over informationskampagner arrangeret af medlemsstaterne til oprettelsen af en fælles webportal for SOLVIT. Endvidere kunne de offentlige myndigheder, der er involveret i gennemførelsen af EU-lovgivningen for det indre marked, udpege en ansvarlig for SOLVIT's kommunikation for at øge effektiviteten og bidrage til synliggørelsen. Som parlamentsmedlemmer kan vi selv tage initiativ til at fremme SOLVIT, og vi kan hjælpe med at højne bevidstheden om det blandt vores kolleger i de nationale parlamenter.
<P>
Udveksling af god praksis mellem medlemsstater med hensyn til at fremme SOLVIT og løse dette netværks operationelle problemer er et andet tiltag, som anbefales kraftigt i betænkningen. Faktisk kan gode ideer spredes og anvendes på europæisk plan til gavn for alle.
<P>
Endelig kan vi ikke se bort fra, at SOLVIT ofte får mange sager ind, som ikke hører under dets kompetence, eller som er særligt komplekse og kræver løsninger via alternative metoder. Andragender, der indsendes til Parlamentets Udvalg for Andragender, kan være en løsning i de sager, der er for komplekse for SOLVIT. Derfor går et af de forslag, der fremsættes i betænkningen, ud på, at SOLVIT-portalen videresender sådanne sager til webstedet for Parlamentets Udvalg for Andragender og til specialistudvalg i de nationale parlamenter.
<P>
Det er blot nogle af de ideer, som SOLVIT-betænkningen indeholder. Jeg tror, at disse forslag kan forbedre netværkets drift med hensyn til at tilbyde højt kvalificeret bistand til forbrugere og virksomheder. SOLVIT har et enormt potentiale, og vi må konstant analysere dets resultater for at udnytte potentialet fuldt ud.
<SPEAKER ID="013" NAME="Michel Barnier" LANGUAGE="FR">
Hr. formand, mine damer og herrer! Først og fremmest vil jeg gerne udtrykke, hvor vigtigt jeg finder det, at jeg står skulder ved skulder med min kollega hr. Dalli om at svare på Deres spørgsmål og fortælle Dem om gennemførelsen af disse forskellige værktøjer og tekster.
<P>
I mit politiske liv har jeg ofte tænkt, at virkningen af overvågning er mindst lige så vigtig som virkningen af udmelding. Jeg tror derfor, at det er vigtigt, når man sidder i et nationalt parlament eller her i Europa-Parlamentet eller i Kommissionen, at man har instrumenter til sin rådighed til at tjekke og evaluere den konkrete og reelle gennemførelse af de tekster, vi stemmer om. Jeg tror også, at man for at handle korrekt skal forstå tingene korrekt, og det er præcis, hvad Deres ordførere har fokuseret på med stor dygtighed og omhu.
<P>
Jeg vil gerne takke fru Thun Und Hohenstein og hr. Buşoi mange gange for de spørgsmål, der vedkommer mig mere direkte, og dem begge og fru Hedh for betænkningernes kvalitet.
<P>
Hvad handler det om? Det handler om det indre marked. Som jeg sagde sent i aftes her i Parlamentet, kan vi i en tid med krise og økonomiske vanskeligheder ikke tillade os at lade potentialer ligge uudnyttede hen. Hvis det indre marked, det store europæiske marked, fungerede normalt, som det også skal komme til, ville vi selv og inden for EU kunne opnå 0,5-1,5 % ekstra vækst.
<P>
I øjeblikket har vi ikke råd til at lade denne lejlighed glide os af hænde. Det indre marked skal derfor fungere fuldt ud i alle aspekter, og det er naturligvis den opgave, som Kommissionens formand hr. Barroso har betroet mig, og som er underlagt Deres kontrol. Derfor tillægger jeg denne resultattavle og dette SOLVIT-instrument stor betydning, ligesom det er vigtigt, at de fungerer ordentligt. Jeg tror, hr. Dalli vil sige nøjagtig det samme med hensyn til det vigtige forbrugerområde.
<P>
Fru Thun Und Hohenstein har netop omtalt de gode nyheder og de knap så gode nyheder om denne resultattavle. Vi taler her om 1 521 direktiver eller tekster, som kan få det indre marked til at fungere, og det er mange. Som De netop sagde, er gennemførelsesefterslæbet på sit laveste niveau nogen sinde. Det er godt nyt, og vi må takke alle, der ude i medlemsstaterne og sommetider i regionerne er ansvarlige for at gennemføre dette direktiv. Jeg vil også gerne takke mine kolleger i Generaldirektoratet for det Indre Marked og Tjenesteydelser.
<P>
Der er også en nyhed, der ikke er så god, og det er, at kvaliteten af gennemførelsen i national ret ikke er tilfredsstillende. Vi må derfor alle arbejde sammen, Europa-Parlamentet, de nationale parlamenter og embedsmænd i hver medlemsstat. Som jeg fortalte under høringen her i Parlamentet, er det det, der er formålet med de personlige besøg, jeg er begyndt at aflægge i hver af de 27 hovedstæder under de kompetente ministres myndighed, hvor jeg mødes med de ansvarlige for gennemførelsen af direktiverne om det indre marked for at udarbejde resultaterne til denne resultattavle og få SOLVIT op at køre, som hr. Buşoi tydeligt har forklaret.
<P>
Det er også derfor jeg fortalte fru Thun Und Hohenstein, at jeg er enig i tanken om et forum. Det er en særdeles god idé. Vi skal have samlet folk, og det skal vi gøre sammen, her i Parlamentet, med Kommissionen, de nationale parlamenter og alle, der i medlemsstaterne er ansvarlige for at dele, evaluere og udveksle god praksis. Jeg tror grundlæggende på fordelen ved at samle de ansvarlige, idet enighed er bedre end tvang, enighed først, gensidig tillid og fælles indsats.
<P>
Hvad angår SOLVIT, påpegede hr. Buşoi, at det var et vigtigt redskab, som begynder at fungere godt. Vi har i øjeblikket 1 500 sager, som er blevet behandlet via samarbejde, løsning og mediation, hovedsagelig på vegne af borgere, men også en lang række virksomheder. Som hr. Buşoi ganske rigtigt påpegede, giver det besparelsesmuligheder både i tid og penge, og på den måde kommer borgere, forbrugere og virksomheder tilbage til deres rette plads i hjertet af det indre marked frem for at skulle gennem alt for tunge procedurer, og løsningen på deres problemer bliver fundet, inkluderet og sikret i gennemførelsen af denne eller hin bestemmelse om det indre marked, der netop vedrører dem.
<P>
Det er til en vis grad den samme ånd, der driver handlingsplanen for SMAS, bistandstjenesterne for det indre marked, hvis formål det er at yde bedre information og en bedre service over for borgerne og virksomhederne. Der er også sket fremskridt her. Denne plan har gjort det muligt at samle de forskellige tjenester og fælles onlineskemaer fra SOLVIT og Borgernes Vejviserservice.
<P>
Som det er blevet foreslået af Deres ordførere, tror jeg, at vi under hr. Dallis ledelse kunne gøre en indsats - at vi skal gøre en indsats - for at præsentere alle disse dokumenter, alle disse resultater, alle disse meddelelser samtidig, for at samle og forbedre koordineringen af disse forskellige værktøjer, som beskriver gennemførelsen af tekster og direktiver om det indre marked.
<P>
Under alle omstændigheder går jeg ind for denne forbedrede koordinering, og jeg bekræfter mit personlige løfte om at gøre god brug af disse forskellige værktøjer til evaluering og overvågning af de 1 500 direktiver, der er knyttet til det indre markeds funktion.
<SPEAKER ID="014" NAME="John Dalli">
medlem af Kommissionen. - (EN) Hr. formand! Jeg vil kommentere betænkningen om de to meget centrale EU-politikker, nemlig resultattavlen for forbrugermarkederne og håndhævelsen af forbrugerlovgivningen, som fru Hedh har præsenteret. Jeg vil gerne takke fru Hedh for hendes glimrende ordførerarbejde.
<P>
Forbrugerpolitik er en nøglefaktor i de økonomiske og sociale udfordringer, vi i dag står over for. Det handler om mennesker. Oplyste og kompetente forbrugere er drivkræfterne bag innovation og konkurrenceevne, men det allervigtigste er måske, at vi - ved at få det indre marked til at fungere for forbrugerne - står med et trumfkort i arbejdet for at få genskabt forbindelsen til borgerne. Den centrale rolle, som forbrugerpolitikken har fået, afspejles i en række porteføljer. Kommissærkollegiet vil også arbejde tæt sammen om at sikre, at de vedtagne regler udmøntes i praktiske fordele for forbrugerne. Jeg står her i dag med min ven Michel Barnier som tegn på, at det er den måde, vi skal arbejde sammen på. Det bliver vores arbejdsmetode - tæt samarbejde.
<P>
Forbrugerdimensionen skal udvikles i alle porteføljer, og der vil blive vedtaget benchmarks på tværs af Kommissionen til at måle fremskridt og tilbageskridt med. Resultattavlen for forbrugermarkederne tjener som et alarmsystem, der også fortæller os, når det indre marked svigter forbrugerne. Resultattavlen tjener endvidere til overvågning af fremskridt med at integrere detailsiden af det indre marked for forbrugerne, SMV'erne og andre detailaktører. Den hjælper også med at vise, om medlemsstaterne gør nok for at gennemføre nye forbrugerlove og informere, uddanne og kvalificere forbrugerne.
<P>
Med hensyn til håndhævelse er jeg glad for at se, at Parlamentet deler Kommissionens syn på betydningen af at give folk i praksis, hvad de har ret til på papiret. Vi har lang vej endnu i den henseende. Meddelelsen fra juli 2009 havde til formål at identificere måder at gøre håndhævelsen mere virkningsfuld, effektiv og konsistent på i hele EU. Den skal nu udmøntes i konkret handling. En af prioriteterne vil være at optrappe indsatsen for at øge effektiviteten og virkningen af vores grænseoverskridende netværk, så vi kan sende stærke signaler til de handlede om, at der ikke findes noget ly i EU, hvor de kan gemme sig for retsforfølgelse. Det samme gælder samarbejdet med myndighederne i tredjelande. For at nå dertil har de nationale håndhævelsesmyndigheder brug for tilstrækkeligt mange medarbejdere og midler. I svære økonomiske tider er alle offentlige myndigheder under pres, men at spare på håndhævelsen af forbrugerrettighederne vil være som at tisse i bukserne. Frie og åbne markeder med en velformuleret politik skærper konkurrencen på kvalitet og pris og øger konkurrenceevnen. Det gavner ikke blot forbrugerne, men også EU's økonomi som helhed. Kommissionen og Parlamentet bør arbejde sammen for at sikre, at dette budskab kommer højt og tydeligt ud til alle medlemsstater.
<P>
Vi agter også at fortsætte det gode arbejde med at etablere tværeuropæisk koordineret håndhævelse - såkaldte sweeps. Men disse sweeps har vist, at det sommetider ikke er nok at kombinere de nationale bestræbelser. Der er brug for europæiske løsninger. Jeg vil derfor gladelig tage imod Deres opfordring til at udforske retsgrundlaget for traktaten med henblik på at styrke forbrugerbeskyttelsen, navnlig Kommissionens kapacitet, men det vil blive gjort, og vi vil også fortsætte ad den vej, hvis vi bliver overbevist om, at det vil øge værdien af den nationale indsats.
<P>
Med hensyn til klageadgang er jeg enig i, at alternative konfliktløsningsmekanismer kan tilbyde billig, simpel og hurtig klageadgang til forbrugerne uden at sætte virksomhedernes omdømme på spil. Et af elementerne i denne strategi er håndteringen af kollektive søgsmål. Her agter jeg sammen med næstformændene kommissær Almunia og kommissær Reding at sikre mig, at Kommissionen arbejder fremad på koordineret vis.
<P>
Endelig regner jeg med Deres støtte til at sikre, at der stilles tilstrækkelig finansiering til rådighed efter 2013, når det nuværende forbrugerprogram udløber, til støtte for den ambitiøse forbrugerpolitik, ikke mindst den fortsatte udarbejdelse af en udbygget resultattavle. Jeg har tillid til, at vi sammen kan taget de komplekse udfordringer op, som vi møder i dag og i morgen, og arbejde i partnerskab for at sikre, at det indre markeds fulde potentiale udnyttes til fordel for alle vores borgere.
<SPEAKER ID="015" NAME="Simon Busuttil">
ordfører for udtalelsen fra Udvalget for Andragender. - (MT) Hr. formand! På vegne af Udvalget for Andragender har jeg udarbejdet en udtalelse om SOLVIT-netværket, som jeg fuldt ud støtter, eftersom det er et middel til at hjælpe borgere, der er stødt på problemer. Men jeg vil dog gerne fremsætte en vigtig bemærkning og uddybe den. Der er brug for fuldt samarbejde mellem alle interessenter, der bliver kontaktet af borgeren. Hvilke muligheder har den borger, som løber ind i et problem? Han eller hun kan enten indsende et andragende til Parlamentet, som har beføjelse til at behandle det i henhold til artikel 194 i traktaten, eller fremsætte en klage til Kommissionen eller til SOLVIT. Borgeren kan også søge oprejsning ved at sende en klage til Den Europæiske Ombudsmand, men det skaber stor forvirring med det resultat, at borgeren ikke ville vide nøjagtig, hvor vedkommende kan klage og få bistand. Derfor opfordrer jeg af egen drift og på vegne af Udvalget for Andragender til et tættere samarbejde mellem alle involverede institutioner, så borgeren ved nøjagtig, hvortil han eller hun skal rette sin klage.
<SPEAKER ID="016" NAME="Zuzana Roithová" LANGUAGE="CS">
Hr. formand, kommissærer, mine damer og herrer! Internettjenesten SOLVIT har været i brug i otte år og haft held til at løse 83 % af de sager, der er indkommet fra borgere og virksomheder på grund af ukorrekt anvendelse af EU-lovgivningen i medlemsstaterne, og den har løst sagerne på under 10 dage. I 2008 blev retlige tvister og erstatninger til en værdi af 32 mio. EUR undgået takket være de uformelle løsninger fra SOLVIT.
<P>
Problemet, der afdækkes i vores tre betænkninger, har to sider. Først og fremmest er der en række medlemsstaters sendrægtighed med hensyn til at gennemføre EU-lovgivning i egen national ret. 100 direktiver er endnu ikke fuldt ud trådt i kraft i forbindelse med det indre marked. Jeg ved, det er en lille andel, men den er vigtig nok. Dernæst er der den meget ringe udnyttelse af SOLVIT som praktisk redskab. F.eks. i Tjekkiet er den kendt blandt fagfolk, men kun 7 % af de registrerede virksomheder ved noget som helst om denne tjeneste. Situationen i Frankrig er langt værre. Ifølge statistikkerne passes SOLVIT af en enkelt erhvervspraktikant.
<P>
Jeg er glad for, at vores udvalg også har støttet de forslag, jeg præsenterede som skyggeordfører, f.eks. foranstaltningen til at øge det professionelle administrative personale i SOLVIT-netværket i medlemsstaterne. Men det er primært et spørgsmål om at synliggøre netværket over for iværksættere, udlandsborgere, forskellige foreninger, nationale parlamenter foruden vores egen Parlament. Jeg vil gerne nævne behovet for at forbinde SOLVIT med samtlige kontaktpunkter og rådgivningstjenester, der drives af Kommissionen, og naturligvis er det vigtigt for Kommissionen at informere alle lande rettidigt om de spørgsmål, som løses gennem SOLVIT-netværket. Kommissionen bør præsentere disse analyser i årlige rapporter, og på denne måde kunne vi naturligvis forbedre SOLVIT-netværkets anvendelighed.
<P>
Jeg er glad for, at vores udvalg har givet alle tre betænkninger sin bredeste politiske opbakning, og jeg håber, at plenarforsamlingen også vil støtte dem. Jeg vil gerne takke alle ordførerne for veludført arbejde.
<SPEAKER ID="017" NAME="Evelyne Gebhardt" LANGUAGE="DE">
Hr. formand, kommissær Barnier, kommissær Dalli, mine damer og herrer! I dag taler vi om det indre marked, forbrugerbeskyttelse og personmobilitet i EU. Det er de centrale emner, når vi drøfter disse tre instrumenter, og det er dem, jeg særlig ønsker at omtale.
<P>
At samle disse tre emner giver os en meget stor fordel i dag, fordi økonomien og forbrugernes og arbejdstagernes rettigheder ikke i sig selv er modsætninger, men de skal føres sammen. Det er det, vi skal gøre fremskridt med fremover. Derfor er det godt, at vi har denne forhandling under ét i dag.
<P>
For at virkeliggøre dette har vi frem for alt brug for at fremme tre politiske principper. Det første - og kommissær Barnier sagde det meget præcist - er protektionisme, som stadig står stærkt hos de nationale regeringer i medlemsstaterne, og som vi skal have fjernet. Det er noget, vi under alle omstændigheder skal have gjort, og det er allerede på dagsordenen.
<P>
Det andet politiske princip er, at vi må garantere en høj grad af beskyttelse af både forbrugeres og arbejdstageres rettigheder. Med andre ord betyder det indre marked ikke, at rettighederne fjernes, ej heller at reglerne fjernes. Det betyder, at vi opretholder vores fælles rettigheder på disse områder på et meget højt niveau. Derfor er der et punkt i fru Von Thun und Hohensteins betænkning, som vi ikke er enige i. Det vedrører den såkaldte resultattavle for det indre marked. Det er den forkerte tilgang. Det giver indtryk af, at det eneste vigtige er, hvordan markedet fungerer. Det er ikke tilfældet. Vi må spørge, hvilken virkning EU-lovgivningen får for arbejdstagernes og forbrugernes rettigheder. Vi afviser derfor dette koncept, fordi det er forkert.
<P>
Det tredje princip er, at vi har brug for ordentlig håndhævelse af disse rettigheder på europæisk plan. Til det formål har vi brug for et system for kollektive søgsmål, så forbrugerne ikke står alene i det indre marked, men også er i stand til reelt at hævde deres rettigheder.
<SPEAKER ID="018" NAME="Robert Rochefort" LANGUAGE="FR">
Hr. formand, mine damer og herrer! Først og fremmest vil jeg gerne have lov at sige, at jeg er meget glad for at se, at denne debat om det indre marked og forbrugerbeskyttelse har fået en fremtrædende placering i forhandlingerne her til morgen.
<P>
Til kommissær Barnier vil jeg gerne sige, at det indre marked er et aktiv, som vi i forbindelse med den økonomiske krise virkelig må udvikle. I det indre marked er det naturligvis forbruget, som måske er den vigtigste drivkraft, vi skal understøtte på meget kort sigt. Men dog ikke en hvilken som helst type forbrug. Vi har brug for den type forbrug, der gøder jorden for fremtiden, som falder i tråd med udfordringerne inden for bæredygtig udvikling og udgør et ansvarligt forbrug, der ikke altid primært omfatter discountvarer, som formodes at styrke familiens købekraft, men som faktisk ofte er af middelmådig kvalitet, og som kommer fra tredjelande på grund af den næsten systematiske udflytning af produktionen til lande uden for EU. Vi kender de primære ofre, nemlig forbrugerne med den laveste indkomst, de mest sårbare forbrugere.
<P>
Kort sagt må vi genetablere tilliden mellem forbrugerne og erhvervslivet, særlig distributionsvirksomhederne, for at styrke og fremme udviklingen af det indre marked. Jeg vil gerne sende et meget klart budskab til Kommissionen. Ja, kommissær Dalli, De beder om vores støtte, men vi oplever en usikkerhed som følge af den risiko, der er forbundet med ansvarsfordelingen mellem Dem. Vi frygter, at det vil føre til en fragmentering af ansvaret. Samtidig skal vi være meget opmærksomme på, om De virkelig arbejder sammen på koordineret vis. Vi forventer, at der bliver taget ægte hensyn til forbrugernes interesser i alle EU's politikker i Lissabontraktatens ånd.
<P>
Jeg skal straks give Dem et eksempel, som forbinder ikke blot kommissær Barnier og kommissær Dalli, men også kommissær Reding. Det er blevet tid at følge op på grønbogen om kollektive søgsmål. Vi forventer, at De gør fremskridt med dette emne. Siden De også har henvist til det, kommissær Dalli, vil jeg gerne spørge, om De allerede har en tidsplan for emnet. Vi forventer også, at De udformer en specifik ny europæisk form til dette kollektive søgsmål, så vi undgår det misbrug af systemet, som er så velkendt i USA, og så vi opfinder noget, der kan gavne alle og ikke plejer den ene sides interesser frem for den andens.
<P>
Jeg vil gerne lykønske vores kollega fru Hedh med hendes meget fyldestgørende betænkning. Jeg vil især gerne henlede opmærksomheden på den vægt, som hun i betænkningen med rette lægger på forbrugeruddannelse som en afgørende faktor, der skal fortsætte livet igennem, eftersom det ikke kun er et spørgsmål, der vedrører børn, men også forbrugere i betragtning af det omfang, hvori produkterne ændrer sig, og markedsføringen bliver mere avanceret ...
<P>
(Formanden afbrød taleren)
<P>
Til sidst vil jeg blot gerne fortælle, at indikatorerne og resultattavlen - det er alt sammen meget godt, og det siger en tidligere statistiker og økonom, men de kan ikke gøre det ud for politisk vilje, hvilket virkelig er det, der skal drive os fremad.
<SPEAKER ID="019" NAME="Heide Rühle" LANGUAGE="DE">
Hr. formand! Jeg vil gerne følge op på det, kommissær Barnier sagde i begyndelsen om den store betydning, det indre marked har i den aktuelle krise. Det er endnu engang bevist meget tydeligt. Imidlertid kræver det indre marked lige så tydeligt, at borgerne har tillid til det. Kun da vil det fungere på den rette måde. Der er stadig mangler på mange niveauer. I debatterne i vores egne lande noterer især vi parlamentarikere os meget ofte, at frygten for det indre marked stadig er meget udbredt blandt offentligheden, og at emner som protektionisme desværre også er det, fordi disse ting ikke kun promoveres af regeringerne, men også støttes af mange borgere. Det er derfor desto mere vigtigt for os i Parlamentet at gøre vores yderste for at øge tilliden til det indre marked. Forbrugerpolitik er naturligvis et centralt element i at opnå dette. Forbrugerpolitik med et højt forbrugerbeskyttelsesniveau kan øge og sikre folks tillid til det indre marked. Vi har derfor brug for en styrket indsats på området.
<P>
Jeg hilser det velkomment, at begge kommissærer er til stede i dag. De er naturligvis klar over, at også vores gruppe var kritisk med hensyn til, at der ikke længere kun er en enkelt kommissær med ansvar for forbrugerpolitik, fordi kommissær Kunevas budskab var meget positivt. Vi hilser det derfor velkomment, at De her giver os et meget klart signal om, at De ønsker at samarbejde på dette område. Vi var også bekymrede ved tanken om, at forbrugerbeskyttelsen i sidste ende ville få for lidt opmærksomhed, fordi ansvaret blev fordelt på forskellige kommissærer. Jeg håber dog, at det ikke kun er en enkeltstående begivenhed, men at de vil føre et meget tæt samarbejde om dette emne, fordi vi har nogle meget vigtige spørgsmål at behandle. F.eks. mangler vi endnu at afslutte forhandlingerne om kollektive søgsmål, og der skal gøres fremskridt på den front. Naturligvis vil det også spille en meget vigtig rolle med hensyn til at øge forbrugertilliden.
<P>
Vi har brug for flere instrumenter, der gør det klart, at borgerne beskyttes i det indre marked. SOLVIT er et meget vigtigt instrument i så henseende. Derfor støttede vi helhjertet hr. Buşois betænkning. SOLVIT, som giver mulighed for udenretlige løsninger, skaber tillid til det indre marked og giver forbrugerne bedre viden om det indre marked, og det er noget, som det meget ofte skorter på fra myndighedernes side rundt om i medlemsstaterne. SOLVIT kan være et vigtigt og centralt supplement i den retning. I år er jeg ordfører på budgettet, og jeg kan forsikre kommissær Dalli om, at vi vil være årvågne i budgetanliggender og ressourcetildelingen på det forbrugerpolitiske område. Vi har allerede henvendt os til vores Budgetudvalg og understreget, at vi naturligvis fortsat ønsker midler tilført og at vi ønsker, at de afsatte midler bliver brugt. I den henseende kan De regne med vores støtte.
<P>
For endnu en gang at samle op vil jeg sige, at disse betænkninger samlet set sender et meget vigtigt og meget positivt signal. Selv om vi støtter dem, har vi dog et kritikpunkt. Det vedrører resultattavlen for det indre marked, som vi mener, er temmelig ensidig. Hvis vi skal revidere direktiverne, skal de gennemgås ud fra forskellige synsvinkler. Bæredygtighed er meget vigtigt her lige som sociale anliggender. En eventuel gennemgang må ikke alene fokusere på det indre marked. Det skal være en omfattende gennemgang. Emnet subsidiaritet skal også vies tilstrækkelig opmærksomhed i denne forbindelse. Vi beklager derfor det ensidige fokus på resultattavlen for det indre marked. Men i princippet støtter vi ordførerens tilgang, også til resultattavlen for det indre marked, og vi vil stemme for betænkningen.
<SPEAKER ID="020" NAME="Adam Bielan">
for ECR-Gruppen. - (PL) Hr. formand! Opbygningen af det indre marked på grundlag af de fire friheder - fri bevægelighed for personer, varer, kapital og tjenesteydelser - er stadig ikke fuldbragt, særligt ikke med hensyn til den fjerde frihed, fri udveksling af tjenesteydelser, og vi har stadig meget at gøre. Det er en ekstremt betydningsfuld proces, navnlig i tider med økonomisk afmatning og krise, sådan som vi oplever det i Europa. Det er da også netop i en økonomisk nedgangstid, at vi bør tale om det indre markeds fordele, og måske vil vi da kunne se den politiske vilje, som hr. Rochefort har appelleret til at vise.
<P>
Jeg vil derfor gerne komplimentere Parlamentets præsidium for, at det har indset sagens betydning og besluttet at gøre forhandlingen om disse tre betænkninger til en prioriteret forhandling i denne mødeperiode i Parlamentet. Jeg vil også gerne takke og lykønske hr. Harbour, som er formand for Udvalget om Det Indre Marked og Forbrugerbeskyttelse, for hans effektive indsats i den forbindelse. Desuden vil jeg gerne lykønske de tre ordførere med disse tre så betydningsfulde betænkninger. Jeg må dog notere en enkelt absurditet. På plenarmødet i dag drøfter vi fru Thuns betænkning, og den er glimrende, men det er en betænkning om resultattavlen for det indre marked for 2008. For flere dage siden offentliggjorde Kommissionen imidlertid resultattavlen for det indre marked for 2009. Jeg synes, det er endnu en grund til, at Kommissionen fremover bør offentliggøre alle fire vigtige overvågningsrapporter om det indre marked samtidig. Trods alt handler resultattavlen for det indre marked, resultattavlen for forbrugermarkederne, SOLVIT-rapporten og rapporten om Borgernes Vejviserservice alle om det samme, og vi bør modtage dem samtidig.
<P>
Endelig vil jeg gerne udtrykke min støtte til de to primære forslag i Thun-betænkningen. Jeg giver min fulde opbakning til forslaget om at afholde et årligt forum for det indre marked og især forslaget om en obligatorisk test, "indre marked-test", som skal foretages på alle Kommissionens forslag fremover.
<SPEAKER ID="021" NAME="Kyriacos Triantaphyllides">
for GUE/NGL-Gruppen. - (EL) Hr. formand! Som det bekræftes i Lissabontraktaten og af Kommissionens egen holdning, haster det med at få forbrugerbeskyttelsespolitikken rettet ind mod at sikre et sundt marked, hvor forbrugerne kan handle sikkert og tillidsfuldt.
<P>
Argumentationen er, at hvis forbrugerne føler sig godt tilpas og har tillid til markedet, og der tilskyndes til grænseoverskridende handel, vil konkurrenceevnen forstærkes, og forbrugerne vil få et større udvalg af varer og tjenesteydelser til mere konkurrencedygtige priser.
<P>
Vi er ikke enige i den holdning, at mere effektive og fleksible forbrugermarkeder er grundlæggende faktorer for konkurrenceevne og borgernes velstand. Den økonomiske krise beviser, at vi bør rette os efter de særlige vilkår i hver enkelt stat og ikke dogmatisk anvende en enkelt standard, nemlig ren konkurrence. Vi mener ikke, at konkurrenceevne er forbundet med borgernes velstand, for den favoriserer erhvervslivet, idet prisreduktionerne hidtil påviseligt ikke er kommet forbrugerne til gode.
<P>
Vi har brug for priskontrol til basisvarer til gavn for de mindrebemidlede og for samfundet som helhed. Den eneste politik, som kan befæste og hæve niveauet for forbrugerbeskyttelse, er en politik, der drejer sig om mennesket og dets velstand og ikke om at skærpe konkurrencen.
<P>
På den baggrund går vi ind for en resultattavle til at registrere og evaluere de europæiske forbrugeres tilfredshed med et velfungerende marked, men på den anden side bør vi ikke bevæge os væk fra essensen og formålet, som udelukkende er at drive et menneskeorienteret indre marked, der drejer sig om menneskets velstand, ikke om tal. Vi kan se en resultattavle for forbrugerne som et redskab til at registrere omfanget af forbrugertilfredshed inden for en given ramme og på et givet tidspunkt. Imidlertid kan denne evaluering og disse registreringer ikke alene medføre større velstand for borgerne, blot fordi de åbenbart vil give forbrugerne større selvtillid og sikkerhed.
<P>
Desuden skal enhver evaluering foretages på grundlag af kvantificerbare sociale mål. Vi bemærker også, at eftersom det primære mål med resultattavlen er at registrere forbrugerklager, skal der lægges særlig vægt på de foranstaltninger, som skal træffes til forebyggelse af profitmageri.
<SPEAKER ID="022" NAME="Oreste Rossi">
for EFD-Gruppen. - (IT) Hr. formand, mine damer og herrer! I dag forhandler vi om tre foranstaltninger om forbrugernes sundhed og beskyttelse, som vi allerede har stemt for i udvalget, og som vi vil stemme for på plenarmødet.
<P>
Vi står sammen med borgerne, der alt for ofte lider under de beslutninger, som EU-institutionerne træffer. Jeg tænker her på den beslutning, der er truffet af Den Europæiske Menneskerettighedsdomstol om at begrænse friheden til at ophænge krucifikset, den manglende evne til effektivt at håndtere ulovlig immigration, den endeløse strøm af folk fra tredjelande, som tager arbejdet fra vores egne borgere, tilbageholdenheden med at give forbrugerne ordentlig information om, hvad de køber, eller hvor fødevarerne komme fra.
<P>
I Hedh-betænkningen tillægger man holdningen hos EU-borgere, som oplever fordele og ulemper ved det indre marked hver dag, betydning og understreger, at det var et klogt træk i 2007 at udnævne en kommissær for forbrugeranliggender. Betænkningen påpeger også behovet for at harmonisere medlemsstaternes såvel som tredjelandes overvågningsstrukturer.
<P>
Thun Und Hohenstein-betænkningen rummer kritik af visse tidligere holdninger og en opfordring til, at ansvaret deles mellem medlemsstaterne og Kommissionen.
<P>
Buşoi-betænkningen vedrører SOLVIT-netværket, som er oprettet af Kommissionen til at give borgere og virksomheder gratis hjælp til at forfægte deres rettigheder i EU, særlig i tilfælde af konflikter. Der fremsættes også kritik af visse eksempler på manglende effektivitet i netværket, og der advokeres for bedre oplysning til borgere og virksomheder, som ofte ikke er klar over, at tilbuddet findes. Som lovgivere må vi primært tænke på borgere og forbrugere.
<SPEAKER ID="023" NAME="Angelika Werthmann" AFFILIATION="NI">
(DE) Hr. formand, mine damer og herrer! SOLVIT kan og bør bidrage væsentligt til større åbenhed i håndhævelsen og hævdelsen af personlige og civile rettigheder i det indre marked. SOLVIT-netværket, der tilbyder problemløsning online, er baseret på en pragmatisk tilgang, som vil komme både borgere og virksomheder til gode uden enorme mængder bureaukrati.
<P>
Imidlertid viser rapporten fra 2009 også, at næsten 40 % af de spørgsmål, der er rejst af borgerne, vedrørte opholdsbetingelser i et andet EU-land. Det giver anledning til at spørge, om opholdsretten endnu ikke er gennemført på en gennemsigtig måde.
<SPEAKER ID="024" NAME="Tiziano Motti" AFFILIATION="PPE">
(IT) Hr. formand, mine damer og herrer! I dag skal vi stemme om en initiativbetænkning om forbrugerbeskyttelse, som er et meget vigtigt instrument, og som jeg må takke ordføreren fru Hedh for. Jeg takker også de øvrige ordførere for den glimrende atmosfære, vi har formået at arbejde sammen i.
<P>
Der var mange punkter, hvor vi var helt enige, og andre, som jeg håber vi kan arbejde på i fremtiden, nærmere bestemt Kommissionens resultattavle for de europæiske forbrugermarkeder, som er et meget vigtigt instrument, men som ikke desto mindre efter min mening stadig ikke giver standardiserede data som grundlag for at træffe klare beslutninger. Hvis vi var en virksomhed, og vi traf beslutninger om virksomhedens fremtid ud fra data, der stadig ikke var nøjagtige, ville vi gå konkurs. Derfor håber jeg, at vi i fremtiden kan arbejde på en database, der sætter folk i stand til at træffe klare afgørelser.
<P>
Også i denne betænkning må vi desuden se på den store byrde, der lægges på forbrugerne, men efter min og gruppens mening er det nødvendigt med en bedre balance i fremtiden, eftersom EU-borgerne ikke kun er forbrugere, men også arbejdstagere i virksomheder, der opererer i det indre marked. Vi må derfor altid overveje den balance, der skal være mellem dem, der leverer tjenesteydelser og varer, og forbrugerne selv, da det er vores mål.
<P>
En informeret forbruger er en fri forbruger, så ethvert initiativ til ekstra oplysning er velkomment. Men vi sagde nej til skoleundervisning, fordi vi ikke må overtage forbrugerens plads med hensyn til at udøve sin egen valgfrihed, og vi mener, at forældrene skal være de første referencer for børn med hensyn til, hvordan de bør skoles som forbrugere. Desuden har forældrene også kontrollen med deres børns forbrug, især når de er små.
<P>
For så vidt angår voksne, har forbrugerne ganske vist sommetider svært ved at beskytte sig selv ad de dertil beregnede retlige kanaler, og derfor går vi ind for udenretlig klageadgang, men vi mener, at der kunne gøres en større indsats, især i krisetider, for at få eksisterende ordninger til at virke frem for at forsøge at øge antallet af forbrugerombudsmænd.
<P>
Jeg vil slutte med at nævne de tjenesteydelser, som de offentlige forvaltninger tilbyder. Jeg beklager, at der ikke blev taget skyldigt hensyn til det forhold, at offentlige forvaltninger, kommuner, organer, provinser og endda stater også er et referencepunkt for forbrugeren. Jeg håber, at vi fremover kan gøre mere, fordi det skal være muligt for forbrugerne også at være beskyttet mod dårligt fungerende tjenesteydelser leveret af offentlige forvaltninger.
<SPEAKER ID="025" NAME="Liem Hoang Ngoc" AFFILIATION="S&amp;D">
(FR) Hr. formand! Jeg takker fru Thun Und Hohenstein for det samvittighedsfulde arbejde og kvaliteten af hendes betænkning.
<P>
Som skyggeordfører for Gruppen for Det Progressive Forbund af Socialdemokrater i Europa-Parlamentet er jeg glad for, at afstemningen i Udvalget om Det Indre Marked og Forbrugerbeskyttelse har gjort det muligt at integrere en række ideer i den endelige betænkning, som vi gerne så dukke op
<P>
Den første er behovet for at anlægge en mere kvalitetsorienteret tilgang til gennemførelsen af resultattavlen for det indre marked og dermed gøre det muligt at identificere årsagerne til gennemførelsesefterslæbet. Vi undervurderer ikke nytten af de statistiske data og det pres, der kommer fra at udstille EU-klassens gode og dårlige elever, men efter vores mening burde Kommissionen være mere ambitiøs og forsøge at gøre denne resultattavle til et værktøj, der er konstrueret til at bedømme de vanskeligheder, som medlemsstaterne møder i forbindelse med gennemførelsesprocessen. Så meget desto mere fordi vi all ved, at gennemførelsesefterslæbet sommetider ikke skyldes ond vilje fra medlemsstatens side, men den middelmådige kvalitet af den EU-lovgivning, der skal gennemføres i national ret.
<P>
Det andet aspekt, jeg tænkte på, er behovet for at styrke dialogen mellem Kommissionen og medlemsstaterne i gennemførelsesperioden. Jo tidligere i processen informationsudvekslingen sker, jo mere vil det være muligt at forebygge risikoen for manglende eller ukorrekt gennemførelse i national ret.
<P>
Rapporten rummer dog et problem, nemlig i punkt nr. 10, som ikke oprindelig fremgår af fru Thun Und Hohensteins udkast til betænkning. I dette punkt foreslås indført en "indre marked-test" af alle nye lovforslag. Vi er stærkt imod, eftersom en sådan test forekommer os i bedste fald nytteløs og i værste fald farlig.
<P>
Eventuelle hindringer for det indre marked kontrolleres jo allerede i forbindelse med konsekvensanalyserne, som Kommissionen udfører for hvert nyt lovforslag. Vi ønsker ikke, at denne "indre marked-test" skal bruges som påskud for at underminere sociale eller miljømæssige fremskridt. Vi kan ikke erklære os enige under disse omstændigheder.
<SPEAKER ID="026" NAME="Jürgen Creutzmann" AFFILIATION="ALDE">
(DE) Hr. formand, kommissær Barnier, kommissær Dalli! At vi i dag forhandler om tre initiativbetænkninger om forbrugerbeskyttelse og det indre marked viser, at der trods alle hidtidige meritter stadig er meget at forbedre. Medlemsstaternes gennemførelse af direktiverne om det indre marked er ganske vist i gennemsnit blevet væsentlig bedre, men syv medlemsstater har ikke overholdt Kommissionens mål om et efterslæb på højst 1 % for gennemførelsen af direktiver om det indre marked.
<P>
Det primære problem er imidlertid snarere anvendelsen af EU-retten end gennemførelsen af teksterne. I tilfælde af at en medlemsstat overtræder traktaten, tager det således i gennemsnit 18 måneder - dvs. stadig alt for lang tid - for dem at efterkomme EU-Domstolens afgørelse. Det kan ses af den aktuelle resultattavle for det indre marked, og Gruppen Alliancen af Liberale og Demokrater for Europa finder det uacceptabelt. Dette efterslæb vil medføre problemer for borgerne og især de små og mellemstore virksomheder, som regner med harmoniserede regler i det indre marked, men som støder på uventede, tidrøvende og bureaukratiske forhindringer, når de ønsker at operere på tværs af grænserne.
<P>
Derfor er det vigtigt at videreudvikle SOLVIT. Det er et onlinenetværk til problemløsning, som medlemsstaterne bruger til pragmatisk samarbejde om løsning af problemer, der er opstået som følge af offentlige myndigheders forkerte anvendelse af det indre markeds regler. Alle medlemsstater skal tilvejebringe de nødvendige finansielle midler og tilstrækkeligt med uddannet personale til SOLVIT-centrene. ALDE-Gruppen opfordrer indtrængende til at oplyse folk bedre om SOLVIT i medlemsstaterne for at lette det grænseoverskridende salg af deres produkter og tjenesteydelser. Til det formål er det lige så nødvendigt at inddrage de relevante foreninger i storstilede oplysningskampagner som at etablere en ensartet og letforståelig webportal, der er nem at finde, og som man kan sende alle typer klager til.
<SPEAKER ID="027" NAME="Malcolm Harbour" AFFILIATION="ECR">
(EN) Hr. formand! Som formand for Udvalget om Det Indre Marked og Forbrugerbeskyttelse er det mig en stor glæde først og fremmest at udtrykke, hvor meget pris jeg sætter på det forhold, at kommissær Barnier og kommissær Dalli begge står her i dag, som en række af mine kolleger også har nævnt, og for det andet at nævne, at jeg tror, det bliver en bemærkelsesværdig anledning for Parlamentet.
<P>
Vi har ét udvalg, der har udarbejdet tre initiativbetænkninger med fokus på overvågning og gennemførelse af centrale retsakter, og som De sagde, kommissær Barnier, vil Deres succes ikke blot blive vurderet ud fra antallet af lovforslag, De fremsætter, men også hvor godt de fungerer.
<P>
Jeg tror, det er en virkelig betydningsfuld udvikling, som alle udvalg her i Parlamentet skal ind i. Jeg ønsker navnlig at takke alle koordinatorerne i udvalget, som har arbejdet sammen med mig om at få arbejdet fra hånden og få inddraget de nationale parlamenter via fora.
<P>
Jeg håber meget, som begge kommissærer antydede, at vi får et bredere forum for det indre marked, men vi vil gerne have Deres rapporter samlet, så det kan blive en årlig begivenhed for Parlamentet at behandle dette vigtige emne.
<P>
Jeg mener, det er betydningsfuldt - hvis vi ser på EU 2020-forslaget - at gennemførelsen af det indre marked nu er reduceret til et afsnit om at lukke huller og færdiggøre netværk. Jeg håber, alle mine kolleger er enige i, at det absolut ikke er acceptabelt. EU 2020-initiativet er en opfordring til medlemsstaterne om at bidrage, og vi har hørt fra ordførerne (som jeg takker for betænkningerne), at medlemsstaterne skal bidrage til gennemførelsen af det indre marked.
<P>
Det skal være et flagskibsinitiativ og ikke noget, der gemmes af vejen, som det er sket i EU 2020-initiativet, og jeg håber, at De begge vil hjælpe os med at sikre, at det sker i løbet af de næste få uger.
<SPEAKER ID="028" NAME="Trevor Colman" AFFILIATION="EFD">
(EN) Hr. formand! Den første bemærkning om uenighed her til morgen kommer her. Disse betænkninger er en helhjertet opbakning til gennemførelsen af EU's love om forbrugerbeskyttelse i medlemsstaterne og overvågningen af integrationsprocessen på markederne, som er genstand for en årsberetning.
<P>
En af de primære anbefalinger er etablering af en resultattavle for forbrugermarkederne vedrørende emner som klager, priser, tilfredshed, leverandørskift og sikkerhed plus en hel masse flere langsigtede indikatorer. Kommissionen agter at udføre en dybdegående analyse af alle såkaldte problematiske sektorer, der er identificeret på resultattavlen for forbrugermarkederne.
<P>
Dette bureaukratiske spind af indbyrdes forbundne håndhævelsesinstrumenter og selvfornyende lovgivning vil slå den britiske smådetailhandel ihjel, lige som den fælles fiskeripolitik har slået den britiske fiskeindustri ihjel.
<P>
Og nu er den lille iværksætter igen mål og offer for bureaukratisk indblanding og overregulering. Uanset den gode hensigt bag disse forslag, som jeg ikke tvivler på, er det atter en EU-løsning, hvor man desperat leder efter et problem.
<SPEAKER ID="029" NAME="Andreas Schwab" AFFILIATION="PPE">
(DE) Hr. formand, kommissærer! Jeg bakker helhjertet op om de fornuftige bidrag fra mine kolleger - undtagen det sidste - og jeg vil derfor gerne gå direkte til de vigtigste punkter.
<P>
Fru Von Thuns betænkning er et meget vellykket eksempel på, hvordan vi som Parlament kan vise, at vi mener det alvorligt med den faktiske gennemførelse af det, som vi har besluttet sammen med Rådet. Og denne gennemførelse er medlemsstaternes opgave. Vi må derfor som Parlament sammen med Kommissionen være mere opmærksomme på i de kommende år, om gennemførelsen faktisk også lykkes.
<P>
Det andet, som denne betænkning viser, er, at den fordeling, som socialisterne tydeligvis ønsker, nemlig at de selv skal være ansvarlige for de gode gerninger, for forbrugerbeskyttelse og for beskyttelse af arbejdstagerne, mens Kommissionen skal føre kontrol med det indre marked, ikke vil fungere.
<P>
Derfor er vores forlangende, hvilket betænkningen allerede er inde på med "indre marked-testen", at vi samler alle de væsentlige elementer, som vi værdsætter i det indre marked, og som forbrugerne kan lide, og virksomhederne har brug for, og foretager en klar evaluering.
<P>
Vi ønsker ikke at presse arbejdstagernes rettigheder igennem med vold og magt, men vi ønsker, at disse arbejdere også kan købe varer, som de sætter pris på. Vi ønsker ikke at skabe problemer for de sociale strukturer i medlemsstaterne, men vi ønsker, at disse sociale strukturer tilpasses til fremtidens krav. Dette kræver en balance, som Parlamentet skal finde i samarbejde med Kommissionen. Det må ikke blive sådan, at Kommissionen er ansvarlig for problemerne, mens Parlamentet lover de gode gerninger.
<P>
For det andet viser fru Hedhs betænkning, der som alle betænkninger, vi forhandler om her, er blevet fornemt suppleret af skyggeordførerne, at vi bliver nødt til at tillægge forbrugernes tillid lige så stor vægt som virksomhedernes. Det vil være en opgave fremover, hvis eneste løsning er at sætte langsigtet fokus på målet for det indre marked, standse opsplitningen på flere generaldirektorater og forskellige politiske strategier og faktisk se det indre marked som det store mål for det europæiske projekt, som vi sådan set har ignoreret de senere år.
<P>
Jeg er meget glad for, at begge kommissærer er her i dag, og at de vil bringe vores input i dag med sig til Kommissionen som drivkraft til de næste fem år.
<SPEAKER ID="030" NAME="Catherine Stihler" AFFILIATION="S&amp;D">
- (EN) Hr. formand! Jeg vil gerne takke kommissærerne og ordførerne. Jeg var skyggeordfører på SOLVIT, og det vil jeg gerne koncentrere mig om på vegne af min gruppe, Den Socialdemokratiske Gruppe.
<P>
SOLVIT er et glimrende koncept, og jeg tror, kommissær Dalli opsummerede det ved at sige, at det handler om mennesker. Det er borgercentreret, hjælpen ydes til dem, der støder på hindringer og problemer, der er skabt af EU, og løsningen på problemet findes inden 10 uger. Jeg ved, at nogle mennesker ville afvise tanken om, at her står en fra regeringen og vil hjælpe, men SOLVIT er i bund og grund et netværk, der dækker alle 27 medlemsstater, og som findes netop for at hjælpe.
<P>
Jeg vil gerne fremhæve og takke alle, der arbejder i medlemsstaternes SOLVIT-centre. Sidste år mødtes jeg med det beskedne team, der bemander SOLVIT-centret i Det Forenede Kongerige. Måden, SOLVIT-centret fungerer på i Det Forenede Kongerige, er at følge bedste praksis, fordi det forsøger og benytter en SOLVIT+-model, der går længere end til at hjælpe virksomheder og enkeltpersoner, som kontakter det med et problem. Teamet er integreret i afdelingen for EU-lovgivning under Department for Business and Industry. En af mine mange ændringer havde til formål at sikre, at centrene er ordentligt bemandet i alle EU-lande uden undtagelse.
<P>
Jeg vil gerne sige til kommissær Barnier, at jeg i december rejste spørgsmålet om SOLVIT i Parlamentet, da De var til stede, og nævnte, at vi i udvalget i efteråret fik at vide, at den person, der i Deres egen medlemsstat bemandede SOLVIT-centret, var en erhvervspraktikant. Udvalgsmedlemmerne var himmelfaldne. Må jeg spørge, som jeg også gjorde i december, om situationen er ændret? Hvis De ikke kan oplyse Parlamentet om det, må jeg så bede om, at De finder ud af det? Det er vigtigt, at SOLVIT-centrene er ordentligt bemandede.
<P>
Det indre marked er et omdrejningspunkt for det, der binder os sammen. Det er vigtigt, at vores lovgivning er tydeligere og lettere for medlemsstaterne at tolke, så det indre marked kan fungere så smidigt som muligt, og forbrugerne kan høste fordelene i form af lave priser og høj kvalitet.
<P>
Hvorfor er der egentlig ikke en SOLVIT-dag i Parlamentet? Hvorfor har vi ikke en plakat hængende i vinduerne i alle vores kontorer rundt om i valgkredsene, der reklamerer for SOLVIT? Hvad kan vi gøre for at informere alle nationale politikere og deres politiske kontorer om fordelene ved SOLVIT? Jeg håber, vi vil fortsætte med at støtte SOLVIT og hjælpe de borgere, vi er her for at repræsentere.
<SPEAKER ID="031" NAME="Morten Løkkegaard" AFFILIATION="ALDE">
(DA) Hr. formand! Jeg er skyggeordfører for betænkningen om resultattavlen for det indre marked og vil derfor koncentrere mig om det, og her er det jo en glædens dag. Det er en dag, hvor vi alle sammen kan være enige om, at disse resultattavler fungerer rigtig udmærket! De er dybest set en stor succes, og derfor kan man formentlig kun være enige om, at der skulle gøres mere for at fremme dem. Jeg noterer mig også med glæde, at det ser ud til, at socialdemokraterne har fundet ud af, at det i hvert fald ikke er en god idé at stemme imod det. Med hensyn til den berømte test, som er blevet foreslået, så tilslutter vi i den liberale gruppe os selvfølgelig dette forslag og har i øvrigt lidt svært ved at forstå, hvad den lidt defensive argumentation imod dette forslag egentlig går ud på. Men det kan vi vende tilbage til. Jeg noterer mig bare som generel betragtning, at det er dejligt, at der er bred enighed om forslagene og betænkningen i øvrigt.
<P>
Jeg skal koncentrere mig om et par af de gode ting, som jeg synes er kommet med i betænkningen. For det første er det lykkedes at få sat fokus på behovet for, at der kommer større kompetencer i medlemslandenes administrationer, både nationalt, regionalt og lokalt. Jeg mener, at et af problemerne med resultattavlerne er, at der faktisk stadigvæk mangler en del kompetencer ude omkring i, hvordan tingene kan komme til at fungere. Så det er godt, at det er med i betænkningen.
<P>
En anden god ting er, at der er fokus på håndhævelsen. Der er blevet sagt mange pæne ting om SOLVIT-centrene, og det tilslutter jeg mig fuldstændig. Og som den seneste taler var inde på, så kunne man sagtens indføre en SOLVIT-dag her i Parlamentet. Jeg mener, at SOLVIT's største problem i dag er, at det ikke er kendt nok. Der er virkelig et stort behov for at sætte fokus på SOLVIT - meget mere end man gør i dag - hvilket bringer mig til mit sidste punkt, som går ud på at understrege, som det også fremgår af betænkningen, at dette er et formidlingsspørgsmål. Vi skal virkelig sørge for at slå på tromme over for pressen og over for offentligheden i øvrigt og sørge for, at der bliver sat meget mere fokus på f.eks. SOLVIT og resultattavlerne.
<P>
Generelt vil jeg sige, at jeg er rigtig glad for på min gruppes vegne at kunne sige, at vi støtter denne betænkning helhjertet, og så håber jeg selvfølgelig, at Kommissionen - og det kan jeg forstå på ...
<P>
(Formanden afbrød taleren)
<SPEAKER ID="032" NAME="Edvard Kožušník" AFFILIATION="ECR">
(CS) Hr. formand, mine damer og herrer! Jeg vil gerne begynde med at sige noget, der ikke er blevet sagt her i Parlamentet, og det er, at vi skylder kommissær Kuneva tak. Lige som alle andre medlemmer er jeg glad for, at de to kommissærer sidder her i dag, både hr. Dalli og hr. Barnier, som var medlem af vores udvalg før sin udnævnelse.
<P>
Jeg har personligt mødt det personale, der er ansvarligt for SOLVIT i Den Tjekkiske Republik. Det skal siges, at dette bestemt er en meget god anledning for det indre marked, men det er også nødvendigt at nævne forskellene på tilgangen i de forskellige lande. Det er tydeligvis vigtigt her med et grænseoverskridende element, og jeg håber, at begge kommissærer vil bidrage til at åbne det grænseoverskridende forbrugermarked og særligt til at nedbryde hindringer i form at forskellige nationale undtagelser, og at vi derved kan opnå fuld harmonisering af forbrugermarkedet.
<P>
Personligt mener jeg, at åbningen af det grænseoverskridende marked vil skærpe konkurrencen og i sidste ende tjene som et effektivt instrument til bekæmpelse af den økonomiske krise, vi står over for i dag.
<SPEAKER ID="033" NAME="Othmar Karas" AFFILIATION="PPE">
(DE) Hr. formand, kommissærer, mine damer og herrer! Lad os tage fat i kommissær Barniers udtalelse under høringen af ham og gøre det indre marked til en ven. Hvis vi skal tage denne opgave alvorligt, skal vi gøre det indre marked til et hjemmemarked. Hvis vi gør det indre marked til et hjemmemarked, vil vi gøre det til et levested for EU-borgerne. Vi er Europa! Vi skal gøre det til et levested, ikke til et hjemsted. Der er forskel.
<P>
Det indre marked er ikke gennemført endnu. Der er stadig et stort udviklingspotentiale. Kommissionen må sætte fokus på alle hindringer og foreslå foranstaltninger til at fjerne dem. Euroen og det indre marked er vores mest succesrige svar på globaliseringens indre og ydre udfordringer. Det indre markeds styrke er EU-borgernes og SMV'ernes kvalifikationer, og de udgør 90 % af økonomien. Vi har derfor brug for at gennemføre Small Business Act i alle medlemsstater så hurtigt som muligt. Lad os gøre denne retsakt til et adelsmærke for det indre marked. Imidlertid er 80 % af økonomien i EU kreditfinansieret, og kun 20 % er finansieret af kapitalmarkederne. Det er noget, vi må huske på i forbindelse med omreguleringen af finansmarkederne.
<P>
Den tredje styrke er den konkurrencedygtige eksportøkonomi. Vi har også nogle få spændinger at løsne op for, bl.a. den horisontale tilgang over for de sektorvise bekymringer, de fire friheder over for de forskellige sociale realiteter, kvalifikationskløften på først og fremmest skatte-, uddannelses- og forskningsområdet, og den bæredygtige sociale markedsøkonomi, der stadig mangler at blive indført. Vi har brug for en one-stop-shop for information om virksomheds- og forbrugerbeskyttelse, som er relevant for det indre marked.
<P>
Forummet for det indre marked og forhandlingen under ét om disse tre betænkninger den samme dag hvert år vil give os lejlighed til at stille os selv alle disse spørgsmål og gøre det indre marked til et hjemmemarked for alle borgere.
<SPEAKER ID="034" NAME="Bernadette Vergnaud" AFFILIATION="S&amp;D">
(FR) Hr. formand, kommissærer, mine damer og herrer! Jeg er glad for at få lejlighed til her i en prioriteret forhandling at omtale tre betænkninger om borgernes hverdag. Jeg vil desuden gerne lykønske vores ordførere med deres arbejde og nærmere bestemt nævne SOLVIT-netværket.
<P>
Netværket har nu eksisteret i otte år. Det har løst mange problemer effektivt, og dog er det stadig ukendt. Hvor mange gange har jeg ikke måttet henvise folk til dette netværk, hvis eksistens de end ikke anede, selv om det kunne styrke EU's image som beskytter af borgernes rettigheder.
<P>
Jeg må med skam - og jeg er meget glad for, at hr. Barnier er her - notere, at mit lands regering ikke rigtig gør noget for at fremme det. Det øgede antal sager ville dermed være en vanskelig opgave for den enlige erhvervspraktikant, som her i 2010 passer SOLVIT-netværket i Frankrig, som ganske vist kun har 60 mio. indbydere og kun har haft det andethøjeste antal klagesager i EU i 2009.
<P>
Problemløsningsprocenten er således forbløffende god, men tidsforbruget er forfærdeligt med gennemsnitligt 15 uger, før sagen behandles, hvilket er fem uger mere end det maksimalt tilladte.
<P>
Jeg vil derfor bede Kommissionen og medlemsstaterne om at tildele de rette finansielle og menneskelige ressourcer og iværksætte større oplysningskampagner især rettet mod erhvervslivet, som ikke indsendte flere klagesager i 2009 end i 2004.
<SPEAKER ID="035" NAME="Olle Schmidt" AFFILIATION="ALDE">
(SV) Hr. formand, kommissærer! Jeg vil gerne takke ordførerne for deres konstruktive arbejde. Trods manglerne er EU's indre marked en stor succes, og jeg finder det vanskeligt at forstå hr. Colmans kritik. Målet for det indre marked er at give forbrugerne en lang række højt kvalificerede varer og tjenesteydelser til gode priser og samtidig garantere et godt forbrugerbeskyttelsesniveau. Derfor synes jeg, vi skal arbejde os hen imod fuld harmonisering af forbrugerrettighederne med et højt beskyttelsesniveau, så forbrugerne virkelig kan udnytte fordelene ved det indre marked. Det har særlig betydning for forøgelsen af den grænseoverskridende handel og e-handelen.
<P>
Jeg er overbevist om, at kollektive søgsmål ville være en effektiv måde at styrke Europas forbrugere på, men ud fra en europæisk og ikke en amerikansk model. I den henseende må vi holde op med at tøve og endelig skride til handling. Jeg er glad for, at kommissær Dalli tager sagen op.
<P>
Vi ved alle, at de fleste job skabes i servicesektoren. Det er derfor vigtigt, at EU har en ægte europæisk servicesektor, hvor iværksættere og forbrugere kan handle frit, ikke kun nationalt, men også i det indre marked. Vi har brug for et fungerende marked for sundhedsydelser. Det vil give bedre pleje, mere valgfrihed og kortere ventetider. I øjeblikket har vi en næsten ureguleret situation, og jeg regner med, at kommissær Dalli tager fat på det.
<P>
Et andet område, som vi må være mere opmærksomme på, er de finansielle tjenesteydelser, som vi ved, der stadig er problemer med. Vi har derfor brug for klare og troværdige regler, ikke mindst set i lyset af den finansielle turbulens, og kommissær Barnier vil tage denne udfordring op. Afbalancerede, rimelige og korrekte regler er godt for forbrugerne.
<SPEAKER ID="036" NAME="Jacek Olgierd Kurski" AFFILIATION="ECR">
(PL) Hr. formand! Det er godt, at Parlamentet har udarbejdet en betænkning om SOLVIT med forslag til Kommissionen og medlemsstaterne.
<P>
Som skyggeordfører på betænkningen for De Europæiske Konservative og Reformister understregede jeg, mens betænkningen stadig var på udvalgsstadiet, at det var vigtigt at synliggøre SOLVIT over for EU-borgerne, især muligheden for, at borgere og navnlig virksomheder kan hævde deres rettigheder. Vi er sikkert alle sammen enige om, at det er væsentligt at køre en oplysningskampagne om SOLVIT-netværket som en alternativ konfliktløsningsmekanisme. Det skal ske, for at oplysningerne om SOLVIT's eksistens kan nå ud til de interesserede. Internettet er afgørende her, så det ville være godt, hvis Kommissionen lyttede til Parlamentets forslag og igangsatte oprettelsen af en fælles internetadresse med domænet solvit.eu for alle nationale SOLVIT-centre, og de medlemsstater, som hidtil ikke har gjort det, oprettede websider med nationale domæner, hvor der er link til den europæiske SOLVIT-portal.
<P>
Naturligvis er synliggørelse ikke alt. Det er også vigtigt at øge effektiviteten i de nationale SOLVIT-centre ved at tilføre kompetente medarbejdere og yde tilskud til SOLVIT på EU-plan.
<SPEAKER ID="037" NAME="Sławomir Witold Nitras" AFFILIATION="PPE">
(PL) Hr. formand! Jeg lykønsker alle ordførerne med deres betænkninger, som har to meget vigtige træk. For det første forsvares det indre marked faktisk meget konsekvent, om end der peges på mangler i synligheden. Betænkningernes anden store kvalitet er, at de generelt bliver godt modtaget. Jeg mener, at vi har en situation, hvor hele Parlamentet, også de medlemmer, der er meget skeptiske over for det frie marked, generelt forsvarer det indre marked og dets værdier - det er disse betænkningers store kvalitet.
<P>
Jeg vil gerne henlede opmærksomheden på flere specifikke anliggender. Med hensyn til SOLVIT har vi at gøre med et paradoks, som hr. Kurski sagde, hvor instrumentet, der skal udjævne forskelle, selv fungerer med varierende effektivitet i de forskellige lande. Efter min mening kræver dette en vis koordinering, fordi det skal være et konsekvent system, der ikke kun fungerer godt, men fungerer overalt på samme måde. Et vigtigt punkt i fru Thuns betænkning er de midler, som Kommissionen skal finde, så der i sidste ende kan udvikles en model til at sikre, at ingen af de retsakter, vi vedtager, er uforenelige med det frie indre marked. Det forekommer at være et afgørende anliggende i betænkningen. Hvis vi kunne opbygge en sådan mekanisme, ville vi heller ikke behøve bekymre os om fremtiden i det nye marked.
<SPEAKER ID="038" NAME="Barbara Weiler" AFFILIATION="S&amp;D">
(DE) Hr. formand, kommissærer, mine damer og herrer! Denne forhandling under ét her til morgen og alle tre betænkningers høje kvalitet antyder den høje prioritet, som det indre marked og forbrugerpolitikken har i Europa. Jeg vil gerne takke alle tre ordførere og de mange skyggeordførere og andre kolleger, som har frembragt dette fælles værk.
<P>
Jeg vil gerne fokusere på to afgørende punkter. Det første er, at vi, dvs. Kommissionen og parlamentsmedlemmerne, antager, at alt fungerer forholdsvis harmonisk i det indre marked, og at vi har oplyste forbrugere og ærlige leverandører. Det er ofte, men ikke altid tilfældet. Der er uansvarlige leverandører, som kun har øje for egen kortsigtet profit, og derfor har vi brug for skarpere markedsovervågning og tilsyn. Imidlertid findes der også uoplyste forbrugere. Vi har brug for bedre information. Det er ikke nok, at teksten på emballagen er læselig. Vi har brug for løbende information.
<P>
Der var en, der lige sagde, at vi har brug for tillid. Men tillid kommer af viden. Jeg har hørt, at kun en ud af to 14-15-årige tyskere ved, hvad inflation er. Jeg har ikke engang lyst til at spørge, hvad resultaterne af spørgeskemaet var, når det gælder ordet deflation. Skolerne skal være bedre gearet til at informere om interessekonflikten mellem leverandører og forbrugere. Det nævnes i mine kollegers betænkninger ...
<P>
(Formanden afbrød taleren)
<SPEAKER ID="039" NAME="Theodor Dumitru Stolojan" AFFILIATION="PPE">
(RO) Hr. formand! Det er en grundlæggende rettighed i det indre marked for EU-borgere, når de ønsker at købe en vare eller en tjenesteydelse, uanset hvilken medlemsstat de befinder sig i, at blive tilbudt de samme priser eller takster, og når der er uoverensstemmelser, at kunne få en forklaring herpå.
<P>
Jeg tror, vi skal fokusere mere på problemerne med bank- og finansydelserne, da der i øjeblikket er store forskelle i det indre marked på gebyrerne for disse tjenesteydelser. Hvis man f.eks. er i Rumænien og ønsker at benytte sig af en ydelse, der tilbydes af banker - de samme banker, der også opererer i Frankrig, Italien og Østrig - betaler man flere gebyrer i Rumænien og meget højere priser. Sådan en situation er forkert, og jeg tror, at borgerne ikke blot i Rumænien, men også i andre medlemsstater har ret til at håbe, at EU-institutionerne vil spille en mere aktiv rolle med hensyn til at afklare disse uoverensstemmelser. Jeg vil gerne gentage, at jeg taler om gebyrer og ikke renter.
<SPEAKER ID="040" NAME="Alan Kelly" AFFILIATION="S&amp;D">
(EN) Hr. formand! Jeg vil blot især lykønske mine kolleger i Udvalget om Det Indre Marked og Forbrugerbeskyttelse, som har arbejdet med den fremtidige resultattavle for det indre marked. Det er et spørgsmål, der ligger mig meget på sinde, da det udgør et glimrende værktøj til formidling af, hvordan medlemsstaterne behandler EU-direktiverne.
<P>
Det ligger mig også på sinde, fordi jeg konstant hører om emsige EU-regler, navnlig i mit hjemland Irland, og det skal lige fordøjes. Et hurtigt blik på resultattavlen vil vise, at Irland i ikke færre end 67 tilfælde har anvendt EU-direktiver forkert og er i fare for at overskride det gennemførelsesefterslæb, der er sat til højst 1 %,
<P>
Det rejser følgende spørgsmål: Hvem har skylden for denne angiveligt emsige lovgivning? Hvis en medlemsstat ikke gennemfører EU-lovgivningen korrekt eller tilfører direktiverne yderligere regler, er det så EU's eller medlemsstatens fejl? Jeg tror, det muligvis og sandsynligvis er medlemsstatens.
<P>
Måske kunne en idé til fremtidens resultattavle være at tage direkte fat på sagen om overregulering eller forgyldning, som man også kalder det. Det synes jeg, ville være et positivt resultat.
<SPEAKER ID="041" NAME="Seán Kelly" AFFILIATION="PPE">
(EN) Hr. formand! Først vil jeg gerne komplimentere den person, der opfandt navnet SOLVIT. Det er enkelt, klart og siger nøjagtig, hvad det handler om.
<P>
Siden SOLVIT blev oprettet i 2002, har arbejdsbyrden været eksponentielt stigende fra år til år, så der i 2008 var en stigning på 22 % i de sager, der blev indsendt. Det vil sige 1 000 sager og med en løsningsprocent på 88 % en besparelse på 32,6 mio. EUR. Det er en imponerende statistik. Bagsiden er imidlertid, at det antal dage, det tog at løse problemerne, i gennemsnit steg fra 53 til 69 dage. Det bringer os frem til de nødvendige løsninger.
<P>
Det er indlysende, at der mangler personale. Det skal der gøres noget ved. Der skal være de nødvendige ressourcer. Der er brug for videreuddannelse i overensstemmelse med EU 2020-strategien om livslang læring og udveksling af bedste praksis, og det er vigtigt med regelmæssige møder. Jeg vil også foreslå, at der med det store antal lokale klager kunne være et aspekt i at behandle forespørgsler lokalt i første omgang.
<P>
Forbrugerne har også brug for mere oplysning. Jeg tror, en onlineadresse ville sikre dette og skabe mere tillid. Jeg tror, det er vigtigt, som en tidligere taler sagde, at der bliver holdt nøje øje med det, der sker i de enkelte stater med hensyn til gennemførelsen af EU-lovgivningen.
<P>
Endelig sagde en anden taler, at dette var en EU-løsning, hvor man desperat leder efter et problem. Jeg vil sige, at det er et EU-problem, der med held har fundet en løsning.
<SPEAKER ID="042" NAME="Sylvana Rapti" AFFILIATION="S&amp;D">
(EL) Hr. formand! Tillykke og tak til ordførerne og skyggeordførerne på de tre betænkninger. At der hersker enighed, giver optimisme med hensyn til det indre markeds fremtid.
<P>
Jeg vil gerne fremhæve to punkter. Det første punkt har at gøre med punkt nr. 10 i Thun-betænkningen. Jeg mener, det er grundlæggende, og jeg tror, det bedste, der kunne ske, ville være, at vi kunne få afklaret, at arbejdstagernes rettigheder, de sociale rettigheder og miljøbeskyttelsen ikke hindrer fremskridtet på det indre marked.
<P>
Det andet punkt vedrører SOLVIT. Det er en usædvanlig mekanisme, men den kræver stadig en hel del hjælp. For at sige det, som det er, tænkte jeg på at lægge pres på regeringen i Grækenland for at få den til at gøre noget ved det, fordi vi kun har to medarbejdere. Men da jeg hørte, at Frankrig kun har en enkelt erhvervspraktikant, tænkte jeg, at jeg ville lade hr. Barnier om at lægge pres på sin regering først.
<SPEAKER ID="043" NAME="Pascale Gruny" AFFILIATION="PPE">
(FR) Hr. formand, kommissærer, mine damer og herrer! Det nye onlinenetværk til problemløsning af sager om dårlig anvendelse af reglerne om det indre marked, kendt som SOLVIT, er et meget succesrigt system, for så vidt som det giver klageadgang uden formelle procedurer inden for ca. 10 uger.
<P>
Det blev oprettet i 2002, og arbejdsbyrden steg med 22 % i 2008. Selv om løsningsprocenten stadig er temmelig høj med 83 %, falder antallet af sager, der bliver løst. Det må være på tide, otte år efter oprettelsen, at tænke på at styrke denne institution ved at give den midlerne til at fungere effektivt.
<P>
Disse nye foranstaltninger ville gøre det muligt at hjælpe EU-borgere og virksomheder med at hævde deres rettigheder, særlig med hensyn til anerkendelse af kvalifikationer og deres sociale og opholdsmæssige rettigheder.
<P>
Jeg støtter derfor tanken om, at der ikke blot bør være mere personale i SOLVIT i medlemsstaterne, men også, at der bør indføres støtte og uddannelse, så personalet kan fungere så effektivt som muligt.
<P>
Det forekommer væsentligt, at regeringerne og vi selv som valgte repræsentanter for vores respektive valgkredse bør fremme SOLVIT-netværket, som muliggjorde en besparelse på 32,6 mio. EUR i 2008. Endvidere ville synliggørelsen af dette nye værktøj begrænse den overdrevne brug af retssystemet. Jeg ansporer derfor medlemsstaterne til at gennemføre alle EU-direktiverne i national ret og gøre borgere og virksomheder opmærksom på deres rettigheder i det indre marked gennem nationale medier og oplysningskampagner.
<P>
Til slut håber jeg på vegne af min politiske gruppe i Udvalget for Andragender, at samarbejdet mellem SOLVIT og vores parlamentsudvalg vil blive udbygget, så begge parters arbejde lettes.
<SPEAKER ID="044" NAME="Małgorzata Handzlik" AFFILIATION="PPE">
(PL) Hr. formand! Jeg vil gerne lykønske ordførerne med deres særdeles gode betænkninger. Vi har på det seneste talt meget om behovet for at genoplive det indre marked. Kommissæren talte også om det under høringen i Udvalget om Det Indre Marked og Forbrugerbeskyttelse. Det bliver også tilfældet med professor Montis rapport, som vi afventer. Efter min mening er der ikke nok om selve det indre marked i EU's 2020-strategi. Det indre marked er noget, vi har brug for. Men vi har ikke brug for et indre marked af navn, det skal være af gavn Det kan man ikke sige, at vi har nu. Vi har for mange hindringer for den firfoldige fri bevægelighed, og de begrænser markedets potentiale, mens protektionistisk politik fra medlemsstaternes side er ude af trit med principperne for det indre marked. På den ene side har vi brug for korrekt gennemførelse af loven i medlemsstaterne, og vi har brug for støtteinstrumenter, der fungerer godt, f.eks. SOLVIT, men vi har også brug for dybere ...
<P>
(Formanden afbrød taleren)
<SPEAKER ID="045" NAME="Marc Tarabella" AFFILIATION="S&amp;D">
(FR) Hr. formand! Jeg kan kun støtte konklusionerne i min kollega fru Hedhs betænkning, navnlig med hensyn til behovet for en aktiv forbrugerpolitik rettet specifikt mod at beskytte sårbare forbrugere og lavindkomstgrupperne.
<P>
Jeg vil også gerne fokusere på nogle få andre væsentlige punkter i denne politik. Ganske vist er resultattavlen for det indre marked et vigtigt statistisk redskab, men det er fuldstændig utilstrækkeligt, eftersom det udelukkende er rettet mod forbrugersektorens virkemåde og ikke skal forsøge at løse EU-forbrugernes problemer på dette marked.
<P>
Resultattavlen for det indre marked bør ikke kun gælde markedsefterspørgslen og forbrugerne som passive modtagere for enden af kæden. Det står mere og mere klart, at forbrugerne fremover skal spille en ansvarlig og aktiv rolle ved at påtage sig et bæredygtigt, etisk, socialt ansvarligt og økologisk forbrug. Resultattavlen bør derfor revideres og indikatorerne indbygges i den, for så vidt angår de sociale og miljømæssige aspekter af disse valg, som bliver mere og mere vigtige.
<P>
Endelig skal lovene om energiforbrug, transport, miljø, digitalteknologi osv. inddrages i gennemgangen af regelværket ...
<P>
(Formanden afbrød taleren)
<SPEAKER ID="046" NAME="Franz Obermayr" AFFILIATION="NI">
(DE) Hr. formand! Jeg vil gerne tale om forslag til forbrugerbeskyttelse og vil naturligvis gerne starte med at nævne de positive aspekter. Hermed mener jeg midlerne til at informere og kvalificere forbrugerne ved at give dem mere oplysning på alle niveauer fra kommunalt, lokalt og regionalt plan helt op til grænseoverskridende anliggender på EU-plan, synliggørelse af forbrugeren - som vi gør i Østrig gennem antitrustlove - og naturligvis strengere straffe til skødesløse banker, der giver uovervejede kreditter. En standardiseret kreditform er også et yderst positivt træk.
<P>
Imidlertid vil jeg også gerne komme ind på nogle problematiske emner, nemlig alvorlige mangler i loven om garantier og ukorrekte kontraktbestemmelser, som straffes mere alvorligt i lande som Østrig. Jeg vil gerne foreslå, at begunstigelsesprincippet anvendes her, således at nationale regler, der giver forbrugerne en bedre beskyttelse, i givet fald må anvendes.
<SPEAKER ID="047" NAME="Mairead McGuinness" AFFILIATION="PPE">
(EN) Hr. formand! Forbrugerbeskyttelse kan vi alle gå ind for. Vanskeligheden består i, at nogle medlemsstater, som andre talere har været inde på, ikke føjer handling til ord med hensyn til SOLVIT-ordningen. Det skal der ses nærmere på, så der er ordentlig bemanding.
<P>
Men jeg vil lige omtale nogle praktiske eksempler på forbrugerproblemer, som dukker op hos mig. Her i morges fik jeg en sag om ejendomshandler på tværs af EU. Jeg ved, at EU ikke har kompetence på dette område, men jeg vil gerne bede medlemsstater, som har problemet, om at behandle andre landes borgere, som de ville behandle deres egne, og jeg tror, der ligger en sag her, vi må reagere på.
<P>
Det andet vedrører virksomhedsvejvisere. European City Guides har givet os enorme hovedbrud her i Parlamentet, og de fortsætter med at drive virksomhed, fordi de nyder en vis beskyttelse i den medlemsstat, hvor de er hjemmehørende. Dette skal der gøres noget ved, fordi borgernes mening om det indre marked farves af deres erfaringer på dette område, selv om EU ikke har nogen aktier i det.
<SPEAKER ID="048" NAME="Christel Schaldemose" AFFILIATION="S&amp;D">
(DA) Hr. formand! Tak for en god debat her i dag. Jeg er glad for, at hr. Barnier og hr. Dalli har støttet så meget op omkring behovet for at tænke på forbrugerne på det indre marked. Men jeg vil gerne henlede opmærksomheden på et særligt punkt i fru Hedhs betænkning, nemlig punkt nr. 40, hvor vi foreslår etablering af et europæisk forbrugeragentur. Jeg kunne godt tænke mig at høre, om det er noget, I vil arbejde for. Et sådant agentur kan være med til at samle data ind, det kan være med til at lave studier om forbrugeradfærd, og det kan selvfølgelig også fungere som vagthund over for Kommissionens arbejde og over for Parlamentets arbejde omkring forbrugerspørgsmål. Derfor vil jeg gerne høre, hvad I synes om den idé, om I vil arbejde for det - og for min skyld kunne vi sagtens placere sådan et agentur enten på Malta eller i Frankrig, hvis det kan hjælpe processen.
<SPEAKER ID="049" NAME="Michel Barnier" LANGUAGE="FR">
Hr. formand! Fru Schaldemose har netop understreget kvaliteten af denne forhandling og bl.a. punktet om et forbrugeragentur, som, hvis jeg ikke tager fejl, allerede findes i Canada, og hr. Dalli vil fortælle os, hvor vi står i dag. Jeg er enig i denne vurdering af kvaliteten af debatten og kvaliteten af alle konstruktive, kritiske taler og forslag, der er kommet frem om gennemførelsen og evalueringen, om overvågningen af disse 1 500 - og jeg gentager til ære for alle, der lytter med - 1 500 direktiver eller tekster, som regulerer dette store europæiske marked. Jeg kunne godt tilføje, at jeg ikke er sikker på, om jeg ikke foretrækker at tale om det store europæiske marked frem for det indre marked, eftersom det ville være tydeligere for borgere og forbrugere.
<P>
Jeg vil gerne minde Dem om princippet bag min indsats i Kommissionen de næste fire år, sådan som jeg også udlagde det for hr. Harbour, formanden for Udvalget om Det Indre Marked og Forbrugerbeskyttelse, og som svar på hr. Triantaphyllides' tale.
<P>
Mit mål er dag for dag, lov for lov at sikre, at det europæiske marked igen kommer til at tjene de borgere, der bebor vores kontinent. Jeg har et andet mål, og det er at sikre, at markederne, eftersom jeg også er ansvarlig for regulering og tilsyn, især finansmarkederne, som der er blevet talt meget om de seneste måneder, atter kommer til at tjene realøkonomien og borgerne.
<P>
Jeg ønsker, at borgerne, forbrugerne og små virksomheder får ejerskabet til dette marked igen. Det er det, der skal drive den indsats, som jeg får den ære at lede i kommissærkollegiet. Det er et spørgsmål om tillid, for at bruge det ord, som hr. Rochefort og fru Rühle netop brugte, gensidig tillid. Derfor takker jeg fru Thun Und Hohenstein desto mere for hendes højt kvalificerede betænkning om resultattavlen for det indre marked, som Kommissionen udgiver.
<P>
Der er mange ideer i denne betænkning og i alt andet, jeg har hørt, som er værd at tage fat på eller undersøge nærmere. Hr. Bielan har støttet ideen om indikatorer for anvendelsen af reglerne i Fru von Thuns betænkning. Fru Gebhardt har også nævnt den økonomiske og sociale vurdering af direktiver og konsekvensanalyser. Måske skulle jeg nu svare på hr. Harbours konstruktive kritik af 2020-strategien. Desuden hørte jeg fru Handzlik sige, at vi ikke talte nok om det indre marked.
<P>
Når man rigtig læser 2020-strategien, som Kommissionen offentliggjorde i sidst uge, står det indre marked faktisk helt centralt i denne strategi, f.eks. intelligent vækst med patenter og andre værktøjer, grøn vækst med korrekt brug af offentlige indkøbskontrakter og inklusiv, rimelig eller fair vækst. Det indre marked er overalt - det skal være overalt - men 2020-teksten er ikke beregnet til at nævne alt. F.eks. indeholder den ikke noget om udenrigspolitik og forsvarspolitik, og det er heller ikke meningen, at den skal overtage Kommissionens opgave med at håndhæve, føre tilsyn med og overvåge den korrekte gennemførelse af alle tekster. Tro mig, jeg føler mig ikke fritaget for pligten til at kontrollere og reagere, sommetider ved hjælp af overtrædelsesproceduren, for at sikre en ordentlig anvendelse af reglerne for det indre marked. Men jeg vil altid, og jeg gentager, prioritere enighed, tillid og forklaring frem for tvang.
<P>
Der er andre gode ideer i fru Thun Und Hohensteins betænkning. Der er partnerskabet med medlemsstaterne og dannelsen af forummet for det indre marked, som jeg støtter. Vi kunne måske i øvrigt samle nogle initiativer i dag på nogle af de områder, jeg dækker sammen med hr. Dalli, f.eks. gennemførelse eller synliggørelse og fremme af SOLVIT-netværket, og dermed få tingene gjort samtidig.
<P>
Jeg har talt om at tillægge virkningen af overvågning lige så stor betydning som virkningen af udmeldingen. Det er min måde at føre politik på, og derfor mener jeg, at resultattavlen skal sætte os i stand til ikke blot at foretage en kvantitativ evaluering - hvor mange direktiver er gennemført - men også en kvalitativ evaluering.
<P>
Jeg mener, at hr. Hoang Ngoc, i øvrigt meget præcist, omtalte kvaliteten af gennemførelsen af lovene, kvaliteten af gennemførelsen i national ret og kvaliteten af selve lovene, hvilket for en lovgiver eller kommissær er en god øvelse i klarhed. Under alle omstændigheder er alle disse ideer værd at gå videre med, som hr. Schwab og fru Roithová netop sagde.
<P>
For at slutte med nogle få korte kommentarer om SOLVIT støtter jeg den udmærkede idé at oprette webstedet SOLVIT.EU. Det skal give information eller henvise brugeren til nationale websteder. Vi vil hurtigt sætte gang i arbejdet med dette SOLVIT.EU-websted samtidig med et andet projekt, der vedrører Dit Europa-webstedet, som mine afdelinger arbejder med. Men som hr. Kelly sagde, er ordet SOLVIT i hvert fald enkelt og tydeligt, og jeg er enig i denne positive vurdering.
<P>
SOLVIT fungerer godt, men det kunne fungere bedre. Der er for mange borgere og virksomheder, som stadig ikke er klar over deres rettigheder og den måde, de kan hævde dem på, og jeg noterer mig fru Werthmanns bemærkning om, at der er brug for større åbenhed. Jeg mener også, at flere, fru Vergnaud, hr. Rossi, fru Stihler og fru Rapti, har nævnt de utilstrækkelige midler, der bruges på SOLVIT, ikke kun i Frankrig i øvrigt, selv om jeg tydelig hørte, hvad der blev sagt. Det er ikke som fransk minister, jeg står her, selv om jeg er tidligere minister i Frankrig, men tro mig, når jeg siger, at jeg vil se nærmere på, hvad der foregår i mit hjemland, og sørge for, at det fungerer ordentligt, lige som jeg vil gøre det i alle andre lande.
<P>
Der skal selvfølgelig være de rette og nødvendige midler, og jeg vil kontrollere det under mine næste besøg ude på stedet. Disse værktøjer er, gentager jeg, nødvendige for en ordentlig kontrol af, hvordan det indre marked fungerer. Og dette marked er ikke fuldt gennemført. Vi må relancere det og videreudvikle det, hvilket også flere har nævnt, hr. Stolojan, fru Gebhardt, hr. Karas, hr. Kožušník, både den grænseoverskridende handel og inden for hvert land. Vi må fjerne hindringerne, og derfor siger jeg til hr. Harbour, at det er vigtigt at fastslå, hvor manglerne findes, hvilket måske ikke understreges nok, men som ikke desto mindre er fastlagt i 2020-strategien. Jeg vil gå i gang med det sammen med mine 12 eller 15 kommissærkolleger, som på den ene eller anden måde er ansvarlige for anvendelsen af direktiverne om det indre marked.
<P>
Jeg vil slutte med nogle bemærkninger til tre bestemte punkter. Ja til tæt samarbejde, som hr. Busuttil nævnte, mellem SOLVIT, Ombudsmanden og Udvalget for Andragender. Det er også den vej, jeg vil gå.
<P>
Jeg takker fru Rühle og de øvrige medlemmer af Budgetudvalget for deres vilje til at forsvare SOLVIT's budget. Jeg støtter fru Grunys idé om at arrangere høringer og seminarer. Vi har allerede et eller to af disse om året - men jeg vil tjekke, om det er nok - mellem alle de SOLVIT-projektansvarlige i medlemsstaterne, sommetider også i regionerne.
<P>
Med hensyn til kritikken af "indre marked-testen", som er fremført af flere medlemmer af Gruppen for Det Progressive Forbund af Socialdemokrater i Europa-Parlamentet, vil jeg uden at dramatisere sagen minde alle om, at ethvert lovforslag skal overholde traktaten. Ordføreren mener, at forslaget skal gennem en test med hensyn til forenelighed med principperne for det indre marked. Det er én ting, og jeg skal også holde et vågent øje med en række sociale, miljømæssige og økonomiske kriterier, eftersom jeg stærkt går ind for en forhåndsvurdering af alle lovtekster.
<P>
Det er de forpligtelser, der omgærder enhver lov, hvis vi skal forsøge at konstruere den bedste lovsamling, der kan tjene borgerne, forbrugerne og erhvervslivet i Europa.
<SPEAKER ID="051" NAME="John Dalli">
medlem af Kommissionen. - (EN) Hr. formand! Som min kollega Michel Barnier finder også jeg det meget oplivende at være part i en så levende forhandling og høre så mange velfunderede synspunkter om forbrugeranliggender. Det lover godt for vores samarbejde i en sand partnerskabsånd og opfyldelsen af vores målsætning om at prioritere forbrugerne.
<P>
Lad mig komme ind på et enkelt punkt, som jeg nævnte i mit første indlæg. Ud over de økonomiske argumenter for en stærk, effektiv og korrekt håndhævelse af forbrugerpolitikken bør vi holde os for øje, hvilken central rolle dette kan spille i genskabelsen af forbindelsen mellem Europa og dets borgere - måske den største rolle af alle. Jeg ved, at en af mine vigtigste opgaver er at koordinere denne indsats i Kommissionen, og Deres årvågenhed vil være særdeles velkommen og betryggende.
<P>
Resultattavlen for forbrugermarkederne er et værktøj, der sætter os i stand til at påvise svigt i markedet og giver os mulighed for at gå videre med en analyse af, hvordan vi afhjælper dem. Jeg mener, det er en central mekanisme, der tjener et særdeles reelt formål, og vi kan få nyttige fordele ud af at videreudvikle og styrke den.
<P>
Resultattavlen vil være vores øjne og ører, der leder os til problemområderne. En bedre afspejling af forbrugervinklen i alle EU's politikker vil sammen med vores fælles forpligtelse til effektiv håndhævelse føre til en stærkere EU-forbruger og de deraf følgende økonomiske fordele.
<P>
Efter en offentlig høring sidste år evaluerer Kommissionen nu kommentarerne til kollektive søgsmål og agter at finde en løsning, som opfylder EU-forbrugernes behov, uden at vi får amerikanske tilstande. Alternativ konfliktløsning bliver vores primære drivkraft i den henseende.
<P>
Min ven Michel Barnier har allerede forklaret den centrale plads, som det indre marked indtager i EU 2020-strategien. Hvis jeg ser nærmere på teksten, er der også en klar forståelse af, at forbrugerne fortsat skal være kernen i det indre marked. Forbrugerne optræder som drivkraft for det indre marked, og vi agter at fortsætte med at befæste deres centrale plads.
<P>
Jeg ser spørgsmålet om forbrugeruddannelse som en nøgle til forbrugerkvalificering. Vi ser da også på, hvordan vores Dolcetta-program kan udbygges yderligere for at dække nye områder.
<P>
Vedrørende det sidste punkt om et europæisk forbrugeragentur skal det understreges, at håndhævelse udelukkende påhviler medlemsstaterne, og de skal stille tilstrækkelige ressourcer til rådighed, for at denne udføres ordentligt. Traktaten giver imidlertid retsgrundlag, for at EU kan støtte og supplere deres indsats. Det skal nøje evalueres, på hvilke områder EU kan supplere den nationale offentlige håndhævelse, og hvilke institutionelle strukturer der er de rette til det. Kommissionen vil nøje vurdere de forskellige valgmuligheder.
<P>
Jeg glæder mig meget til at gøre seriøse og fortsatte fremskridt sammen med Dem i den tid, jeg har ansvaret for dette område.
<SPEAKER ID="052" NAME="Róża Gräfin Von Thun Und Hohenstein" LANGUAGE="PL">
Hr. formand! Jeg vil gerne takke alle for denne spændende forhandling, for de livlige reaktioner og de seriøse refleksioner. Begge kommissærers tilstedeværelse og udtalelser og mange kommissionsmedarbejderes tilstedeværelse viser, at dette nye Parlament og den nye Kommission vil arbejde tæt og godt sammen om en videreudvikling af det indre marked.
<P>
Det indre marked er et af de største resultater, som EU har nået, og jeg vil gerne sige tak for de positive reaktioner på de forslag, som jeg har medtaget i min betænkning. Til socialdemokratiske kolleger, der er bekymrede over punkt nr. 10, "indre marked-testen", vil jeg gerne minde om, at det for det første ikke er noget nyt. Dette forslag blev vedtaget af Udvalget om Det Indre Marked og Forbrugerbeskyttelse så langt tilbage som 2003 og indgår i strategien for det indre marked. Vi skal ikke være bange for den. Testen truer ikke nogen af EU's sociale resultater. Vi hørte jo da lige før fra kommissæren, at Kommissionen evaluerer nye direktiver ud fra sociale, økonomiske og økologiske perspektiver, så der er ingen grund til panik. Det, vi alle bekymrer os om, er at videreudvikle det indre marked og desuden at sikre, at der ikke sniger sig protektionisme ind i Kommissionen.
<P>
Den europæiske integration vil kun udvikle sig, når borgerne er bevidste og aktive, og de offentlige institutioner er kompetente, effektive og borgervenlige. I denne betænkning har jeg foreslået en række løsninger, så De alle her i Parlamentet effektivt og godt kan inddrage Deres valgkreds i den europæiske integrationsproces og gennem en reel styrkelse af det indre marked også øge vælgernes andel i det indre marked, som er EU's store succes. Vi må fortsætte med at udforme instrumenter, som vil hjælpe på udviklingen af det indre marked. Den samtidige offentliggørelse af fire rapporter er et meget vigtigt element, lige som bedre koordinering og bedre gennemførelse af lovgivningen i national ret. Vi bør ikke reagere negativt på ordet "marked". I den del af verden, jeg kommer fra, kunne vi ikke bruge dette marked i mange årtier, og vi ved, hvad der kom ud af det.
<P>
Endelig minder vi borgerne om, at kernen i det indre marked er de fire friheder, og det understreges i min betænkning. Det er yderst vigtigt ikke at begrænse frihederne i dette marked, at hjælpe borgerne med at gøre stigende og fuld brug af disse friheder og at udvikle dem og ikke ødelægge noget, vi har nået hidtil.
<SPEAKER ID="053" NAME="Anna Hedh">
ordfører. - (SV) Hr. formand! Jeg har lyttet interesseret til alle de intelligente og interessante bidrag til denne forhandling. Jeg er også meget glad for, at de to ansvarlige kommissærer lover at arbejde sammen om at udvikle og forbedre EU's forbrugerpolitik. Jeg vil gerne føje et par punkter til selv.
<P>
Forbrugerorganisationerne har en enormt vigtig opgave i at henlede myndighedernes opmærksomhed på forbrugernes problemer i hverdagen. Derfor bør de instrumenter, som forbrugerorganisationerne har til rådighed, forbedres for at gøre det lettere for dem at handle effektivt på EU-plan såvel som nationalt plan.
<P>
Yderligere må vi opfordre medlemsstaterne til at konsultere forbrugerorganisationerne så meget som muligt på alle stadier af beslutningsprocessen, hvad forbrugerpolitik angår. Jeg er også glad for, at kommissær Dalli kom ind på betydningen af, at medlemsstaterne sikrer, at der er tilstrækkelig finansiering og personale til rådighed til at udvikle resultattavlen yderligere.
<P>
Endelig skal resultattavlen ikke kun bruges til at fremme en bedre forbrugerpolitik, men snarere til at påvirke alle politikområder, som er af betydning for forbrugerne, og sikre, at forbrugeranliggender i højere grad integreres i alle EU-politikker. Desuden bør resultattavlen stimulere en mere generel diskussion om forbrugerpolitiske spørgsmål, både på EU-plan og nationalt plan. Jeg vil virkelig glæde mig til endnu en forhandling om det indre marked og forbrugerbeskyttelse her i Parlamentet om et års tid.
<SPEAKER ID="054" NAME="Cristian Silviu Buşoi" LANGUAGE="RO">
Hr. formand! Jeg ønsker at takke kommissær Barnier og mine kolleger, der har givet positiv feedback på ikke kun min første betænkning, men også på selve SOLVIT-netværket. Jeg mener, at SOLVIT giver forbrugerne en praktisk løsning. Derfor synes jeg, det skal forbedres og synliggøres af os og medlemsstaterne, således at så mange EU-borgere som muligt hører om SOLVIT's eksistens og kan forsvare deres rettigheder med assistance fra SOLVIT.
<P>
Jeg mener, at det resultat, vi har nået, både i Udvalget om Det Indre Marked og Forbrugerbeskyttelse og Udvalget for Andragender, er tilfredsstillende. SOLVIT er et netværk, som allerede fungerer godt. Vi har imidlertid brug for løsninger på en række problemer, som både SOLVIT's brugere og personalet støder på. Betænkningen indeholder nogle af disse løsninger, mens andre er sat til debat under denne forhandling.
<P>
Ud over behovet for en øget bemanding af SOLVIT-centrene for at sikre resultaterne skal personalet også være passende kvalificeret og modtage undervisning i reglerne for det indre marked. En anden, lige så vigtig faktor er SOLVIT-medarbejdernes behov for juridisk bistand fra såvel embedsmænd hos de offentlige myndigheder som Kommissionen, fordi de sager, SOLVIT får forelagt, er så komplicerede. Kommissionen er sommetider for sent på den med at svare på anmodninger om juridisk bistand fra SOLVIT-personalet, hvilket fører til visse forsinkelser i hele processen med at løse problemerne.
<P>
Jeg vil gerne takke kommissær Barnier for at love Parlamentet, at han så hurtigt som muligt vil åbne webstedet www.solvit.eu.
<P>
Jeg tror fuldt og fast på, at denne betænkning markerer et vigtigt skridt i retning af en bedre SOLVIT-drift. Derfor beder jeg alle grupper om at stemme for min betænkning.
<SPEAKER ID="055" NAME="Formanden">
Forhandlingen under ét er afsluttet
<P>
Afstemningen finder sted om lidt.
<P>
Skriftlige erklæringer (artikel 149)
<SPEAKER ID="056" NAME="John Attard-Montalto  " LANGUAGE="EN">
Det er utroligt, at de officielle myndigheder på to centrale områder som sundhed og forbrugerbeskyttelse i Malta og Gozo er fuldstændig passive trods åbenlyse overtrædelser.
<P>
På de maltesiske øer er medicin meget dyrere end i et andet EU-land, nemlig Belgien. Jeg vil gerne give følgende eksempler:
<P>
Galvus 50 mg (diabetespiller)
<P>
Pris i Malta for en æske med 28: 27,84 EUR
<P>
Pris i Bruxelles for en æske med 180: 135,13 EUR
<P>
I Malta koster 180 piller således 178,97 EUR sammenlignet med 135,13 EUR i Bruxelles.
<P>
Tegretol 200 mg
<P>
Pris i Malta for en æske med 50: 17,00 EUR
<P>
Pris i Bruxelles for en æske med 50: 7,08 EUR
<P>
Zocor 20 mg
<P>
Pris i Malta for en æske med 28: 34,94 EUR
<P>
Pris i Bruxelles for en æske med 84: 21,71 EUR
<P>
I Malta koster 84 piller således 104,82 EUR sammenlignet med 21,71 EUR i Bruxelles.
<P>
Det er blot nogle få eksempler på en situation, som bidrager til de fleste maltesiske familier i forvejen vanskelige situation. EU roser sig af sundhed og forbrugerbeskyttelse, men på de maltesiske øer er prisen på medicin uden rimelig grund bare steget og steget.
<SPEAKER ID="057" NAME="Robert Dušek  " LANGUAGE="CS">
Et effektivt fungerende indre marked er forudsætningen for en tilstrækkelig garanti for de rettigheder, som traktaten giver i form af fri bevægelighed for personer, tjenesteydelser, varer og kapital inden for Fællesskabet. I en krisetid kan det også hjælpe med at skabe et stabilt økonomisk miljø med velstand. Imidlertid kan det indre marked ikke udfylde sin funktion uden korrekt gennemførelse, anvendelse og håndhævelse af lovgivningen. Medlemsstaterne har en forpligtelse til at gennemføre love til tiden, hvis de har forpligtet sig til at gøre det i henhold til en aftale. Et gennemførelsesefterslæb på 1 % kan synes lille, men hvis vi medregner antallet af direktiver, der for sent eller slet ikke er gennemført, har det en betydelig virkning på det indre markeds funktion. Der opstår jævnligt tvivl vedrørende visse medlemsstater. Jeg støtter fremskaffelsen af mere detaljeret information på Kommissionens websted om direktiver, der ikke er blevet gennemført. Denne information bør bidrage til større bevidsthed hos de offentlige myndigheder og forvaltninger i medlemsstaterne i bred forstand. Jeg hilser opfordringen til medlemsstaterne om at vedtage væsentlige foranstaltninger velkommen, bl.a. tildelingen af ressourcer til at sikre et velfungerende grænseoverskridende netværk af elektroniske informationssystemer til rettidig informationsudveksling, især om farlige forbrugsvarer (RAPEX) og fødevarer og foder (RASFF) eller netværket til samarbejde på forbrugerbeskyttelsesområdet (CPC). Disse systemer fungerer stadig ikke ordentligt, og man kan ikke stole på dem i alle medlemsstater. Det er også nødvendigt at være opmærksom på den korrekte anvendelse af direktiverne. Dette kan nås gennem effektivt samarbejde mellem organer på nationalt, regionalt og lokalt plan.
<SPEAKER ID="999" NAME="Louis Grech  " LANGUAGE="EN">
Der skal ske alvorlige overvejelser med hensyn til de eksisterende tværeuropæiske klagemekanismer såsom SOLVIT. Denne alternative klageadgang udnyttes ikke nok på grund af mangel på viden om dens eksistens hos borgere, forbrugere og virksomheder og som følge af de utilstrækkelige ressourcer, der afsættes på nationalt plan. SOLVIT-centrene i de enkelte medlemsstater (samt Norge, Island og Liechtenstein) er underbemandede og underbemidlede, og der skal sørges for mere uddannelse af personalet og finansiering til forbedring af den administrative kapacitet i centrene. Jeg opfordrer Kommissionen til at prioritere gennemførelsen af SMAS-projektet, bistandstjenesterne for det indre marked. Jeg foreslår, at Kommissionen overvejer at medtage en detaljeret oversigt over SOLVIT's fremskridt, resultater og mangler i resultattavlen for forbrugermarkederne. Endvidere skal medlemsstaterne i et forsøg på at bevidstgøre folk gennem nationale oplysningskampagner synliggøre SOLVIT som en hurtig og tilgængelig alternativ konfliktløsningsmekanisme. Endelig skal der være en tydelig forbedring fra Kommissionens og medlemsstaternes side med hensyn til at højne bevidstheden om de muligheder, som det indre marked tilbyder borgere, forbrugere og virksomheder.
<SPEAKER ID="058" NAME="Danuta Jazłowiecka  " LANGUAGE="PL">
Et samfund, som frit udnytter de muligheder, som det indre marked giver, er grundlaget for en vellykket europæisk integrationsproces. Vi kan ikke opbygge en ægte forenet europæisk union, hvis folk ikke er overbevist om, at hele Europa er deres hjem. Det formål kan primært opfyldes ved hjælp af SOLVIT. Man kan med sikkerhed sige, at etableringen af SOLVIT-systemet i 2002 var en af de begivenheder i Europas historie som forenet kontinent, der kan synes ubetydelig, men som med tiden har givet uventede resultater. Tanken bag systemet går direkte tilbage til selve tanken med den europæiske integration eller med andre ord, det er primært til for at tjene EU-borgerne og ikke bestemte medlemsstater eller regeringer.
<P>
Findes der noget bedre end at give almindelige mennesker et simpelt instrument, der kan sætte dem i stand til at løse problemer, der begrænser deres aktivitetsfrihed i det indre marked? Imidlertid viser næsten et årtis erfaringer, at der er utallige hindringer, der afholder folk fra at udnytte systemets muligheder fuldt ud. Vi bør derfor bakke op om forslagene i betænkningen fra Udvalget om Det Indre Marked og Forbrugerbeskyttelse. Frem for alt bør vi koncentrere os om at synliggøre SOLVIT blandt borgerne i medlemsstaterne, fordi de ved meget lidt om det. Tilførsel af flere finansielle og personalemæssige ressourcer og yderligere uddannelse eller udnævnelse af en SOLVIT-forbindelsesofficer er nyttesløst, hvis folk ikke ved, at de har sådan et instrument til deres rådighed. Efter min mening skal derfor alle foranstaltninger, vi træffer, begynde med dette, om end vi heller ikke skal opgive de øvrige ideer.
<SPEAKER ID="059" NAME="Ramona Nicole Mănescu  " LANGUAGE="RO">
Et velfungerende indre marked skal fortsat prioriteres af Parlamentet med tjenester som SOLVIT, der er afgørende for at sikre, at det er tilfældet. Betænkningen understreger dette punkt og sætter fokus på de problemer, som denne tjeneste står over for. Selv om vi alle er klar over, at aspekter som kommunikation og synliggørelse af SOLVIT-tjenestens medieprofil har afgørende betydning, kan vi stadig se, at disse problemer fortsat dukker op, som de har gjort det siden starten. Medlemsstaterne og Kommissionen skal sikre, at EU-borgerne, erhvervslivet og navnlig de små og mellemstore virksomheder, som behøver støtte til at kunne udnytte det indre markeds faciliteter fuldt ud, også får adgang til midler, som kan sikre information og hurtige løsninger. Endvidere kræver SOLVIT-centrene ekstra ressourcer. Hermed mener jeg kvalificeret personalet og videreuddannelse af det. Medlemsstaterne må indse, hvor vigtige disse centre er, og hvor stor betydning de har for at sikre korrekt gennemførelse af det indre markeds regler. Jeg tror, der er langt til, at fordelene ved denne tjeneste udnyttes fuldt ud af borgerne og erhvervslivet.
<SPEAKER ID="060" NAME="Andreas Mölzer  " LANGUAGE="DE">
Forbrugerbeskyttelse i EU skal være designet på en sådan måde, at borgerne kan drage nytte i det indre marked af et bredt udvalg af produkter og tjenester af høj kvalitet og samtidig have tillid til, at deres rettigheder som forbrugere beskyttes, og at de kan udøve dem effektivt, hvis behovet opstår. Det siger sig selv, at dertil også kræves, at forbrugerne er bekendt med deres rettigheder og pligter i henhold til gældende lov. Initiativerne i betænkningen til tilvejebringelse af klarhed og oplysning for EU-borgerne er derfor vigtige og skal gennemføres hurtigt. Den stigende kompleksitet i servicesektoren er navnlig et enormt problem, der gør det mere og mere vanskeligt for forbrugerne at træffe informerede valg, når de køber varer og tjenester. Forbrugernes viden såvel som deres behov, som også afdækkes i forbrugerbarometeret, skal tages i betragtning af EU-institutionerne i deres politikker og lovgivning. Vi bør sigte mod større harmonisering af forbrugerbeskyttelsesreglerne - og dermed mener jeg højeste fællesnævner - på grund af den stigende grænseoverskridende udveksling af tjenesteydelser. I alle vores forsøg på at forbedre det indre marked, må vi imidlertid ikke glemme den omfattende import fra tredjelande. I den henseende har vi brug for mere samarbejde mellem toldmyndigheder og forbrugerbeskyttelsesmyndigheder i medlemsstaterne for at beskytte forbrugerne mod usikker import.
<SPEAKER ID="061" NAME="Siiri Oviir  " AFFILIATION="ALDE">
skriftlig. - (ET) Gennem årene har EU's forbrugerbeskyttelsespolitik ændret sine grænser for at afspejle forandringerne i folks behov og forventninger. Med næsten 500 mio. forbrugere spiller EU's indre marked en stor rolle for opfyldelsen af målsætningerne i Lissabonhandlingsplanen (økonomisk vækst, beskæftigelse og stigende konkurrenceevne), idet forbrugernes forbrug sikrer EU's velstand. Takket være den hurtige udvikling i e-handelen er den grænseoverskridende dimension af forbrugermarkederne frem for alt vokset betydeligt og gør det endnu mere vigtigt med en høj grad af forbrugerbeskyttelse. Desværre bliver de gældende EU-regler på forbrugerområdet imidlertid ikke gennemført og håndhævet i samme grad i alle medlemsstater. Efter min mening er det afgørende, at der føres et bedre tilsyn med markedet og håndhævelsesmekanismerne og deres effektive og omfattende gennemførelse, for at forbrugertilliden kan øges. På denne baggrund støtter jeg ordførerens forslag om, at Kommissionen nøje overvåger vedtagelse og gennemførelse af EU's forbrugerrettigheder i medlemsstaterne og hjælper dem med dette på enhver måde. Jeg tror, EU bør overveje ideen om at skabe et europæisk kontor for forbrugerbeskyttelse, som kunne fungere som et centralt koordineringskontor, der specifikt skal beskæftige sig med løsning af grænseoverskridende tvister for at støtte og supplere de relevante forbrugerbeskyttelseskontorer i medlemsstaterne med at gennemføre og håndhæve EU's forbrugerbeskyttelsesregler. Jeg tror ikke, at EU's forbrugerbeskyttelsesregler er til megen nytte, hvis de ikke er korrekt vedtaget, gennemført og håndhævet på nationalt plan.
