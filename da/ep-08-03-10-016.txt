<CHAPTER ID="016">
Indlæg af et minuts varighed om politisk vigtige sager
<SPEAKER ID="050" NAME="Formanden">
Næste punkt på dagsordenen er indlæg af et minuts varighed om politisk vigtige sager.
<SPEAKER ID="051" NAME="Emmanouil Angelakas" AFFILIATION="PPE-DE">
(EL) Fru formand! Som bekendt er de seneste ugers dialog mellem Grækenland og Den Tidligere Jugoslaviske Republik Makedonien om, hvilket navn landet skal benytte i forbindelse med alle internationale organisationer, nået til et følsomt punkt. Forhandlingerne finder sted inden for rammerne af FN's resolutioner. Under sit seneste besøg i Skopje den 27. februar omtalte den højtstående repræsentant for EU's udenrigspolitik, Xavier Solana, Grækenlands erklærede hensigt om at nedlægge veto mod dette lands fremtidige optagelse i NATO, hvis ikke problemet med navnet først bliver løst. Han kom med besynderlige udtalelser om europæiske principper og værdier, deriblandt at han ikke bryder sig om vetoet.
<P>
Eftersom Grækenland har været aktivt og ligeværdigt medlem af EU i 27 år, vil vi opfordre hr. Solana til at undlade at besværliggøre forhandlingsprocessen mellem en medlemsstat og en stat, der ønsker at tiltræde NATO og EU, med sine udtalelser. Vi vil bede ham huske på, at han repræsenterer EU's medlemsstater, respektere deres følsomme problematikker, bidrage til at løse problemerne og udvise den forventede EF-solidaritet, sådan som han også har pligt til i kraft af sit embede.
<P>
(Formanden fratog taleren ordet)
<SPEAKER ID="052" NAME="Jaroslav Zvěřina" AFFILIATION="PPE-DE">
(CS) Fru formand! Jeg vil blot gerne sige, at jeg er meget foruroliget over holdningen hos nogle EU-politikere og medlemmer af Parlamentet i forbindelse med den tjekkiske regerings forhandlinger med USA om visumfritagelsesprogrammet.
<P>
Selv om vores regering ikke har overtrådt en eneste bestemmelse i traktaterne, er den blevet genstand for kritik, moralisering og irettesættelse - og det på trods af, at forhandlingerne foregik med et land, som traditionelt set har været de europæiske demokratiers ven og allierede, ikke en fjende eller en suspekt stat.
<P>
Nogle af de kritiske bemærkninger er vanskelige at forklare de tjekkiske borgere, som har ventet på USA's visumfritagelsesprogram i årevis. De, som set med tjekkiske øjne ønsker at miskreditere EU's image, kan frit fortsætte deres ufølsomme gerninger.
<P>
Vi bør alle forsøge at undgå at skabe unyttigt negativt røre i denne sag, for der er ingen grund til mistanke, og EU's sikkerhed er ikke i fare.
<SPEAKER ID="053" NAME="Richard Corbett" AFFILIATION="PSE">
(EN) Fru formand! Parma er berømt for sin skinke og Champagneregionen for sin champagne, men jeg spekulerer på, hvor mange af mine kolleger, der er klar over, at Yorkshire er berømt for sine rabarbere. Rabarberavlerne i Yorkshire har anmodet Kommissionen om at tildele rabarberen beskyttet oprindelsesbetegnelse, og jeg vil på det kraftigste tilskynde Kommissionen til at efterkomme denne anmodning.
<P>
Knap 90 % af de europæiske rabarbere, der dyrkes indendørs, blev indtil for nylig produceret i Yorkshire. Dette tal kan være faldet, men det er bestemt ikke tilfældet med kvaliteten. Det særlige klima i Yorkshire og de specielle teknikker, som er blevet udviklet gennem generationer af avlere, har sikret den særlige kvalitet af denne rabarber, som dyrkes ved, at rødderne overføres til mørke skure, og mørket her får stænglerne til at gro frem i deres søgen efter lys og udvikle en helt særlig kvalitet, som mange mesterkokke og de fineste restauranter anerkender som en udsøgt delikatesse. Jeg tilskynder Kommissionen til at tildele dem denne status.
<SPEAKER ID="054" NAME="Cristian Silviu Buşoi" AFFILIATION="ALDE">
(RO) Fru formand! De tekniske fremskridt inden for medicinalindustrien samt de medicinske fakulteters fremskridt gør det i dag muligt at opnå behandlingsresultater, som førhen syntes umulige. Desværre er der stadig mange tilfælde, hvor lægelig fejlbehandling, som kunne have været undgået, bringer patienters liv i fare.
<P>
Fejlbehandling er stadig en realitet i mange EU-lande. Fænomenet opstår hovedsagelig i mange af de lande, som for nylig har tiltrådt EU. Ansvaret for indretningen af sundhedssystemet ligger hos medlemsstaterne, og de enkelte EU-lande har deres egen lovgivning om fejlbehandling. I betragtning af at forbrugerbeskyttelse og patientrettigheder imidlertid er vigtige mål for EU, mener jeg, at vi har behov for en strategi på europæisk plan med hensyn til formidling af oplysninger til patienter og med hensyn til lovgivning om fejlbehandling inden for EU's område.
<SPEAKER ID="055" NAME="Zbigniew Krzysztof Kuźmiuk" AFFILIATION="UEN">
(PL) Fru formand! Skriftlig erklæring nr. 88/2007 om undersøgelse af og indgreb over for det magtmisbrug, som store supermarkeder i EU udøver, blev underskrevet af 439 medlemmer og officielt vedtaget af Europa-Parlamentet.
<P>
I maj 2007 vedtog det polske parlament en lov om etablering og drift af supermarkeder, som opfylder kravene i erklæringen. Loven kræver navnlig, at de lokale myndigheder, på hvis område supermarkederne befinder sig, skal sikre, at der opretholdes en balance mellem de forskellige former for handel, og at princippet om fair konkurrence overholdes i forbindelse med kommercielle aktiviteter. Kommissionen har draget tvivl om lovligheden af disse foranstaltninger og kræver, at den polske regering ændrer dem, ellers indbringes sagen for Domstolen.
<P>
Jeg vil gerne have at De, fru formand, henleder Kommissionens opmærksomhed på den åbenlyse modstrid mellem Parlamentets forventninger og Kommissionens skridt i denne sag.
<SPEAKER ID="056" NAME="Milan Horáček" AFFILIATION="Verts/ALE">
(DE) Fru formand! For en uge siden var der valg i Rusland, og resultatet var lige så skuffende som forventet. Dmitrij Medvedev vandt, og demokratiet og menneskerettighederne tabte.
<P>
Tre dage før valget mødtes jeg med repræsentanter for russiske menneskerettighedsorganisationer i Moskva. De fortalte om massive forhindringer for oppositionen i valgkampen og forfølgelse af uafhængige journalister og menneskerettighedsforkæmpere. Mistanker om valgsvindel har heller ikke kunnet afkræftes.
<P>
EU bør nu sende et meget tydeligt signal om, at det ikke accepterer denne fremgangsmåde. Forbindelserne mellem EU og Rusland må stilles på et mere ærligt grundlag.
<P>
Det samme gælder for forbindelserne med Kina, især i dag den 10. marts, som er dagen, hvor den tibetanske folkeopstand mod Folkerepublikken Kinas besættelse af landet i 1959 blev brutalt nedkæmpet.
<SPEAKER ID="057" NAME="Kyriacos Triantaphyllides" AFFILIATION="GUE/NGL">
(EL) Fru formand! Vi har lige hørt debatten om Palæstina. Den humanitære situation i Gaza er den værste siden 1967. 80 % af indbyggerne, næsten 1,1 millioner mennesker, er nu afhængige af fødevarehjælp. I 2006 var det 63 %. Også arbejdsløsheden er steget, nemlig til 40 % ifølge Amnesty Internationals rapport. Vi så, hvad der skete i området sidste weekend med drab på begge sider og sammenstød. I mellemtiden venter den palæstinensiske befolkning på en bedre fremtid, men den lader vente på sig.
<P>
Derfor er det på tide, at EU påtager sig sit ansvar og fører en politik, som ikke er baseret på det amerikanske big brother-diktat, men på objektive kriterier.
<SPEAKER ID="058" NAME="Dimitar Stoyanov" AFFILIATION="NI">
(BG) Fru formand! I går var mindedag i Bulgarien. Den 9. marts er den dato, hvor tyrkiske terrorister for 23 år siden sprængte kupéen for mødre med børn på toget mellem Sofia og Burgas i luften. Syv personer døde, heraf to børn. Yderligere ni blev alvorligt såret.
<P>
I dag er en af de personer, som blev dømt for medvirken til planlægningen af denne grusomme forbrydelse, Sabri Mehmedali, partifunktionær i bevægelsen for rettigheder og frihed. I næsten to årtier har denne bevægelse, et etnisk parti, der eksisterer i strid med den bulgarske forfatning, udnyttet centralregeringen og lokalregeringerne og tolererer ikke blot, men tilskynder ligefrem til udbredelse af islamisk fundamentalisme.
<P>
Partiet er det eneste parti i Europa, som har rejst et monument over skyldige terrorister, der har dræbt børn. For mindre end to uger siden blev ni personer brændt levende i en sovevogn på toget mellem Sofia og Kardam. Der er stærke beviser, som peger på brandstiftelse begået om aftenen på nationaldagen den 3. marts. Sidste år på denne mindedag chikanerede tyrkere seksuelt unge mennesker i landet ved navn Bulgarien.
<P>
Den følelse af straffrihed, som regeringen har vækket i partiet, opildner til vold blandt tyrkerne.
<P>
(Formanden fratog taleren ordet)
<SPEAKER ID="059" NAME="Frieda Brepoels" AFFILIATION="PPE-DE">
(NL) Fru formand! Lad mig gøre Dem opmærksom på den internationale nyredag torsdag den 13. marts. Som De ved, er kroniske nyresygdomme en stille epidemi i Europa, fordi de ofte udvikler sig uden symptomer. De fleste mennesker kender ikke sygdommene, og de politiske beslutningstagere betragter dem heller ikke som en prioritet. Det skønnes, at 8 % af europæerne rammes af dem, og dette tal vil fordobles i de kommende 10 år, hvis der ikke gribes ind.
<P>
I sidste uge afholdt European Kidney Health Alliance og den internationale nyredag et symposium herom med en udstilling bagefter, og sammen med en række kolleger har jeg oprettet en MEP-gruppe. Jeg opfordrer hermed alle medlemmerne af Parlamentet til at støtte dette initiativ, fordi jeg er overbevist om, at Europa-Parlamentet kan spille en vigtig rolle, når medlemmerne indtrængende skal opfordres til uopsætteligt at træffe foranstaltninger for at erkende problemets omfang og fastlægge den rette strategi.
<SPEAKER ID="060" NAME="Csaba Sándor Tabajdi" AFFILIATION="PSE">
(FR) Fru formand! To af Europarådets juridisk vigtige dokumenter er 10 år gamle, nemlig rammekonventionen om beskyttelse af nationale mindretal og den europæiske pagt om regionale sprog eller mindretalssprog. I henhold til Københavnskriterierne indeholder disse to dokumenter kriterier for medlemskab af EU for nye medlemsstater. Jeg vil gerne opfordre de lande, som endnu ikke hverken har undertegnet eller ratificeret disse to juridisk vigtige dokumenter, til at gøre det. Frankrig, Belgien, Grækenland og Luxembourg vil i henhold til Københavnskriterierne ikke kunne være medlem af EU. Disse europæiske dokumenter skal indarbejdes i lovgivningen, hvorefter EU vil fremstå troværdigt over for Kosovo og nye medlemsstater og kunne kræve, at ...
<P>
(Formanden afbrød taleren)
<SPEAKER ID="061" NAME="Marco Cappato" AFFILIATION="ALDE">
(IT) Fru formand! Mine damer og herrer! Gennem sin sultestrejke har vores kollega hr. Pannella startet den første store "verdensomspændende Satyagraha for fred". Satyagraha er en ikkevoldelig kollektiv aktion. Det er en aktion, som jeg gerne vil informere mine kolleger om skriftligt, som opfordrer til at respektere demokratiske ytringer, og som er symbolsk ikke kun i forhold til situationen i Italien.
<P>
Jeg vil også gerne minde jer om, at det i dag er 49-årsdagen for det tibetanske folks modstand mod den kinesiske undertrykkelse, og sende de bedste ønsker til Dalai Lama og de titusinder af mennesker på marchen i Dharamsala, herunder Det Radikale Partis ledere, Sergio d'Elia, Matteo Mecacci og Marco Perduca. Vi har netop hørt, at indisk politi er ved at tage skridt til at forhindre marchen, og af den grund sender vi dem også vores bedste ønsker.
<SPEAKER ID="062" NAME="Mieczysław Edmund Janowski" AFFILIATION="UEN">
(PL) Fru formand! En nylig større undersøgelse om børnefattigdom i Europa viste, at næsten 19 % af vores børn lever under fattigdomsgrænsen, der er defineret som 60 % af den gennemsnitlige indkomst pr. indbygger i et givet land. Der er lande, hvor dette tal er højere. Desværre er Polen et af dem.
<P>
Jeg glæder mig derfor over Kommissionens hensigt om at foreslå et specifikt program til bekæmpelse af børnefattigdom. Vi er bevidste om den demografiske situation i EU. Familierne har behov for støtte på mange måder, og fattige familier har et særligt behov for hjælp. Hvad skal vi så mene om den høje moms på børnetøj - fra 7 % til 22 % i Polen? I nogle lande som Det Forenede Kongerige og Irland, der slet ikke er blandt de fattigste lande, er afgiften 0 %, og i andre lande, f.eks. Luxembourg, er den meget lav - kun 3 %.
<P>
Regeringerne i disse lande har været meget fremsynede, men sagen er forbundet med en hel del hykleri. Jeg opfordrer Europa-Parlamentet til at tage stridt til at ændre momsdirektivet med hensyn til tøj og fodtøj til børn.
<SPEAKER ID="063" NAME="Ilda Figueiredo" AFFILIATION="GUE/NGL">
(PT) Fru formand! Den oplysende og velgørende forening "A Voz do Operário" blev grundlagt i Lissabon den 13. februar 1883 og har i 125 år arbejdet utrætteligt inden for områderne oplysning, kultur, partnerskaber og social støtte, hvilket jeg roser den for. Dette mangeårige arbejde fortsættes gennem to skoler, som har til formål at give hundredvis af børn nogle færdigheder, som vil være med til at udvikle dem og dermed give dem mulighed for at tilpasse sig deres sociale miljø på en afgørende og varig måde på grundlag af principperne om retfærdighed og solidaritet.
<P>
Denne store og anerkendte indsats ydes den dag i dag på trods af foreningens nuværende vanskeligheder, som skyldes manglende statsstøtte grundet uddannelsesministeriets misligholdelse af sine forpligtelser. Det er det samme ministerium, som krænker lærernes rettigheder, hvilket har ført til den største lærerdemonstration i Portugal - "vredens march" - med deltagelse af 100.000 lærere, de fleste ...
<P>
(Formanden afbrød taleren)
<SPEAKER ID="064" NAME="Jim Higgins" AFFILIATION="PPE-DE">
(GA) Fru formand! Med hensyn til stigningen i antallet af seksualforbrydere, som dømmes ved domstolene i de forskellige medlemsstater, har en række lande nu indført et register over seksualforbrydere. Når en seksualforbryder løslades, oplyses vedkommendes bopæl til politiet. Hvis personen bor tæt ved eksempelvis en skole eller en ungdomsklub, informeres politiet også om dette.
<P>
Mange seksualforbrydere begår ny kriminalitet, særligt dem, som ikke har modtaget behandling under deres fængselsophold. Der er imidlertid intet, som forhindrer dem i at begå den samme forbrydelse i et andet land. Der er derfor et klart behov for en europæisk database for at sikre et internationalt samarbejde og for at være med til at løse dette problem.
<SPEAKER ID="065" NAME="Kristian Vigenin" AFFILIATION="PSE">
(EN) Fru formand! Jeg vil gerne henlede Deres opmærksomhed på et spørgsmål af afgørende betydning for, at Parlamentet kan fungere hensigtsmæssigt, og for vores politiske indflydelse, både individuelt og kollektivt. Jeg har meget stor respekt for vores tolke og for deres vanskelige arbejde. De fleste af dem er meget professionelle og engagerede. Jeg vil imidlertid gerne understrege, at en dårlig tolkning fører til misforståelser blandt os medlemmer af Parlamentet og mellem os og borgerne.
<P>
Når jeg taler i plenum, forsøger jeg så vidt muligt at tale bulgarsk. Jeg har denne ret, og det er en del af EU's mangfoldighed og flersprogede karakter. Jeg anvender simple sætninger og afleverer teksten skriftligt forinden, så jeg kan være sikker på, at mit budskab kommer igennem. Til min store overraskelse opdagede jeg imidlertid for nylig, at en tredjedel og op til over halvdelen af mine taler ganske enkelt forsvinder i den engelske version for ikke at nævne de andre sprog, som anvendes af mindre lande.
<P>
Jeg tror, at jeg taler til alle borgerne. Jeg forventer at blive forstået af alle EU-borgerne, og jeg kan ikke acceptere, at tekniske problemer forhindrer det. Jeg anmoder Parlamentets formand om venligst at træffe de fornødne foranstaltninger til at forbedre kvaliteten af tolkningen.
<P>
(Formanden fratog taleren ordet)
<SPEAKER ID="066" NAME="Ramona Nicole Mănescu" AFFILIATION="ALDE">
(RO) Fru formand! I løbet af de seneste måneder er pressen blevet informeret om voldelige hændelser af racistisk og xenofobisk karakter, som var rettet mod rumænske børn i Italien. To sager vakte offentlighedens opmærksomhed. Den første drejede sig om en 13-årig dreng i Civitavecchia nær Rom, som blev bragt til skadestuen efter at være blevet banket af en italiensk ven. I den anden sag var diskriminationen og stigmatiseringen endnu tydeligere og drejede sig om, at en rumænsk mor blev bedt om at ændre sin søns navn. Barnet ønsker ikke længere at være rumæner eller høre om Rumænien. Årsagen til denne adfærd er, at drengen af sine venner permanent blev mobbet med at være rumæner, på trods af at han taler italiensk og er velintegreret i samfundet. Jeg spørger derfor mig selv, om alle disse former for xenofobi, som går ud over rumænske børn, er resultatet af en mediekampagne mod rumænere. I henhold til de grundlæggende principper ...
<SPEAKER ID="067" NAME="Zdzisław Zbigniew Podkański" AFFILIATION="UEN">
(PL) Fru formand! I øjeblikket fremsættes der i EU udtalelser til ændringerne af frugtsaftdirektivet (2001/112/EF). Den magtfulde lobby for producenterne af citronsyre ønsker, at det juridisk skal være muligt at øge syreindholdet i frugtsaft og i ingredienserne, herunder i æblesaft, ved at tilsætte citronsyre, citronsaft og limesaft.
<P>
En sådan mulighed ville være en krænkelse af princippet om fair konkurrence og gøre det af med europæisk frugtsaft, inklusive æblesaft. Så spørgsmålet er: Hvorfor giver de europæiske myndigheder så ofte efter for pres fra lobbygrupper? I tilfælde af yderligere overgivelse, hvilke foranstaltninger vil der da blive truffet for at beskytte producenterne af æbler og æblemarmelade?
<P>
Jeg vil gerne minde Dem om, at ved afstemningen om reformen af den fælles markedsordning for frugt og grøntsager forkastede Europa-Parlamentet et ændringsforslag, som var blevet fremsat af en gruppe af polske medlemmer, og som havde til formål at indføre beskyttelsesforanstaltninger for æbler. Under disse omstændigheder ville en godkendelse af forslaget om at tillade et højere syreindhold i frugtsaft, herunder i æblesaft, gennem tilsætning af citronsyre være et yderst uretfærdigt skridt og et slag mod den europæiske frugtavlssektor.
<SPEAKER ID="068" NAME="Nicodim Bulzesc" AFFILIATION="PPE-DE">
(EN) Fru formand! I forbindelse med udfordringerne for EU's udviklingssamarbejdspolitik for nye medlemsstater vil jeg gerne fokusere på den nationale uddannelsesstrategi i Rumænien.
<P>
Selv inden mit land blev en del af EU, var den nationale uddannelsesstrategi i Rumænien rettet mod at gøre uddannelsessystemet foreneligt med de eksisterende systemer i de øvrige EU-lande. I 2004 indledte vi derfor Bolognareformerne, og siden studieåret 2005-2006 har der været anvendt en bachelorstruktur. Nylige undersøgelser viser, at det europæiske meritoverførselssystem (ECTS) nu accepteres fuldt ud, og de studerende i Rumænien anvender allerede det nye system. I fremtiden planlægger vi en vellykket afslutning på gennemførelsen af Bolognareformerne med henblik på at tilskynde rumænske studerende til at læse i udlandet og udenlandske studerende til at læse i Rumænien og sikre, at de eksamensbeviser, som universiteterne udsteder, svarer til behovene på det europæiske arbejdsmarked.
<SPEAKER ID="069" NAME="Marianne Mikko" AFFILIATION="PSE">
(ET) Fru formand! Mine damer og herrer! Belarus er en skamplet på Europakortet. Levevilkårene i landet er ikke anderledes, end de var bag jerntæppet, vilkår, som mange kolleger i Parlamentet personligt har oplevet.
<P>
Jeg husker den længsel efter frihed, som de fleste estere følte. Finsk radio og fjernsyn var sammen med Radio Free Europe og Voice of America med til at fastholde denne længsel i Nordestland. Alle belarussere har behov for dette vindue til verden.
<P>
Den 10. december, på menneskerettighedsdagen, begyndte tv-stationen Belsat at sende i Polen, og dens mission var at gøre Belarus til et borgersamfund. De vigtigste partnere, der er tilknyttet tv-stationen, som sender på belarussisk og russisk, er de journalister i Belarus, der kæmper for demokrati. De 10 procent af belarusserne, som har parabolantenner, kan nu se udsendelserne.
<P>
Stationen støttes af Polen, Irland, Litauen, Tjekkiet og USA. Godt tv, mine venner, kan ikke produceres billigt. Derfor anmoder jeg både Europa-Parlamentet og alle medlemsstaterne om at støtte Belsat økonomisk. Jeg opfatter det som vores pligt som demokratier.
<SPEAKER ID="070" NAME="Marios Matsakis" AFFILIATION="ALDE">
(EN) Fru formand! For nogle dage siden blev der afholdt præsidentvalg i Republikken Cypern. Vælgerne gav udtryk for deres ønske om en hurtig løsning af Cypernproblemet ved at vælge den moderate politiker hr. Christofias og vrage hr. Papadopoulos, som af mange blev betragtet som nationalist og tilhænger af en hård kurs. Dette vigtige skift er endnu et bevis på, at græskcyprioterne reelt ønsker en løsning på den langvarige konflikt med tyrkiskcyprioterne og med Tyrkiet, som har besat 40 % af øen.
<P>
Græskcyprioterne har taget et meget modigt skridt ved at vise moderation og være kompromissøgende, men for at tingene kan skride fremad, skal Tyrkiet nu gengælde de gode toner, f.eks. ved at tilbagelevere spøgelsesbyen Famagusta til dens retmæssige indbyggere eller trække et stort antal tyrkiske besættelsestropper tilbage fra øen.
<SPEAKER ID="071" NAME="Eoin Ryan" AFFILIATION="UEN">
(EN) Fru formand! Jeg vil gerne tale om den traktatdebat, der i øjeblikket finder sted i Irland.
<P>
Jeg synes, at det er helt skandaløst, at Sinn Féin og partiets leder, Gerry Adams, i denne debat hævder, at hvis du stemmer ja til traktaten, vil det betyde, at Irland bliver inddraget i NATO's arbejde og mister sin neutralitet.
<P>
Intet kunne være mere forkert. Der er et meget stærkt sikkerhedsnet, som sørger for, at dette ikke kan ske. Partiet sagde det samme i forbindelse med debatterne om Maastricht-, Amsterdam- og Nicetraktaten, og det har hver eneste gang vist sig at være usandt.
<P>
De har været modstander af hver eneste traktat siden 1972. Alligevel hævder de at være proeuropæiske. Hvis du er "pro" et eller andet, sætter du dig ikke imod hver eneste gang. I en tale for nylig på partiets kongres (Ard-Fheis) nævnte Gerry Adams på intet tidspunkt de 1,65 milliarder euro, som EU har givet til fredsprocessen i Irland. Jeg mener kun, det er rimeligt, at en person, som siger, at han er proeuropæisk, anerkender det arbejde, som Unionen har gjort for at fremme den irske fredsproces.
<P>
Hvis du er proeuropæisk, beviser du, at du er proeuropæisk, og du fremsætter ikke vanvittige og urigtige påstande om traktaten.
<SPEAKER ID="072" NAME="András Gyürk" AFFILIATION="PPE-DE">
(HU) Tak for muligheden til at få ordet, fru formand. Mine damer og herrer! I løbet af de seneste dage har to begivenheder endnu en gang henledt vores opmærksomhed på behovet for en fælles europæisk energipolitik. Dels har Rusland igen kraftigt reduceret gasforsyningen til Ukraine og dermed bragt Europas energiforsyningssikkerhed alvorligt i fare. Dels har Gazprom og den ungarske regering indgået en aftale om den ungarske del af rørledningen "South Stream", en aftale, som er i strid med gældende EU-regler. Den konklusion, som vi skal drage af disse to begivenheder, er klar: Selv om Rusland i mindre og mindre grad kan betragtes som en partner i energispørgsmål, stiger EU's afhængighed af Rusland støt. Denne afhængighed vil resultere i en forværring af energiforsyningssikkerheden og i sidste ende en prisstigning. For at undgå at dette sker og sørge for, at vi kan garantere de europæiske forbrugere en sikker forsyning til rimelige priser, er EU nødt til at tale med én stemme. Det er endnu ikke for sent at styrke grundlaget for en fælles europæisk energipolitik, der bygger på solidaritet.
<SPEAKER ID="073" NAME="Richard James Ashworth" AFFILIATION="PPE-DE">
(EN) Fru formand! Jeg har bedt om ordet for at henlede Deres opmærksomhed på de problemer, der opleves i det sydøstlige England som følge af faglige aktioner inden for den franske søfartsindustri i Den Engelske Kanal på ruten mellem Dover og Calais. I mange år har denne vigtige forbindelse i det transeuropæiske net været en ineffektiv flaskehals. Det er måske forståeligt nok, når årsagen er dårligt vejr eller tekniske problemer, men i dette tilfælde - i over to uger nu - har hele økonomien i denne region været holdt som et uskyldigt gidsel i denne konflikt.
<P>
Jeg anmoder formandskabet om at sætte sig igennem over for Kommissionen og de to respektive regeringer for at sikre, at princippet om varers og personers frie bevægelighed overholdes i hele EU. Jeg anmoder også om, at der på længere sigt lægges et pres, således at der langt hurtigere kan findes en langsigtet løsning på dette problem, som medfører så mange vanskeligheder for vores region.
<SPEAKER ID="074" NAME="Dushana Zdravkova" AFFILIATION="PPE-DE">
(BG) Fru formand! Mine damer og herrer! Jeg vil gerne endnu en gang henlede Deres opmærksomhed på den korrekte og effektive udnyttelse af EU's finansielle ressourcer.
<P>
De betænkninger, som blev vedtaget på det seneste møde, og drøftelserne af dem afspejler tydeligt nogle vigtige uafklarede spørgsmål vedrørende det eksisterende system. Desværre fortsætter medierne og offentligheden debatten om visse gamle medlemsstaters samt de nye medlemsstaters, herunder mit eget land, Bulgariens, manglende evne til at anvende de europæiske standarder tilstrækkeligt godt og beskytte EU's finansielle interesser.
<P>
Det er også åbenlyst, at der mangler en effektiv forebyggende politik, der tager sigte på at forhindre uregelmæssigheder og overtrædelser i forbindelse med udbetaling og udnyttelse af de finansielle ressourcer. De begivenheder, der har fundet sted i løbet af de seneste uger, og hvor Kommissionen har standset udbetalingen af midler under Phare- og Sapardprogrammerne til Bulgarien, er endnu et bevis på, at de fleste uregelmæssigheder i forbindelse med anvendelsen af disse ressourcer er forbundet med korruption.
<P>
I den forbindelse mener jeg, at Europa-Parlamentets mekanismer bør styrkes, og vi bør kræve, at Kommissionen overvåger gennemførelsen.
<P>
(Formanden fratog taleren ordet)
<SPEAKER ID="075" NAME="Mirosław Mariusz Piotrowski" AFFILIATION="UEN">
(PL) Fru formand! I sidste måned skrev jeg til Kommissionen og bad den om at indstille behandlingen af Republikken Polens ansøgning om omstruktureringsstøtte til Krajowa Spółka Cukrowa (Polens nationale sukkervirksomhed), afvise ansøgningen og indlede kontrolproceduren. Mit brev blev støttet af 35 medlemmer af Europa-Parlamentet fra forskellige lande og politiske grupper. I forbindelse med tildelingen af omstruktureringsstøtte agter Krajowa Spółka Cukrowa at lukke sukkerfabrikken i Lublin og rive alle bygningerne ned.
<P>
Ifølge fabrikkens ansatte og protestudvalg, som også har skrevet til Kommissionen og til Europa-Parlamentets Udvalg for Andragender, var forberedelsen og behandlingen af Polens ansøgning i strid med fællesskabsreglerne. Vi afventer stadig svar fra Kommissionen.
<P>
Jeg henleder Europa-Parlamentets opmærksomhed på dette specifikke problem, fordi ...
<P>
(Formanden afbrød taleren)
<SPEAKER ID="076" NAME="Jörg Leichtfried" AFFILIATION="PSE">
(DE) Fru formand, mine damer og herrer! Vi har flere gange diskuteret i Parlamentet, om afholdelsen af De Olympiske Lege i Beijing generelt set er positiv eller negativ for menneskerettighedssituationen i Kina. Det er noget omstridt. Det er efter min mening ikke omstridt, at disse lege tilsyneladende er frygtelige for dyrebeskyttelsen i Kina. Jeg har i dag læst, at man i Beijing har planer om at dræbe 200.000 katte, spærre dem inde i bure, lade dem sulte og tørste ihjel eller forgifte dem med den begrundelse, at det måske ikke ville falde i gæsternes smag, at der findes katte i byen. Det kan man ikke acceptere.
<P>
Jeg mener, man må overveje, om man overhovedet vil se disse lege. Som atlet bør man overveje, om man skal deltage i disse lege, og som organisator bør kan overveje, om det var en god idé at vælge Beijing som OL-by. Hvad vi imidlertid ikke bør overveje længe, er, at De, fru formand, kunne give udtryk for, at dette ikke er acceptabelt for Parlamentet.
<P>
(Formanden fratog taleren ordet)
<SPEAKER ID="077" NAME="Pedro Guerreiro" AFFILIATION="GUE/NGL">
(PT) Fru formand! Jeg vil gerne benytte lejligheden til at give udtryk for vores solidaritet med de 100.000 portugisiske lærere, som demonstrerede i den imponerende og respektindgydende "vredens march" i Lissabon den 8. marts, der var arrangeret af Portugals nationale lærerforening.
<P>
Som svar på et angreb fra den socialdemokratiske regerings side mod læreres rettigheder, demokratisk skoleforvaltning og det offentlige uddannelsessystem bekræftede lærerne deres vilje til at kæmpe for værdighed, beskæftigelse, læreres rettigheder og bedre vilkår og til at beskytte den høje kvalitet af undervisningen og det offentlige uddannelsessystem i Portugal.
<SPEAKER ID="078" NAME="Anna Záborská" AFFILIATION="PPE-DE">
(SK) Fru formand! I Slovakiet vil vi den 25. marts mindes 20-året for lysdemonstrationen for religiøse og borgerlige rettigheder og frihedsrettigheder.
<P>
Det kommunistiske styre opløste denne fredelige forsamling af troende med vold. Det var et alvorligt brud på borgerrettighederne og forsamlingsfriheden, som er sikret i forfatningen, i den internationale konvention om borgerlige og politiske rettigheder og i Helsingforsslutakten (1975).
<P>
Selv om lysdemonstrationen blev afholdt på initiativ af troende, var den et udtryk for et ønske om respekt for alle borgeres menneskerettigheder. Den havde rod i religiøs og borgerlig modstand, i ofringen af mennesker, som blev henrettet, i uretmæssigt fængslede personers lidelser og i Johannes Paul II's pontifikat. På grund af folks mod til at gøre oprør kan lysdemonstrationen i Bratislava i marts 1988 betragtes som begyndelsen på enden af det kommunistiske totalitære styre i Tjekkoslovakiet, som endelig kulminerede i november 1989.
<SPEAKER ID="079" NAME="Slavi Binev" AFFILIATION="NI">
(BG) Fru formand! Mine damer og herrer! Jeg vil gerne henlede Deres opmærksomhed på Suhodolsagen, en miljøkatastrofe for den bulgarske hovedstad, der direkte påvirker millioner af menneskers liv og helbred.
<P>
I december 2007 sendte de borgere, som var berørt af den uregulerede losseplads i området Suhodol, et andragende til formanden for Europa-Parlamentet, efter at lossepladsen, som i 2005 var blevet lukket efter beslutning af miljø- og vandministeriet, blev genåbnet den 4. december 2007 med bistand fra over 2.500 politibetjente og gendarmer. De berørte personer påberåbte sig Århuskonventionen, som Republikken Bulgariens nationalforsamling har ratificeret.
<P>
Byrådet i Sofia har med ulovlig støtte fra Republikken Bulgariens ministerråd handlet, uden at miljø- og vandministeriet har foretaget den obligatoriske miljøkonsekvensvurdering, og uden efterfølgende høringer af den berørte befolkning. Endvidere har byrådet i Sofia, igen med ulovlig støtte fra Republikken Bulgariens ministerråd, gennemført aktiviteter uden juridisk grundlag.
<P>
For at sætte en stopper for denne biologiske terror vil jeg gerne anmode om, at Udvalget om Miljø, Folkesundhed og Fødevaresikkerhed, Udvalget for Andragender ...
<P>
(Formanden afbrød taleren)
<SPEAKER ID="080" NAME="Formanden">
Vi er nødt til at stoppe nu, for vi har allerede overskredet de 30 minutter.
<P>
Dette punkt på dagordenen er afsluttet.
