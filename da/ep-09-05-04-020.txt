<CHAPTER ID="020">
Overslag over Europa-Parlamentets indtægter og udgifter for regnskabsåret 2010 (forhandling) 
<SPEAKER ID="155" NAME="Formanden">
Næste punkt på dagsordenen er betænkning af Maňka for Budgetudvalget om overslag over Parlamentets indtægter og udgifter for regnskabsåret 2010.
<SPEAKER ID="156" NAME="Vladimír Maňka" LANGUAGE="SK">
Fru formand! Under mine møder med Europa-Parlamentets generalsekretær, Klaus Welle, bemærkede jeg lige fra begyndelsen den indsats, han gjorde for at løse problemerne. Jeg bifalder hans forsøg på bedst muligt at udnytte det arbejde, Europa-Parlamentets administration, som er en institution, der beskæftiger 6 000 mennesker, leverer. Jeg bemærkede et tilsvarende engagement og en positiv tilgang ved forhandlingerne med repræsentanter fra Europa-Parlamentets forskellige generaldirektorater.
<P>
På en række områder er der allerede blevet identificeret besparelsesmuligheder og foreslået forbedringer. Et eksempel på dette er handlingsplanen for generaldirektoratet for formandskabet vedrørende sikkerheds- og vagtservice, som kan give en besparelse i Bruxelles, Strasbourg og Luxembourg til et beløb på 2,6 mio. EUR om året uden nogen negativ indvirkning på sikkerhed og beskyttelse.
<P>
De fleste udgiftsposter og vigtigste projekter i Europa-Parlamentets budget er af flerårig karakter. Jeg mener bestemt, at vi, hvis vi forbedrer budgetplanlægningen på mellemlang sigt og styrker gennemsigtigheden, vil kunne opnå større effektivitet. Den betænkning, jeg i dag fremlægger, og som er blevet vedtaget af Budgetudvalget, viser tydeligt, at vi gerne ville give Parlamentet større spillerum i den nye periode. Hvis Budgetudvalget identificerede besparelsesmuligheder eller reducerede beløbet for visse poster, begyndte vi ikke at arbejde på dem på nuværende tidspunkt blot med henblik på at virke hårde eller gå i gang med en intern magtkamp mellem administrationen og formandskabet på den ene side og Budgetudvalget på den anden side. Vores fælles mål er at nå frem til en professionel og omfattende oversigt over problemstillingen og på baggrund heraf træffe den rette afgørelse. Omkring personaleplanlægning tager Budgetudvalget hensyn til forslagene om og ændringerne af strukturen i tjenesterne og den personaleplan, formandskabet fremlagde. Når vi har en oversigt over alle de krav, der udspringer af undersøgelserne, vil udvalget være parat til at overveje hele pakken med krav omhyggeligt.
<P>
Sidste uge mødte jeg den svenske statssekretær i finansministeriet Hans Lindblad, som kommer til at repræsentere det svenske formandskab i EU på finansområdet, sammen med andre embedsmænd fra den svenske permanente repræsentation i Bruxelles og det svenske finansministerium. Man lovede mig et tæt samarbejde om rationalisering af budgetterne for de europæiske institutioner. Repræsentanterne for det svenske formandskab lagde særlig vægt på politikken med hensyn til bygninger, som også er et af vores prioritetsområder. Udgifter til køb og leje af bygninger er en af de største administrative udgiftsposter for EU's institutioner. For bare tre år siden anvendte institutionerne mere en 2 mio. m2. Vi besluttede derfor, at vi havde brug for en fælles politik på området vedrørende bygninger, bedre interinstitutionelt samarbejde, bedre koordinering af planlægningen, en gennemgang med henblik på sammenlægning af kontorarealer på visse områder og bedre anvendelse af offentlige udbud. Jeg vil derfor gerne bifalde generalsekretærens løfte om, at han i den nye valgperiode meget hurtigt vil fremlægge et udkast til strategiplan for bygninger på mellemlang sigt, således at parlamentsmedlemmerne kan få den inden førstebehandlingen i efteråret med henblik på, at de kan træffe afgørelse om budgettet.
<P>
Vi kan opnå årlige besparelser på millioner af euro ved at forbedre samarbejdet mellem EU's institutioner. Jeg mener, at samarbejde med den interinstitutionelle arbejdsgruppe om flersprogethed vil gøre det muligt for os at gøre bedre brug af ledig kapacitet på dette område. Næste år bør undersøgelsen af oversættelsesværktøjet Euramis foreligge, hvis fulde og automatiske anvendelse formentlig vil medføre en revolution på oversættelsesområdet og vedrørende samarbejde på oversættelsesområdet. Jeg mener bestemt, at dette værktøj vil give større effektivitet og økonomiske besparelser på dette område i de næste to år, hvilket reducerer afhængigheden af eksterne tjenesteydelser.
<SPEAKER ID="157" NAME="Margaritis Schinas">
for PPE-DE-Gruppen. - (EL) Fru formand! I dag træffer vi afgørelse om Parlamentets budget for 2010 på et særlig afgørende tidspunkt, som for det første defineres af det, vi alle håber på bliver året, Lissabontraktaten træder i kraft, for det andet af den store økonomiske krise, der har ramt den europæiske økonomi, og for det tredje af de nye bestemmelser for parlamentsmedlemmer og parlamentsmedlemmernes assistenter. Alle disse elementer er integrerede elementer i Europa-Parlamentets budget for 2010, og jeg mener, at vi som parlamentsmedlemmer skal placere os nøjagtigt inden for disse parametre, ikke med eksperimenter, mærkværdige påfund eller overflødige udgifter, men rimeligt og i overensstemmelse med de kriterier, som samfundet selv forventer af os.
<P>
Jeg mener derfor, at vi får startet på en frisk, fordi Europa-Parlamentet midt i krisen sætter et godt eksempel ved at holde udgifterne for 2010 på et meget realistisk - jeg vil endda sige - lavt niveau. Vi holder vores budget under grænsen på 20 % for bevillinger til administrationsudgifter. Vi har reduceret vores budget for 2010 med 6,5 mio. EUR sammenlignet med Præsidiets oprindelige budgetoverslag, og hvis vi ser på de samlede tal sammenlignet med sidste års budget, kan vi se, at vi til trods for alle de nye krav, der implicit ligger i de nye bestemmelser for parlamentsmedlemmer og parlamentsmedlemmernes assistenter, har det, jeg vil mene er en usædvanlig rimelig stigning på noget under 4 %.
<P>
Gruppen for Det Europæiske Folkeparti (Kristelige Demokrater) og De Europæiske Demokrater, for hvilken jeg har den ære at fungere som ordfører på dette område, satte sig et større mål for budgettet for 2010 i begyndelsen af proceduren. Vi vil gerne koncentrere Parlamentets ressourcer om de områder, hvor Parlamentet virkelig har beføjelser og magt, hvilket er de lovgivningsmæssige områder. Vi vil gerne ophøre med at være en masse mennesker, der beskæftiger sig med ting, hvor Parlamentet ikke har noget at skulle have sagt, og at ophøre med at have for få mennesker og ressourcer på de områder, hvor Parlamentet reelt kan gøre en forskel via lovgivningen. Vi mener derfor - og vil drøfte dette igen ved førstebehandlingen - at den oprindelige udgift afspejler den for os rigtige prioritering, og vi er enige i ordførerens fremhævelse af spørgsmålet om flersprogethed og bygninger, hvilket er spørgsmål, vi altid har prioriteret meget højt, men med særlig vægt på lovgivningen.
<P>
Jeg vil gerne slutte, som jeg begyndte, nemlig med at sige, at dette ikke er tidspunktet til mærkelige påfund og nytteløse udgifter. Det er tidspunktet til at stramme bæltet ind med henblik på at være seriøse og koncentrere sig om det nødvendige. Med hensyn til de tre store flerårige programmer web-tv, museum for europæisk historie og især besøgscentret ønsker vi at udtrykke garanti for, at der sker fremskridt, således at der i budgettet for 2010 fortsat er støtte til disse projekter, men altid på grundlag af en filosofi om korrekt, seriøs og ihærdig kontrol.
<SPEAKER ID="158" NAME="Zbigniew Krzysztof Kuźmiuk" LANGUAGE="PL">
Fru formand! Som ordfører for Gruppen Union for Nationernes Europa i forbindelse med forhandlingen om overslaget over Europa-Parlamentets indtægter og udgifter for 2010 vil jeg gerne henlede opmærksomheden på tre forhold. For det første bør vi støtte ordførerens forslag om at vedtage det foreliggende udkast til overslag over Parlamentets indtægter og udgifter for 2010 i den form, der er vedtaget af Europa-Parlamentets Præsidium i april i år. De endelige budgetafgørelser bør overlades til Parlamentet i næste periode ved at forpligte det til at analysere bestemte budgetposter igen i september 2009.
<P>
For det andet bør vi også se positivt på, at man i det netop vedtagne budgetoverslag forventer en udgiftsvækst på blot 2,72 %, hvilket betyder, at der på nuværende tidspunkt ikke er brug for den udgiftsstigning på 4 %, som tidligere blev foreslået, og også at Parlamentet i den nye periode vil have et stort spillerum på dette område til efteråret.
<P>
For det tredje og sidste vil jeg gerne bakke kraftigt op om ordførerens forslag på området flersprogethed, især for at sikre, at alle parlamentsmedlemmer har lige adgang til oversættelses- og tolketjenester. Det er også værd at støtte punkterne vedrørende informations- og kommunikationsteknologi for Parlamentet, især planen om at muliggøre den bedste anvendelse af disse ressourcer.
<SPEAKER ID="159" NAME="Vladimír Maňka" LANGUAGE="SK">
Fru formand! Jeg vil gerne afslutte dagens forhandling med at takke begge mine kolleger for deres udtalelser. Jeg vil også gerne takke repræsentanterne for alle institutionerne, herunder Europa-Parlamentet, med hvem vi har haft rigtig mange drøftelser i de seneste tre måneder med henblik på udarbejdelse af deres budgetter. Jeg vil gerne takke Budgetudvalgets formand, hr. Böge, skyggeordførerne og koordinatorerne i de politiske grupper, mine kolleger samt rådgiverne og de ansatte i Budgetudvalget, som deltog i de fleste af drøftelserne. Det er takket være alle disse personer, at det i de fleste tilfælde er lykkedes os at finde en fælles tilgang og en fælles løsning.
<P>
På grund af valget til Europa-Parlamentet i begyndelsen af juni havde vi meget kort tid til rådighed til at udarbejde og drøfte budgetforslaget og endnu mindre tid til at nå frem til kompromisløsninger. Desuagtet lykkedes det os at finde dem, og jeg kan nu sige, at resultaterne af vores samarbejde vil få en positiv indvirkning på Europa-Parlamentets arbejde. I forbindelse med forberedelsen af budgettet for 2010 oplever vi imidlertid de største ændringer af Europa-Parlamentets strukturer i de sidste 10 til 12 år. Det er en stor udfordring for Europa-Parlamentets ledelse og for os alle. Jeg tror, vi ved årets udgang vil kunne sige, at vi sammen har banet vejen for større effektivitet i Europa-Parlamentets samt andre EU-institutioners arbejde.
<SPEAKER ID="160" NAME="Formanden">
Forhandlingen er afsluttet.
<P>
Afstemningen finder sted tirsdag den 5. maj 2009.
