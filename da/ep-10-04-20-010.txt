<CHAPTER ID="010">
Kirgisistan (forhandling) 
<SPEAKER ID="231" NAME="Formanden">
Det næste punkt er en redegørelse fra næstformanden i Kommissionen/EU's højtstående repræsentant for udenrigsanliggender og sikkerhedspolitik om Kirgisistan.
<SPEAKER ID="232" NAME="Catherine Ashton">
EU's højtstående repræsentant for udenrigsanliggender og sikkerhedspolitik, næstformand i Kommissionen. - (EN) Hr. formand! Jeg glæder mig over at få lejlighed til at afgive en redegørelse om Kirgisistan. Som det er Parlamentet bekendt er situationen i landet noget ustabil og spændt. Kirgisistan har tiltrukket sig mange mediers opmærksomhed, og jeg har fuldt udviklingen tæt fra begyndelsen og har afgivet to redegørelser henholdsvis den 7. april og den 8. april.
<P>
Jeg sendte næsten omgående en delegation ledet af EU's særlige repræsentant, Pierre Morel, til Kirgisistan, og vi holdt tæt kontakt under hele hans besøg.
<P>
EU, FN og OSCE's koordinerede indsats, der blev indledt sidste uge i Bishkek, fortsætter i øjeblikket og vil fortsætte, indtil krisen og konsekvenserne heraf er overstået. I går talte jeg med Kasakhstans udenrigsminister, hr. Saudabajev, der i dag besøger Bishkek som formand for OSCE, og som bogstavelig talt lige har sendt mig en meddelelse om, at han har udført sine opgaver.
<P>
Præsidentens tilbagetræden, der er hjemlet i artikel 50 i Kirgisistans gældende forfatning, og hans udrejse af landet ventes at mindske den politiske spænding. Dette er imidlertid ikke ensbetydende med, at krisen er slut, og vi har et vigtigt stykke arbejde foran os.
<P>
For det første bliver vi nødt til at sikre stabilitet og offentlig orden, og selv om situationen generelt er faldet til ro, fortsætter volden. I går blev der rapporteret om så mange som fem dræbte som følge af uroligheder i Bishkeks forstæder. Alle sider skal være forsigtige og undgå provokationer. Genindførelsen af lov og orden skal prioriteres. Borgerne og virksomhederne i Kirgisistan skal kunne have en hverdag, som ikke er præget af frygt for deres liv eller fysiske integritet.
<P>
Det andet problem vedrører den midlertidige regerings legitimitet. Selv om præsident Bakijev officielt er trådt tilbage, er det nødvendigt, at den midlertidige regering forpligter sig til en klar plan for, hvordan en tilbagevenden til den forfatningsmæssige og demokratiske orden og retsstaten skal ske.
<P>
Der er blevet offentliggjort elementer af en sådan "køreplan", idet der er ved at blive udarbejdet en ny forfatning, som sendes til folkeafstemning, og der skal afholdes præsident- og parlamentsvalg.
<P>
Vi vil med glæde se på sådan en plan. Det, der i denne forbindelse er væsentligt for os, er, at forfatningsprocessen er inklusiv, og at befolkningen bliver inddraget. Repræsentanter for alle parter og etniske grupper bør kunne bidrage til et nyt forslag til en forfatning, før dette sendes til folkeafstemning.
<P>
Jeg må sige, at de tidlige takter er opmuntrende. Jeg håber, at de også vil blive bekræftet de følgende dage, og jeg vil drøfte dette med ministrene i Luxembourg på mandag.
<P>
Hvis vi får vished for, at den midlertidige regering vil forpligte sig til en hurtig tilbagevenden til legitimitet og virkelig ønsker at blive en del af den demokratiske familie, vil vi være rede til at yde den nødvendige politiske, finansielle og tekniske støtte.
<P>
Med Europarådets Venedigkommission kan vi bidrage til arbejdet med forfatningsreformen og ajourføringen af valglovgivningen. Sidste års præsidentvalg viste os, at der er betydelig plads til fremskridt.
<P>
I samarbejde med OSCE er vi villige til at gøre en indsats med hensyn til forberedelserne af og metoderne til overvågningen af valgene, og i samarbejde med Kirgisistans befolkning er vi klar til at gøre, hvad vi kan, for at bidrage til at gøre deres ønsker om et demokratisk og åbent samfund til virkelighed.
<P>
For det tredje er det tydeligt, at Kirgisistan mangler materiel bistand. På meget kort sigt er vi villige til at yde enhver form for humanitær bistand, som de seneste begivenheder måtte have nødvendiggjort.
<P>
På grundlag af oplysningerne fra vores partnere i området, Røde Kors og FN's Udviklingsprogram, synes der på nuværende tidspunkt ikke at være omfattende humanitære behov, der ikke er opfyldt. Der kan imidlertid være særlige behov for lægelig assistance. Kommissionen vil gennem GD ECHO, naturligvis fortsat holde øje med den humanitære situation i landet og foretage de nødvendige tilpasninger.
<P>
Vi vil fortsat yde den bistand, der allerede er sat i gang, herunder især vedrørende menneskerettighederne, uddannelse og fattigdomsbekæmpelse.
<P>
Efter de sidste to ugers dramatiske begivenheder er det for det fjerde nødvendigt med ansvarlighed og retfærdighed. Over 80 personer døde, og mange hundrede blev såret, da der blev åbnet ild mod demonstranter i Bishkek. Disse begivenheder kan ikke blot betragtes som et afsluttet kapitel. Vi har brug for, at der bliver skabt klarhed om det, der faktisk sket, om hvem der var ansvarlig, og om hvad der skal gøres for at undgå, at dette nogensinde gentager sig i fremtiden.
<P>
Den nylige krise har endelig vist, at der er behov for virkelige økonomiske og sociale reformer. Desværre viser eksemplet Kirgisistan, hvordan dårlig regeringsledelse og manglen på virkelige reformer kan føre til politisk ustabilitet og i sidste ende vold.
<P>
Omvæltningerne og de efterfølgende udbredte plyndringer samt nu stigningen i den organiserede og omfattende kriminalitet forværrer situationen yderligere.
<P>
På mandag vil jeg sammen med ministrene drøfte den politiske ramme for EU's vilje til at tage hånd om de mest presserende behov, men i dag er jeg naturligvis meget interesseret i at høre medlemmernes syn på sagen.
<SPEAKER ID="233" NAME="Elmar Brok" LANGUAGE="DE">
Hr. formand, Baroness Ashton, mine damer og herrer! Mange tak for Deres vurdering af situationen. Efter min mening er Deres vurdering korrekt, nemlig at vi først og fremmest skal forsøge at genindføre lov og orden og beskytte menneskelig og herefter begynde at bygge videre på dette fundament.
<P>
På den anden side er det, som nævnt i den sidste bemærkning, tydeligt at se, i hvor høj grad der er behov for økonomisk og social udvikling, da dette ligeledes er en vigtig målestok for politisk stabilitet. Dette omfatter naturligvis også lighed, idet dette aspekt ofte er taberen som følge af korruption og andre tilsvarende faktorer. Uanset om dette er berettiget eller ej, er det indlysende, at lighed var en af årsagerne til sammenstødene.
<P>
Vi skal klar over, at disse lande er tilstrækkeligt ustabile til, at vores indsats for at bibringe stabilitet gennem bidrag til en forbedring af statsopbygningen, demokrati og retsstaten er af afgørende betydning. Hele denne region er af stor strategisk betydning for os, og det gælder ikke blot de enkelte lande. Årsagen hertil er ikke blot de tilgængelige energikilder, men området som helhed, og især hvis vi tager den religiøse overbevisning i hovedparten af Sovjetunionens tidligere republikker i betragtning. Hvis denne overbevisning udviklede sig til fundamentalisme, kunne resultaterne blive katastrofale for os.
<P>
Det er derfor særdeles vigtigt for os at yde bistand til disse lande, og dette skyldes ikke selve bistanden, men ligeledes vores interesser.
<P>
Vi bør huske, at nabolandene i regionen, og nogle af disse er meget store, er ansvarlige for at sikre, at disse svagheder ikke udnyttes med henblik på at genetablere gamle magtforhold, der ikke ville muliggøre en moderne udvikling.
<SPEAKER ID="234" NAME="Hannes Swoboda" LANGUAGE="DE">
Hr. formand, Baroness Ashton! Jeg ønsker ligeledes at takke Dem for Deres redegørelse. En diktator eller en præsident, der opfører sig som en diktator, er blevet fjernet fra magten. Hans efterfølger fejrer det og glæder sig til at indføre demokrati for sine undersåtter. Efter et par måneder befinder han sig i samme situation, og det virker som om, demokratiet kun er blevet genindført for at bane vej for behagelige, vellønnede stillinger til hans søn eller andre familiemedlemmer.
<P>
Vi håber, at denne cyklus ikke begynder igen, og at fru Otunbajeva har en anden tilgang. Hendes fortid og den holdning, som hun ofte har gjort til kende, er tegn på, at dette er tilfældet. Tegn er imidlertid ikke nok. Vi har brug for rigtige beviser. Hvis hun ikke skal lide samme skæbne som sin forgænger, skal hun lægge en anden strategi og sikre, at hun hjælper sit lands befolkning. Jeg håber, at præsidenten, der er blevet sat fra bestillingen, vil være fornuftig nok og undlade at give anledning til nye uoverensstemmelser, og at han vil gøre et reelt forsøg på at leve et fredeligt liv i eksil, hvilket vil give den kirgisiske befolkning en chance for at opbygge en demokratisk stat.
<P>
Desværre er den situation, som jer beskrev, ikke kun kendetegnende for Kirgisistan. Der kan ligeledes findes tilsvarende forhold i andre lande. Vi ønsker Kasakhstans repræsentant held og lykke med opgaven på vegne af Organisationen for Sikkerhed og Samarbejde i Europa (OSCE). Situationen i Kasakhstan er imidlertid også langt fra ideel. Det samme gælder Usbekistan og andre lande. Vi skal følge op på spørgsmålet om, hvordan vi kan tilskynde til udviklingen af demokrati i disse lande, da det ikke er et produkt, som vi bare kan levere, men som derimod skal spire i disse lande. Det er, som nævnt af hr. Brok, en meget følsom region. Hr. Morel udfører et godt stykke arbejde som særlig repræsentant, men det er ikke nok.
<P>
Jeg ønsker at erindre alle om, at der i løbet af det tyske formandskab med dr. Steinmeier blev udarbejdet en strategi for Centralasien, som vi har hørt meget lidt om for nylig. Jeg anmoder Dem derfor om at tage denne strategi op igen og omdanne den til en stabilitetsstrategi for regionen. Dette omhandler ikke blot energiforsyningen fra Turkmenistan og hele vejen til Kasakhstan Det drejer sig ligeledes om stabilitet og især den politiske stabilitet i en region, der ligger meget tæt på Afghanistan. Vi ved, at situationen i nogle lande såsom Usbekistan er meget skrøbelig og problematisk. I sidste ende er det naturligvis et spørgsmål om menneskelighed, da der faktisk ikke burde være nogen ofre overhovedet.
<P>
I lyset heraf bliver vi nødt til at gøre et nyt forsøg på at fastlægge en strategi for Centralasien, som omfatter økonomi, demokrati og menneskelighed. Jeg anmoder om, at De bruger eksemplet Kirgisistan som påskud for at forny denne strategi for Centralasien og give den nye impulser.
<SPEAKER ID="235" NAME="Niccolò Rinaldi" LANGUAGE="IT">
Hr. formand, Baroness Ashton, mine damer og herrer! Der er en vidunderlig afsluttende passage i det kirgisiske epos "Manas", der ikke er et lille litteraturværk, idet det er 20 gange mere omfangsrigt end Odysséen og Illiaden tilsammen og ligeledes er en hjælp til at forstå dette lands historie, hvor hustruen til den helt, der repræsenterer hele befolkningen, drager ud for at værne om mindet om helten og beskytte det mod fjendtlige angreb samt for at beskytte heltens gravsted.
<P>
Denne form for hengivenhed over for fællesskabet og over for befolkningen er det, vi burde forvente af Kirgisistans nye herskende klasse, der faktisk ikke er så ny igen. Naturligvis vil jeg råde den højtstående repræsentant til at indtage en konstruktiv og så at sige positiv, om end forsigtig, holdning over for den midlertidige regering, men ligeledes at opfordre til vedtagelsen af en række reformer og en vifte af tydelige foranstaltninger.
<P>
Vi skal ikke blot anmode om en international kommission, der skal efterforske hændelserne, eller om en entydig plan for genindførelsen af demokrati, da denne midlertidige regering i sagens natur ikke godkendes som en legitim regering i offentligheden, men ligeledes om reformer til en konsekvent og effektiv bekæmpelse af korruption, og endelig skal vi anmode om, at Kirgisistan gøres uafhængig af den dømmende magt, hvilket langt fra er tilfældet i dag.
<P>
I tilknytning til problemet vedrørende både den dømmende magt og korruptionen skal der endvidere gennemføres effektiviseringer i den særdeles undertrykkende og bureaukratiske nomenklatur og offentlige forvaltning. Dette er i realiteten den første rigtige prøve på EU's nye strategi for Centralasien i en kritisk nødsituation af den art, der for øjeblikket råder i Kirgisistan.
<P>
Vi må ikke lade dette land, hvor USA's indflydelse nu er meget begrænset, ende med blive fanget i det nuværende Ruslands temmelig kvælende favntag, og jeg er således af den opfattelse, at vi nu har en mulighed for at forpligte os.
<SPEAKER ID="236" NAME="Ulrike Lunacek">
for Verts/ALE-Gruppen. - (DE) Hr. formand, Baroness Ashton! Vi ved, hvor stort et håb, befolkningen havde i 2005, hvor Tulipanrevolutionen fandt sted, om at alt ville ændre sig, når der blev indsat en ny præsident, som virkelig tog befolkningens behov og interesser alvorligt med hensyn til demokrati og medbestemmelse. Desværre blev disse håb ikke indfriet, og nu har denne præsident lidt samme skæbne som sin forgænger.
<P>
EU skal gøre væsentlig indflydelse gældende i denne situation. Baroness Ashton! Jeg glæder mig over Deres oplysning om, at De har sendt den særlige repræsentant, hr. Morel, til regionen. Efter min mening er det både fornuftigt og nyttigt. På nuværende tidspunkt er det imidlertid lige så nødvendigt for EU at revidere sin Centralasien-strategi og derved virkelig gøre den effektiv. Jeg håber, at Rådet vil tage fat på denne opgave på mandag.
<P>
Kan De oplyse mig om, hvordan De agter at håndtere denne opgave? Hvordan har De planlagt at sikre, at der igangsættes en virkelig omfattende proces med henblik på udarbejdelse af en forfatning med inddragelse af alle, som De har foreslået? Vi bliver nødt til at hjælpe denne region og Kirgisistan med at bevæge sig i retning af samarbejde og væk fra konfrontation. Jeg mener, at dette er vigtigt for fremtiden i hele regionen og generelt set.
<SPEAKER ID="237" NAME="Marie-Christine Vergiat" AFFILIATION="GUE/NGL">
(FR) Hr. formand, fru næstformand, mine damer og herrer! Situationen i Kirgisistan er faktisk særdeles ustabil. Dette land har været og er måske stadig et af de lande, der syntes at være mest åbent over for oprettelsen af demokratiske institutioner.
<P>
Tulipanrevolutionen i 2005 gav igen et uendelig stort håb. Hr. Bakijev er dumpet. Han har været ude af stand til at opfylde befolkningens behov og krav. Han har ladet korruptionen blomstre og har selv deltaget heri med en vis slægtsfølelse. Han har tømt skabe og skuffer, hvis man skal tro visse forlydender, og han har indsat et stadigt mere autoritært regime, som politiske modstandere, menneskerettighedsforkæmpere og journalister har betalt en høj pris for.
<P>
Efter optøjerne den 7. april blev der indsat en midlertidig regering, men på trods af alt det, lader det ikke til, at hr. Bakijev har kastet håndklædet i ringen, selv om han har forladt landet, og i går var der som sagt faktisk nye optøjer i den sydlige del af landet og rundt om hovedstaden.
<P>
Fru kommissær! Dette land har faktisk en væsentlig strategisk betydning og ikke kun i militære henseender. Det må ikke udvikle sig til en legeplads for visse stormagter. På trods af nogle drøftelser er EU stadig ikke til stede i et tilstrækkeligt omfang i denne region. EU's støtte og diplomatiske tilstedeværelse er fortsat halvhjertet. Man behøver blot at læse dagens reportager om situationen i Kirgisistan for at blive overbevist om, at dette er tilfældet. Dette drejer sig ikke blot om USA, Rusland eller Kasakhstan, som for nuværende er formand for OECD. EU's støtte er af afgørende betydning for at sikre landets uafhængighed. Baroness Ashton har ret i, at det skal prioriteres at genindføre retsstaten, men vi skal meget hurtigt gå længere end det og, som bemærket af nogle af de øvrige medlemmer, gennemføre en rigtig strategi for denne region.
<P>
Ja, vi skal hjælpe dette land med at bekæmpe fattigdom, for 40 % af den kirgisiske befolkning lever under fattigdomsgrænsen. Ja, vi skal fremme den økonomiske udvikling og som sagt især med hensyn til uddannelse, sundhed, men ligeledes vand, der er af afgørende betydning i denne del af verden. Ja, naturligvis skal vi støtte demokratiet og beskytte menneskerettighederne. Dette er nu yderst presserende.
<P>
Vores opgave, fru kommissær, kan og skal være at hindre dette land i at svinge i retning af fundamentalisme og et nyt autoritært regime. Dette indebærer ikke, at vi skal blande os i Kirgisistans interne anliggender, men derimod, at vi skal hjælpe Kirgisistans befolkning med at genvinde troen på demokratiet. Dette er vejen til at sikre, at landet kommer til at spille en væsentlig rolle i denne region.
<SPEAKER ID="238" NAME="Fiorello Provera" LANGUAGE="IT">
Hr. formand, mine damer og herrer! Situationen i Kirgisistan er af meget stor betydning for stabiliteten i Centralasien, som er en region af særlig interesse for EU som følge af forsyningen med råmaterialer og energi.
<P>
Efter urolighederne den 7. april er det nødvendigt at genskabe forhold, der vil føre til et frit, lovligt og hurtigt valg af et demokratisk styre, hvis dette er muligt i lyset af situationen i området. Det vækker bekymring, at kriminelle bander har stjålet en betydelig mængde våben med alle de risici for øget lovløshed, væbnede konflikter og terror i området, som dette indebærer.
<P>
Europa og andre, herunder OSCE kunne medvirke til at hjælpe landet med at udvikle institutioner, der er stabile, funktionsdygtige, mindre korrupte og mere demokratiske. En sådan støttegestus kunne være i form af en observatørmission i forbindelse med det kommende valg.
<P>
Vi kan imidlertid ikke foregive, at en ny forfatning eller et parlamentarisk styre vil være tilstrækkeligt til at sikre ægte demokrati. Dette afhænger uvægerligt af borgernes politiske udvikling og en udbredt overholdelse af loven og individets rettigheder. Vi skal yde langsigtet bistand til dette område.
<SPEAKER ID="239" NAME="Inese Vaidere" AFFILIATION="PPE">
(EN) Hr. formand! Sidste uges optøjer har ført Kirgisistan ind i en politisk, retslig og økonomisk krise. Landets forfatningsdomstol blev praktisk talt opløst, og den midlertidige regerings tiltag forekommer at være ukoordinerede. I mellemtiden har broderen til Kurmanbek Bakijev meddelt, at den håndskrevne afskedsbegæring er falsk, og at det ikke var Bakijev selv, der tog sin afsked.
<P>
Ifølge øjenvidner er der opstået nye lokale grupper, der forsøger at overtage styringen i regionerne. Desuden opstår der etniske grupperinger, der skaber frygt for mere vold mellem etniske grupper. Kriminelle grupper opererer uhindret i landet. Et stort antal våben er i omløb, og der gennemføres røverier. Beskyttelsen, sikkerheden og EU-borgernes interesser i Kirgisistan er stadig i fare.
<P>
Den nuværende midlertidige regering er ikke i stand til at modarbejde nogen af disse trusler. Situationen er fuldstændig uoverskuelig for lokalbefolkningen. EU's højtstående repræsentant, Baroness Ashton, har afgivet to redegørelser, hvori hun udtrykker bekymring, men der er i stedet et presserende behov for mere aktive og praktiske tiltag. Det er vigtigt, at EU indtager en målrettet holdning til situationen i Kirgisistan i dette strategisk vigtige land. Vi bliver nødt til at være til stede i landet i højere grad og samarbejde med FN, USA og OSCE for at beskytte de kirgisiske og EU's borgeres interesser, idet disse borgere på nuværende tidspunkt ikke er i stand til at beskytte deres liv og forsvare deres ejendom. Det er klart, at EU skal søge at få igangsat en uafhængig undersøgelse af årsagerne til og virkningerne af optøjerne.
<P>
Med hensyn til de materielle ressourcer i Kirgisistans nationalbank og i agenturet for investeringer og udvikling er det nødvendigt at foretage en vurdering af disse ressourcer, før der bevilges yderligere finansiel bistand. Passivitet og tøven fra EU's side og en manglende reel strategi og taktik kan resultere i en meget farlig udvikling og underminere EU's egne økonomiske og politiske interesser og troværdighed i denne region og i resten af verden.
<SPEAKER ID="240" NAME="Eleni Theocharous" AFFILIATION="PPE">
(EL) Hr. formand, Lady Ashton! I de 20 år, Kirgisistan har været uafhængigt, har det været ledet af et korrupt regime, og der er kun gjort beskedne fremskridt med hensyn til at forbedre landets demokratiske institutioner. Det har jeg ved selvsyn kunnet konstatere i de seneste 15 år, hvor jeg har været personligt involveret som OSCE-medlem mv.
<P>
De folk, der ledede landet frem til i går, og de folk, der omstyrtede dem, er alle brikker i det samme korrupte system. Hæren er i hovedstaden, hvor den i dette øjeblik foretager eftersøgninger og arrestationer. Vi er ikke desto mindre nødt til at give det nuværende regime en chance, da vi befinder os i sidste fase inden en borgerkrig og landets sammenbrud.
<P>
Befolkningen i Kirgisistan er et fredselskende folk, og jeg vil tro, at mange af Europa-Parlamentets medlemmer kender dem fra bogen af den berømte forfatter Chingiz Aitmatov, der var ambassadør i Bruxelles indtil for fire år siden. Finansielle bekymringer og sociale uligheder samt fremmede landes interventioner har imidlertid skabt eksplosioner, der i påkommende tilfælde kan føre til borgerkrig, og her er jeg lidt uenig i, hvorvidt den kirgisiske befolkning kan forhindre terrorisme.
<P>
Der er som sagt en reel fare for, at Kirgisistan opdeles i nord og syd, og udenlandske agenter puster til ilden, mens landets medlemskab af OSCE samt OSCE's konstante tilstedeværelse i Kirgisistan ikke synes at bære frugt i form af en demokratisering. Der er selvfølgelig en permanent humanitær krise, der måske ikke er akut, men de demokratiske institutioner er ikke blevet moderniseret eller forbedret i alle disse år. Folk lever et godt stykke under fattigdomsgrænsen.
<P>
Derfor er Europa-Parlamentet nødt til at intervenere sammen med de øvrige EU-institutioner - sammen med Kommissionen og Rådet - og revidere den hidtidige strategi på området.
<P>
En stærk delegation fra Europa-Parlamentet skal overvåge udviklingen i demokratiseringsprocessen og bevilge penge på kontrolleret vis med henblik på at udvikle institutioner og uddannelse, da destabiliseringen af Kirgisistan udgør en alvorlig fare for en destabilisering af hele det centrale og vestlige Asien samt af Europa. Hvis EU ønsker at spille en effektiv, fredsbevarende rolle, skal det handle nu.
<SPEAKER ID="241" NAME="Elena Băsescu" AFFILIATION="PPE">
(RO) Hr. formand! Situationen i Kirgisistan er særligt bekymrende. Landet har strategisk betydning i Centralasien. Det huser en amerikansk militærbase, der i høj grad bidrager til operationerne i Afghanistan, såvel som russiske tropper.
<P>
Det er uheldigt, at de seneste ugers protester har udartet til vold med tab af menneskeliv til følge. Myndighederne skal træffe foranstaltninger for at beskytte civile liv. Ikke desto mindre fandt der så sent som i går nye sammenstød sted mellem etniske kirgisere, russere og tyrker. I betragtning af at der bor store russiske og usbekiske samfund i dette land, vil stabiliteten i hele regionen blive berørt, hvis de interetniske konflikter fortsætter.
<P>
Til fru Ashton vil jeg sige, at EU skal være særlig opmærksom på konflikten i Kirgisistan, og at det skal levere humanitær bistand og involvere sig i en stabilisering af situationen.
<SPEAKER ID="242" NAME="Ivo Vajgl" AFFILIATION="ALDE">
(SL) Hr. formand, fru Ashton! Vi er samlet for at diskutere de alarmerende begivenheder i Kirgisistan og for at gøre vores yderste for at stabilisere situationen i landet. Det er særlig vigtigt, at EU har en præventiv strategi over for Kirgisistan, men det er også vigtigt, at vi i princippet bevarer et særligt engagement i et andet emne, der er fjernet fra dagsordenen for dette møde. Da det er aktuelt, og da der står menneskeliv på spil, føler jeg mig imidlertid forpligtet til at gøre Dem opmærksom på det. Jeg taler om forfatningen hos de saharanske aktivister - de fredsbevarende aktivister fra Vestsahara, der tilbageholdes i marokkanske fængsler, og som sultestrejker og risikerer deres liv. Amnesty International har også gjort os opmærksom på deres forfatning. Jeg vil derfor bede fru Ashton og hendes kolleger om straks at se på dette problem, da det ellers risikerer at være for sent.
<SPEAKER ID="243" NAME="Charles Tannock" AFFILIATION="ECR">
(EN) Hr. formand! De seneste begivenheder i Bishkek er alarmerende og en tragisk afslutning på tulipanrevolutionen eller farverevolutionen fra 2005, hvor præsident Bakiyev havde lovet demokrati og menneskerettigheder og i stedet leverede korruption, nepotisme og øget autokrati.
<P>
Kirgisistan er fortsat det mindste og fattigste land i Centralasien, og det har været udsat for en bekymrende infiltrering af radikale islamister i Ferganadalen i de seneste år, så stabilitet skal være EU's prioritet for regionen.
<P>
Det er ret og rimeligt at anerkende den nye Otunbayeva-regering. Det er et usædvanligt eksempel, hvor vi har en fælles interesse med Rusland, der faktisk støttede revolutionen og væltede Bakiyev-regimet. Præsident Roza Otunbayeva var i en kort periode ambassadør i Det Forenede Kongerige, så hun ved udmærket, hvordan EU fungerer.
<P>
Endelig er Centralasien en strategisk region på grund af energi og global sikkerhed, og den amerikanske luftbases operationelle kapacitet har også stor betydning med hensyn til at støtte ISAF i Afghanistan.
<SPEAKER ID="244" NAME="Piotr Borys" AFFILIATION="PPE">
(PL) Hr. formand! Fem år efter tulipanrevolutionen, hvor præsident Akayev trådte tilbage, har en blodig revolution fundet sted. Der kan selvfølgelig gives to grunde hertil. For det første problemet med nepotisme og korruption og for det andet landets finansielle og økonomiske problemer.
<P>
Fru Ashtons initiativ, der betyder, at hr. Morel i dag kan give os en udførlig beretning om, hvad der virkelig foregår i Kirgisistan, forekommer at være rimelig vigtig. Jeg har en inderlig opfordring vedrørende situationen i Kirgisistan. Landet er som bekendt under russisk indflydelse, ligesom det også har en amerikansk militærbase. EU's aktive deltagelse bør primært baseres på fundamentet for et demokratisk land, ligesom det skal sikre den interne sikkerhed. Mere end 80 dødsulykker er et dårligt signal for Kirgisistans opbygning. Jeg vil derfor gentage min inderlige opfordring og krydse fingre for fru Ashtons mission.
<SPEAKER ID="245" NAME="Cristian Dan Preda" AFFILIATION="PPE">
(RO) Hr. formand! Kurmanbek Bakiyev er hverken den første eller sidste politiske leder, der skaber skuffelse og desillusionering og behandles som en diktator efter det indledningsvise svage håb, hvor hans navn i begyndelsen blev forbundet med demokratisk optimisme.
<P>
Der er en enkel forklaring på denne situation. På grund af manglende stabile institutioner vil politikerne sandsynligvis skabe skuffelse og blive involveret i denne cyklus af konflikt, korruption og afpresning. Ingen af os skal glemme, at præsident Bakiyev har udnyttet det faktum, at der findes en russisk og en amerikansk militærbase på kirgisisk område, til fortsat afpresning af Vesten.
<P>
Løsningen består derfor i at oprette institutioner på basis af bred enighed, en bred høringsproces samt stor kompromisvilje blandt de politiske kræfter. Førsteprioriteten er imidlertid hurtigst muligt at bringe volden til ophør, sådan som den højtstående repræsentant sagde. Volden er alvorlig, og den skal hurtigst muligt bringes til ophør, da den ellers vil forhindre opbygningen af en politisk konstruktion.
<SPEAKER ID="246" NAME="Sergio Paolo Francesco Silvestris" AFFILIATION="PPE">
(IT) Hr. formand, Baroness Ashton, mine damer og herrer! Situationen i Kirgisistan er mildest talt alarmerende - særligt hvis vi tænker på udtalelserne fra den tidligere udenrigsminister, der mener, at Kirgisistans skæbne mere end nogensinde tidligere læner sig op ad det russiske økonomiske område og grænseområde.
<P>
En uge efter faldet af regeringen under ledelse af den tidligere præsident Bakiyev, der flygtede ud af landet i fly den 15. april, er der ingen, der har nogen idé om landets endelige politiske destination eller fremtidige politiske intentioner. Det står imidlertid klart, at den russiske forsvarsminister lettede den tidligere præsident Bakiyevs flyvetur, efter at folk gik på gaderne for at kræve hans afgang.
<P>
Der cirkulerer mange våben i Kirgisistan, der er et lille land med blot 5,3 mio. indbyggere, der som det eneste land i verden huser både en amerikansk og en russisk militærbase. Spændingen breder sig nu til nabolandene, og EU skal notere sig den prioritering og den mulighed, der opstår i denne tid, der først og fremmest handler om at undgå en mulig borgerkrig og hjælpe landet med at blive en demokratisk parlamentarisk republik med et stabilt præsidentskab inden for de næste seks måneder.
<P>
Som Baroness Ashton sagde, er alt dette muligt, hvis vi yder to former for præventive bidrag: for det første et diplomatisk bidrag, og for det andet - som den højtstående repræsentant sagde - et væsentligt materielt bidrag. Vores betimelighed med hensyn til at medvirke til at reducere og svække alle sociale spændinger vil have afgørende betydning.
<P>
Jeg vil opfordre Baroness Ashton til at gøre en hurtig og effektiv indsats, da dette bliver endnu en vigtig test for Europa. Vi befinder os ikke i Haiti, men i Kirgisistan. Lad os i det mindste forsøge at nå frem i tide denne gang.
<SPEAKER ID="247" NAME="Franz Obermayr" AFFILIATION="NI">
(DE) Hr. formand! Da Sovjetunionen gik i opløsning i starten af 1990'erne, troede mange, at de unge demokratier ville udvikle sig næsten af sig selv. Nu ved vi alle, at disse nye stater har arvet enorme problemer fra Sovjetunionen. Under den sovjetiske æra blev forskellene mellem de etniske grupper i det store hele undertrykt, hvilket er grunden til de mange religiøse og kulturelle konflikter i landene i dag. Demokrati opstår ikke bare fra den ene dag til den anden, og det opstår slet ikke, så længe korrupte klaner bliver rige på bekostning af landet og dets indbyggere.
<P>
Der går rygter om, at de snigskytter, der skød ind i mængden i Bishkek, var usbekiske og tadsjikiske lejemordere. Det ser ud til, at det var et forsøg på at fremprovokere en international konflikt, der kunne true hele Centralasien. Den europæiske udenrigspolitik bør medvirke til at afdramatisere situationen. Militær indgriben er imidlertid en forkert tilgang, hvilket tydeligt fremgår af den tyske tilstedeværelse i Afghanistan. Det er helt afgørende at levere intelligent og målrettet økonomisk bistand og udviklingsbistand. Vi skal prioritere korruptionsbekæmpelse og berøve de lokale klaner deres magt. Først når vi gør det, har demokratiet en reel chance i Centralasien.
<SPEAKER ID="248" NAME="Malika Benarab-Attou" AFFILIATION="Verts/ALE">
(FR) Hr. formand, mine damer og herrer! Europeana-projektet åbner for en ny og ambitiøs dimension. Med dette digitale bibliotek bliver diversiteten og rigdommen af vores kultur gjort tilgængelig. Det er afgørende, at vores forskellige lande bliver dybt involveret i dette projekt. Et afgørende aspekt af dette initiativ vedrører en grundlæggende værdi: respekten for kulturel og sproglig mangfoldighed.
<P>
En af vores kontinents horisonter er Afrika, men vi har tilsmudset denne horisont med slaveri og kolonialisme. Vi har pligt til at give anerkendelse og erstatning til de afrikanske folk. Dette behov kan ikke opfyldes af finansiel kompensation alene, men takket være Europeana-projektet kan vi være med til at give de afrikanske folk en del af deres kultur tilbage i form af deres mundtlige litteratur.
<P>
En malisk intellektuel ved navn Amadou Hampâté Bâ sagde engang: "Når et gammelt menneske dør i Afrika, er det et bibliotek, der brænder". Arbejdet med at digitalisere mundtlig litteratur - der ofte indsamles af hold af etnologer og antropologer - for efterfølgende at sikre fri adgang til den og gøre den universel gennem Europeana-projektet, er en metode til at beskytte og give liv til menneskehedens kulturelle mangfoldighed, som vi alle er knyttet til.
<SPEAKER ID="249" NAME="Catherine Ashton" LANGUAGE="EN">
Hr. formand! I dag sidder jeg også på Kommissionens plads. De ærede medlemmer har fremsat en række vigtige punkter, og i min korte taletid vil jeg forsøge at kommentere flest mulig af dem.
<P>
Hr. Brok, hr. Tannock og flere andre talte om betydningen af, at det er et af de fattigste lande i Centralasien samt en af de vigtigste modtagere af EU-bistand pr. indbygger. Jeg er helt enig i, at social og økonomisk udvikling er helt afgørende som en del af den strategi, vi skal følge. Fru Swoboda talte også om betydningen af at sørge for, at vi har en ægte politisk reform. Vi arbejder meget tæt sammen med FN og OSCE. De folk, der har været i regionen i de seneste par dage, har vedholdende sagt, at vi er nødt til at se på reformernes betydning for det næste, der sker, og jeg er helt enig med hensyn til regionens politiske stabilitet. Det er yderst vigtigt.
<P>
Vi er nødt til atter at se meget nøje på sagen. Der findes en strategi for denne del af Centralasien. Den bliver revideret, men jeg ser på den i forbindelse med tjenesten for EU's optræden udadtil samt det, vi skal gøre i denne region for at samle de forskellige elementer af støtte fra Kommissionen og Rådet. Efter min mening beskrev hr. Rinaldi og flere andre med rette, at vi skal være forsigtige, positive og konstruktive i vores holdning, og jeg er også enig med en række parlamentsmedlemmer, der talte om retsstatsprincippernes værdi og betydning. Det har afgørende betydning for alt, hvad vi gør i landet, at vi sørger for at retsstatsprincipperne overholdes og respekteres i både det juridiske system og i den politiske og forfatningsmæssige reform, der er så vigtig.
<P>
Hr. Lunacek talte om, at valgene langt fra levede op til de ønskede internationale standarder. Det var vist den præcise ordlyd i den briefing, jeg fik. De elementer, som jeg vil putte ind i blandingen af ting, vil naturligvis omfatte retsstatsprincipper, politiske og forfatningsmæssige reformer, valg samt den økonomiske forbindelse, som vi også ønsker at skabe. Et lille eksempel herpå er naturligvis det faktum, at det er et af de lande i området, der har store vandressourcer, og at det leverer vand til regionerne, hvilket de ærede medlemmer vil vide. Vi har hjulpet dem med deres vandforvaltning i mere end fem år, og forhåbentlig vil vi kunne vende tilbage til dette meget vigtige arbejde, så snart krisen er overstået, og en legitim regering er kommet ordentligt på plads.
<P>
Det er blot nogle af de elementer, jeg vil medtage. Efter min mening har vi en passende tilstedeværelse i regionen. Pierre Morel har været der i adskillige dage. Han er netop vendt tilbage. Han vil orientere hr. Borys fra Udenrigsudvalget den 27. april for at opdatere udvalget om alle begivenhederne. Vi skriver sammen med timers mellemrum og har talt sammen adskillige gange, og han har naturligvis også været i kontakt med andre kolleger. Han har været en stærk repræsentant for os, og jeg vil rose ham og hans hold for deres indsats.
<P>
Som hr. Provera sagde, kan man aldrig undervurdere demokratiets betydning. Efter min mening skal vi nå ud over nogle af de spørgsmål, som hr. Vaidere talte om: ustabiliteten, rygterne og usikkerhederne, der tydeligvis har enorm betydning. Som jeg tidligere har sagt, har vi tilkendegivet, hvad vi ønskede at gøre i løbet af de første afgørende dage, hvilket De forhåbentlig finder tilfredsstillende.
<P>
Afslutningsvis vil jeg sige, at nogle af de nuværende medlemmer af den regering, der er under dannelse, er de tidligere menneskerettighedsforkæmpere fra oppositionen, der blev undertrykt af den tidligere præsident, og som fik støtte fra EU inklusive naturligvis Europa-Parlamentets medlemmer. Så skønt jeg ikke nærer illusioner om politikkens natur i dette land og i denne region, er vi efter min mening nødt til at give regeringen en chance for at blive ordentligt sammensat, for at nå til enighed om de afgørende politiske og forfatningsmæssige reformer og for at afholde de lovede valg. Hvis den er villig til at gøre dette, bør vi også støtte den fremover. På denne baggrund er jeg meget taknemmelig for medlemmernes kommentarer, og vi vil forfølge den tidligere beskrevne strategi.
<SPEAKER ID="250" NAME="Formanden">
Forhandlingen er afsluttet.
<P>
Afstemningen finder sted i første mødeperiode i maj måned.
<P>
Skriftlige erklæringer (artikel 149)
<SPEAKER ID="251" NAME="Paolo Bartolozzi  " LANGUAGE="IT">
Den folkelige uro, der er brudt ud i de seneste dage i Kirgisistans hovedstad, har standset fremskridtene i "tulipanrevolutionen", der vakte håb om demokratiske ændringer i den tidligere sovjetiske republik i 2005.
<P>
Europa-Parlamentet følger nøje udviklingen i landets politiske krise, ikke kun på grund af landets afgørende geostrategiske betydning for Rusland og USA, men også fordi Centralasiens stabilitet samt politiske og økonomiske udvikling og det interregionale samarbejde har betydning for EU - ikke mindst på grund af Centralasiens betydning for vores energiforsyning og vores økonomiske og handelsmæssige partnerskab.
<P>
Vi skal forhindre en borgerkrig og et "nyt Afghanistan". Vi sætter vores lid til den diplomatiske mægling fra præsidenterne i USA, Rusland og Kazakhstan - sidstnævnte som formand for OSCE - i deres forhandlinger med den midlertidige kirgisiske regering om at få skabt lov og orden samt forfatningsmæssig legalitet, så man kan afholde frie valg og løse landets problemer.
<P>
Som formand for EU-Centralasien-delegationen håber jeg, at vi trods de seneste etniske sammenstød vil gøre vores yderste for at skabe national fred og en varig tilbagevenden til demokratiske tilstande i Kirgisistan.
<SPEAKER ID="252" NAME="Krzysztof Lisek  " LANGUAGE="PL">
En stabilisering af situationen i Centralasien vil sikre et godt samarbejde med EU. Ingen er i tvivl om, at Kirgisistan spiller en særlig rolle her. Kirgisistan er vigtig for EU af strategiske årsager - fordi det har energikilder og naturressourcer, og fordi det huser en amerikansk militærbase, der støtter NATO-styrkerne i Afghanistan. Samtidig har den manglende indførelse af passende reformer, efter at Kirgisistan fik sin uafhængighed, ført til den aktuelle dramatiske situation. Lad os i øjeblikket koncentrere os om at sikre civilbefolkningens sikkerhed og give dem humanitær bistand. Vi bør også gøre vores yderste for at forhindre en radikalisering af landet. Vi må ikke tillade, at der udbryder borgerkrig. På lang sigt er det helt afgørende at udvikle en ny strategi for hele regionen. Vi har brug for en hurtig udvikling af en særlig EU-holdning, der dækker centrale aspekter såsom forebyggelse af religiøs fundamentalisme, fattigdoms- og korruptionsbekæmpelse, opbygning af civilsamfundet, forsvar af menneskerettigheder og demokratisering. Vi bør i særdeleshed udsende et hold observatører til det næste valg. Vi skal være på forkant med det, der sker, og vi skal både undgå at blande os i indre anliggender og samtidig hjælpe Kirgisistan med at blive et demokrati og - når situationen stabiliseres - gennemføre effektive reformer. Efter min mening skal mere hjælp fra EU til Kirgisistan gives på betingelse af, at der indføres reformer, der sikrer lov og orden samt respekt for menneskerettigheder.
<SPEAKER ID="993" NAME="Kristiina Ojuland  " LANGUAGE="ET">
Jeg glæder mig over, at EU's særlige repræsentant er sendt til Kirgisistan. Vi skal kende den foreløbige regerings planer, vi skal have garantier for voldens ophør i Kirgisistan, og endelig skal der indføres demokrati og retsstatsprincipper. Under revolutionen i Kirgisistan beskyldte de nye magthavere præsident Bakiyev for begrænsninger af den frie presse, vold mod journalister, arrestationer af oppositionsledere, korruption, nedprioritering af demokratiske værdier samt for landets dårlige økonomiske situation. Vi bør således forvente, at Kirgisistan inden længe udvikles til et demokratisk land med retsstatsprincipper. Samtidig vil vores håb kun have sin berettigelse, hvis vi selv er villige til at bevilge ressourcer til planens gennemførelse, da der med Kirgisistans skrantende økonomi ikke er råd til at yde den nødvendige støtte til gennemførelse af de længe ventede sociale, økonomiske og politiske reformer. Med målsætningen om at skabe en bæredygtig udvikling i den centralasiatiske region skal vi ud over at tilbyde økonomisk bistand også tilbyde den midlertidige regering vores knowhow med hensyn til at gennemføre reformer på samme måde, som vi har gjort i Kosovo, Makedonien og andre steder. På dette område er det værd at bemærke, at Estland har ydet denne form for hjælp til både Ukraine og Georgien, hvilket viser, at man ikke skal undervurdere vores erfaringer med at kommunikere med befolkningen i de tidligere sovjetiske områder. Med det aktuelle regimeskifte kan vi ikke forpasse nogen chance for at fremme en tilnærmelse til demokratiske værdier i Kirgisistan. Det ville derfor være uansvarligt af os, hvis vi ikke støttede Kirgisistan og dermed gjorde det afhængigt af nogle af dets store naboer.
