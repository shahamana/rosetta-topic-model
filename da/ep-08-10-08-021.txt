<CHAPTER ID="021">
Indlæg af et minuts varighed om politisk vigtige sager
<SPEAKER ID="161" NAME="Formanden">
Næste punkt på dagsordenen er indlæg af et minuts varighed om politisk vigtige sager.
<SPEAKER ID="162" NAME="Georgios Papastamkos" AFFILIATION="PPE-DE">
(EL) Hr. formand! Som medlem af Udvalget om International Handel holder jeg mig naturligvis orienteret om forbindelserne mellem EU og Kina. Jeg har således bemærket, at ifølge tallene for 2007 er EU's handelsunderskud steget til ca. 160 mia. EUR.
<P>
Dette underskud er en konsekvens af de alvorlige barrierer, som blokerer for adgang til det kinesiske marked. Det skyldes bestemt også kinesiske produkters konkurrencemæssige fordel, men denne fordel bygger på økonomisk, social og miljømæssig dumping.
<P>
Dette ulige handelsforhold er imidlertid ikke den eneste årsag til bekymring. Der er også problemet med farlige varer fra Kina. Vi bør derfor - og dette budskab er primært henvendt til Kommissionen - sørge for, at varer fra Kina undergår en omhyggelig og effekt kontrol af hensyn til folkesundheden og beskyttelsen af de europæiske forbrugere og også af hensyn til europæiske varers konkurrencedygtighed.
<SPEAKER ID="164" NAME="Neena Gill" AFFILIATION="PSE">
(EN) Fru formand! De seneste dages uro på finansmarkederne har ændret verden. Vi har alle i nogen tid været bekymret over de potentielle problemer i det internationale finansielle system, men den nedgang, som med lynets hast har ramt den ene bank efter den anden, har været overraskende.
<P>
Jeg glæder mig derfor over de skridt, som den britiske regering i dag har taget for at øge stabiliteten. Selv om Det Forenede Kongerige ikke er med i euroen, er de foranstaltninger, som landet har truffet, alle i tråd med de beslutninger, som Økofin-Rådet traf i går. Jeg ville blot ønske, at nogle af landene i euroområdet havde gjort det samme. Hvis vi skal løse de udfordringer, som vi står over for, er der et presserende behov for, at EU viser lederskab og sammen med EU-landenes nationale regeringer udarbejder en strategi. EU skal indtage en central rolle, ikke en plads på bageste række, især hvis EU ønsker at nå ud til den europæiske befolkning.
<P>
Vi er imidlertid også nødt til at erkende, at denne krise skyldes markedssvigt og manglende, hensigtsmæssig lovgivning og er en følge af nogle beslutninger, som er truffet af nogle få egoistiske enkeltpersoner med fede bonusser, og som vil påvirke millioner, ja endog milliarder af mennesker rundt om i verden. Vi er nødt til at sørge for, at en sådan kriminel forsømmelighed aldrig kan finde sted igen, og vi skal have stillet de ansvarlige til regnskab for de fulde konsekvenser af deres handlinger.
<SPEAKER ID="165" NAME="Cristian Silviu Buşoi" AFFILIATION="ALDE">
(RO) Fru formand, mine damer og herrer! Jeg vil gerne benytte lejligheden til endnu engang at bede EU om i højere grad at engagere sig i forbedringen af sundhedsvæsenet i EU-medlemsstaterne.
<P>
Det er ganske vist rigtigt, at organiseringen af sundhedsvæsenet falder ind under medlemsstaternes kompetencer, men EU har også nogle beføjelser, og EU's vigtige rolle i sundhedssektoren blev bekræftet i Lissabontraktaten.
<P>
Befolkningen i EU bliver ældre, og den står over for nye trusler: pandemier, fysiske og biologiske ulykker og biologisk terror. Vi må sammen finde løsninger på alt dette.
<P>
Vi bør også udvikle en mekanisme for struktureret samarbejde mellem medlemsstaterne, en informationsudveksling og en mekanisme for bedste praksis for at forebygge, bekæmpe og behandle sygdomme i EU-landene.
<P>
Direktivet om grænseoverskridende sundhedsydelser var et rigtig godt initiativ. Jeg mener imidlertid, at det bør følges op af andre lige så modige initiativer, fordi EU-institutionerne bør påtage sig en vigtig rolle i indsatsen for at reducere sundhedsrelaterede uligheder.
<SPEAKER ID="166" NAME="László Tőkés" AFFILIATION="Verts/ALE">
(HU) Fru formand! Som kristen og som ungarer og som medlem af Parlamentet taler jeg nu til forsvar for et samfund bestående af en halv mio. mennesker af ungarsk afstamning, som bor i Slovakiet, der er en del af EU. Med andre ord taler jeg til forsvar for demokratiske, europæiske værdier. Jeg lykønsker Slovakiet med de økonomiske resultater, som landet har opnået, men jeg må med beklagelse sige, at slovakiske ungarere er ofre for yderliggående, nationalistisk propaganda, som har medført et skræmmende hysteri. Jeg vil gerne bede formanden, hr. Pöttering, Parlamentet og Kommissionen om at gribe ind over for denne grove overtrædelse af menneskerettighederne og mindretalsrettighederne og den manglende etniske tolerance, de verbale angreb og den forskelsbehandling, der finder sted i Slovakiet. Som medlem af Parlamentet er jeg parat til at påtage mig en rolle som mægler af hensyn til det gode forhold mellem Ungarn og Slovakiet.
<SPEAKER ID="167" NAME="Mieczysław Edmund Janowski" AFFILIATION="UEN">
(PL) Fru formand! Jeg vil gerne henlede Parlamentets opmærksomhed på kristnes situation i Vietnam. I 50 år har de været tvunget til at give afkald på deres tro, de er blevet frataget deres ejendom, og de er blevet forflyttet til forskellige regioner. I nyere tid har denne forfølgelse været særligt udtalt i Hanoi, hvor myndighederne har anvendt vold mod katolikker fra menigheden Thai Ha, der protesterer imod den uretmæssige konfiskation af jord tilhørende denne menighed, som ledes af redemptorister.
<P>
Den 31. august blev deltagerne i en procession eksempelvis udsat for grov vold. Over 20 personer kom alvorligt til skade og blev bragt til hospitalet. Journalister blev også udsat for vold, bl.a. Ben Stocking fra Associated Press. Lad os gøre alt, hvad vi kan for at sikre, at Vietnam, som i øjeblikket er medlem af FN's Sikkerhedsråd, overholder menneskerettighederne.
<SPEAKER ID="168" NAME="Gabriele Zimmer" AFFILIATION="GUE/NGL">
(DE) Fru formand! Her i aften er min betænkning om social integration og bekæmpelse af fattigdom, herunder børnefattigdom, det sidste punkt på dagsordenen. Der er tale om en initiativbetænkning, som behandles i henhold til forretningsordenens artikel 131a og 45 om kortfattede forelæggelser på plenarmødet, dvs. en forelæggelse uden en åben debat mellem medlemmerne og uden mulighed for at fremsætte ændringsforslag.
<P>
Jeg er imod den måde, som vi indskrænker vores egne, parlamentsmedlemmernes, rettigheder på, og opfordrer til, at vi som Europa-Parlament ændrer disse regler. Det kan ikke være rigtigt, at vigtige spørgsmål som fattigdomsbekæmpelse og social udstødelse ikke drøftes åbent i Parlamentet. Ikke desto mindre har udvalget haft livlige debatter og udarbejdet 200 ændringsforslag og 40 kompromisændringsforslag.
<P>
Der er tale om et spørgsmål af almen interesse, og vi nægter os selv nogle af vores egne rettigheder, når vi giver afkald på at drøfte spørgsmålet her i plenarforsamlingen.
<SPEAKER ID="169" NAME="Urszula Krupa" AFFILIATION="IND/DEM">
(PL) Fru formand! I Indien er antallet af kristne martyrer, som på grusom vis dræbes af hinduistiske bødler, fortsat stigende. Den katolske kirke opfordrer i forskellige dele af verden regeringer og internationale institutioner til at hjælpe kristne i Indien, Irak og Vietnam, foreløbig uden held. Desværre er forfølgelsen af kristne stadig forbundet med passivitet, og det gælder ikke kun i forhold til regeringen og retsvæsenet lokalt, men også andre demokratiske regeringer og internationale institutioner, som aktivt beskæftiger sig med andre tilfælde af menneskerettighedskrænkelser. Dette gælder også EU.
<P>
Jeg vil derfor gerne her i Parlamentet protestere imod, at menneskerettighedskrænkelser i Indien, Irak og Vietnam ignoreres - jeg henvender mig i den forbindelse også til Kommissionen - og jeg vil gerne opfordre til, at der gribes ind på diplomatisk niveau de steder, hvor sådanne barbariske handlinger har fundet sted. Passivitet over for forfølgelse kan være et tegn på en særlig form for forskelsbehandling af katolikker.
<SPEAKER ID="170" NAME="Sergej Kozlík" AFFILIATION="NI">
(SK) Fru formand! I løbet af de seneste 50 år er det stærke slovakiske mindretal i Ungarn bestående af over 200 000 mennesker stort set blevet udryddet. Samtidig vokser de ungarske mindretal i de omkringliggende lande, bl.a. Slovakiet. Paradoksalt nok har ungarerne i mange år overbevist europæerne om, at det er deres mindretal, der bliver undertrykt.
<P>
Flere siddende ungarske politiske ledere taler åbent om et større Ungarn. Desværre er dette gået ubemærket hen hos Europas fremtrædende politikere. Det ungarske parlament afholder et grænseoverskridende forum for ungarske parlamentsmedlemmer i Karpaterne. Repræsentanter for etniske, ungarske politiske partier i Slovakiet og Rumænien mødes åbent for at drøfte selvstændighed. I dagens Europa er sådanne synspunkter uacceptable og farlige.
<SPEAKER ID="171" NAME="Marian Zlotea" AFFILIATION="PPE-DE">
(RO) Fru formand! Rumænien står desværre over for et alvorligt problem, som bringer europæiske borgeres sikkerhed og sundhed i fare. Det drejer sig om hospitalers brug af ikkesteril operationstråd, som importeres fra Kina.
<P>
Det rumænske sundhedsministerium har kendt til problemet siden august, men trods advarsler om, at brugen af denne type tråd kan forårsage infektioner eller endog føre til, at patienter dør, greb det ikke ind i tide.
<P>
Der blev slået alarm, efter at en patient døde på hospitalet som følge af en infektion, og andre patienter er i samme fare. Jeg mener, at dette er en advarsel ikke kun til Rumænien, men til hele Europa.
<P>
Det er en meget alvorlig sag, at flere og flere produkter, som importeres fra Kina, skaber usikkerhed og bringer europæiske borgeres sundhed og sikkerhed i fare.
<P>
For ikke så længe siden havde vi problemer med slik, der var forurenet gennem mælkepulver indeholdende melanin, ligeledes importeret fra Kina. Vi indfører varer fra Kina, fordi de er billigere, men jeg mener, at Europa burde lade borgernes sundhed komme i første række.
<P>
Jeg beder kommissær Vassiliou om at iværksætte en undersøgelse for at forhindre nye tilfælde i medlemsstaterne. Vi har behov for hasteforanstaltninger, så vi kan få undersøgt disse produkter og standse importen til det indre marked i tide.
<SPEAKER ID="172" NAME="Pierre Pribetich" AFFILIATION="PSE">
(FR) Fru formand! Den svage efterspørgsel efter nye biler er et bevis på tilbagegangen i Europas bilindustri. En af de største franske bilproducenter har netop meddelt, at 4 000 franske arbejdspladser vil blive nedlagt, plus 2 000 arbejdspladser på europæisk plan.
<P>
Trods en indtjeningsfremgang på 37 % i første halvår står virksomheden alligevel fast på at ville indføre flere nedskæringer. I forbindelse med rationaliseringer er der alt for stort fokus på rentabilitet, hvilket går ud over ambitiøse erhvervspolitikker, og hvad der er endnu alvorligere, går ud over arbejdstagerne.
<P>
Jeg vil gerne gøre mig til talsmand for arbejdstagerne, som er hårdest ramt af disse tiltag, og som er ofre for denne situation, og opfordre virksomheden til at genoverveje sin strategi og samtidig redde arbejdspladser.
<P>
I en tid, hvor vi står over for en beskæftigelseskrise, bør dette være den vigtigste prioritet. I det lys bør beslutningen om forslaget til forordning om nedbringelse af CO2-udledningen fra nye køretøjer indeholde en afvejning af forskellige aspekter: bæredygtig udvikling og beskyttelse af beskæftigelsen gennem innovative erhvervspolitikker på alle plan, særligt det sociale plan.
<SPEAKER ID="173" NAME="Marco Cappato" AFFILIATION="ALDE">
(IT) Fru formand, mine damer og herrer! De demokratiske principper krænkes i Italien, og det vil jeg gerne gøre mine kolleger opmærksom på. I det seneste halvandet år har det italienske parlament nægtet at udpege en dommer til forfatningsdomstolen, sådan som det er pålagt at gøre i henhold til den italienske forfatning, og i det seneste halve år har det italienske parlament nægtet at nedsætte et parlamentarisk tilsynsudvalg for informationssystemet.
<P>
Jeg har ikke tid til at gå i detaljer, men vi har tilsendt medlemmerne de nærmere oplysninger. Min kollega hr. Pannella har sultestrejket siden midnat lørdag i protest mod den italienske præsidents ulovlige handlinger. Vi har modtaget et tillidsvotum fra 25 medlemmer af Parlamentet, som har underskrevet en udtalelse i overensstemmelse med EF-traktatens artikel 7. Jeg har ikke mere tid, så jeg vil blot bede Dem om at læse udtalelsen og bakke op om den.
<SPEAKER ID="174" NAME="Milan Horáček" AFFILIATION="Verts/ALE">
(DE) Fru formand! Dette år markerer 60-året for FN's verdenserklæring om menneskerettigheder. I de seneste 60 år har utallige menneskerettighedsgrupper og -organisationer over hele verden brugt denne erklæring som grundlag for deres arbejde, f.eks. Charter 77 i Tjekkiet, Solidaritet i Polen og menneskerettighedsbevægelsen i Latinamerika.
<P>
Menneskerettighedspolitikken er stadig lige så vigtig i dag. Den har endnu ikke fundet vej til alle politikområder. Vi må ikke gøre menneskerettighederne til et særskilt anliggende uden for vores øvrige politikområder. Vi skal kæmpe for menneskerettigheder, selv om det indebærer visse ulemper. Menneskerettighederne er en grundlæggende værdi og et af de stærkeste fundamenter i det europæiske hus, så vi er derfor nødt til at tage større hensyn til dem også i vores eget arbejdet.
<P>
Jeg støtter således idéen om at gøre Underudvalget om Menneskerettigheder til et stående udvalg i kraft af dets store betydning.
<SPEAKER ID="175" NAME="Zdzisław Zbigniew Podkański" AFFILIATION="UEN">
(PL) Fru formand! Reformen af den fælles landbrugspolitik understreger med al tydelighed flere farer i forskellige dele af landbruget. Der er sagt meget om behovet for en reform af sukkermarkedet, tobaksmarkedet og frugt- og grøntsagsmarkedet. Der nævnes et behov for at forhøje kvoterne, bl.a. mælkekvoterne, og inddrage braklagte arealer til dyrkning af korn, mens der ikke gribes ind for at løse andre problemer, f.eks. de problemer, som de europæiske biavlere står med.
<P>
Bierne dør i stort tal på grund af en række sygdomme. De bedst kendte er varroa- og nosemasyge. Bier er også vigtige i forhold til bestøvning, og de er garant for biodiversiteten og naturens beståen. Derfor vil jeg gerne henlede Deres opmærksomhed på dette emne i dag, da vi normalt taler om bier i forbindelse med honning, propolis og bivoks. Var det ikke for fru Lullings betænkning, ville vi i Parlamentet uden tvivl ubekymret liste os uden om de problemer, der er forbundet med biavl. Det, der er behov for, er et hasteprogram til redning af bierne og biavlen i EU.
<SPEAKER ID="176" NAME="Ilda Figueiredo" AFFILIATION="GUE/NGL">
(PT) Fru formand! For nylig er flere virksomheder lukket i Portugal, især i tekstil- og beklædningsindustrien og primært i den nordlige del af landet, f.eks. tekstilfabrikken Oliveira Ferreira i Riba de Ave og flere virksomheder i områderne Barcelos, Santo Tirso og Fafe. De blev for nylig slået sammen med det multinationale selskab Lees fabrik i Évora. Desuden kan nævnes den trussel, som hænger over de ansatte i mange andre områder, f.eks. Vila Nova de Gaia og Lousada.
<P>
På baggrund af disse afskedigelser lever hundredvis af andre virksomheder ikke op til beskæftigelsesloven og bruger truslen om arbejdsløshed til at underbetale de ansatte, og unge og kvinder udsættes for forskelsbehandling, hvilket for nylig blev afsløret i en undersøgelse, som fagforeningen for ansatte i tekstil-, beklædnings-, skotøjs- og læderindustrien i Portodistriktet havde foretaget i underregionerne Tâmega og Sousa.
<P>
Det er derfor særlig vigtigt at vide, hvad Kommissionen agter at gøre i forhold til ordningen med dobbeltkontrol for handel med Kina, som udløber ved udgangen af i år, i lyset af behovet for at beskytte produktionen og beskæftigelsen i vores lande.
<SPEAKER ID="177" NAME="Witold Tomczak" AFFILIATION="IND/DEM">
(PL) Fru formand! I Indien er der ingen tegn på, at undertrykkelsen af kristne bliver mindre. Folk bliver fortsat dræbt på grund af deres religion - alene fordi de er kristne. Katolske kirker ødelægges. Volden rettes endda imod forsvarsløse nonner, som tager sig af fattige. Den indiske regering gør intet effektivt for at sikre landets overholdelse af menneskerettighederne, navnlig retten til livet og retten til trosfrihed.
<P>
EU, som har opbygget sin sprogbrug og sine institutioner på holdninger til menneskerettigheder, har endnu ikke for alvor gjort noget for at forsvare rettighederne for de kristne, som bliver dræbt i Indien. På topmødet mellem EU og Indien blev der ikke lagt pres på Indien for at få standset den martyrdød, som kristne lider. I anledning af 60-året for verdenserklæringen om menneskerettigheder afholder vi i Parlamentet en konference om menneskerettigheder. Har nogen af de udmærkede talere fremsat krav vedrørende rettighederne for de kristne, som i dag er forfulgt, og ikke kun i Indien? Vi må stille følgende spørgsmål: Tager EU og EU's ledere menneskerettighedsdoktrinen alvorligt? Gælder den ifølge EU alle mennesker? Anvendes der muligvis dobbelte standarder? Er formålet med prækenen af menneskerettigheder at forsvare alle typer mindretal, herunder seksuelle mindretal, men ikke rettighederne for de mennesker, som bliver slået ihjel på grund af deres kristne tro. Vågn op, Europa!
<SPEAKER ID="178" NAME="Irena Belohorská" AFFILIATION="NI">
(SK) Fru formand! Slovakiet har fra starten stræbt efter at skabe lige vilkår for alle landets borgere. Der er ingen tvivl om, at Slovakiet i dag er et perfekt eksempel på, hvordan nationale mindretal skal behandles. Det samme kan ikke siges om Ungarn, hvor det slovakiske mindretal på brutal vis blev assimileret.
<P>
Af alle de nationale mindretal, der bor i Slovakiet, indtager det ungarske mindretal en særlig position. Det har et politisk parti, der er repræsenteret i det slovakiske parlament. Skolesystemet tillader undervisning på ungarsk fra børnehaven og hele vejen til universitetet, og mange studerende forlader universitetet uden at kunne tale slovakisk. Derfor betragter jeg oprettelsen af forummet for Det Karpatiske Bassin, som består af ungarske medlemmer af parlamenter i suveræne EU-medlemsstater, og hvis mål er at opnå selvstændighed, som en provokation og en absurditet, der ikke hører hjemme i det 21. århundrede.
<SPEAKER ID="179" NAME="Mairead McGuinness" AFFILIATION="PPE-DE">
(EN) Fru formand! Trods ængstelsen og bekymringen for banksektoren er der måske håb. Det glæder mig, at landbrugskommissæren er til stede og kan høre mit indlæg, for muligvis er det i en krisetid, at Europa faktisk kan vise sit værd.
<P>
Husk på BSE-krisen, hvor hele oksekødsindustrien og fødevaresektoren brød sammen, hvor tilliden var væk, og hvor EU reagerede ved at indføre strenge regler fra stald til tallerken, sporbarhed og bødestraffe.
<P>
Lad os sige til bankerne, at dette er deres BSE-krise, og at de vil rejse sig igen, men vil skulle reguleres på bedre vis. De vil skulle mærkes og kunne spores - personerne og pengene - og de, som anvender dårlig praksis, vil skulle straffes.
<P>
Men der er håb. Vi har erfaring, og jeg tror, at EU vil komme styrket ud af krisen, fordi vi vil være blevet bedre til at regulere.
<SPEAKER ID="180" NAME="Yannick Vaugrenard" AFFILIATION="PSE">
(FR) Fru formand! Jeg vil gerne vende tilbage til de forholdsvis uortodokse udtalelser fra hr. Barroso. Han antyder, at han vil være villig til at glemme de hellige konkurrenceregler og være mindre nøjeregnende med statsstøttereglerne.
<P>
Hvis det var et spørgsmål om at redde en bestemt europæisk industri, hvis det var et spørgsmål om at tillade medlemsstaterne at investere i forskning eller eventuelt at stille et ambitiøst europæisk lån til rådighed, ville jeg tilslutte mig denne U-vending. Der er imidlertid tale om et storstilet tilbagekøb af giftige finansielle produkter, som de finansielle aktører sidder inde med. Det er i sidste ende et spørgsmål om at redde de finansielle hooligans, som lader hånt om reguleringsmyndighedernes indsats.
<P>
Det er kun positivt, hvis Kommissionen reviderer sin programerklæring. Det skal imidlertid gøres ordentligt, ved at udvise større fleksibilitet i forhold til statsstøtte til truede strategiske sektorer i Europa og ved at fremme tiltag over for kreditvurderingsbureauer, bekæmpe spekulation i fødevarepriser og regulere spekulationsfonde. Det har vi krævet i årevis, og nu har vi beviset, for bekendelsen til den frie konkurrence og den åbne markedsøkonomi er nemlig tydeligvis endt i en blindgyde.
<SPEAKER ID="181" NAME="Marco Pannella" AFFILIATION="ALDE">
(FR) Fru formand! For en gangs skyld har vi anledning til at smile. I den aktuelle situation, hvor EU, tidligere tiders fædrelande, atter er i færd med at ødelægge vores europæiske fødselsret, er det ellers vanskeligt at finde de rette ord.
<P>
Og så kom der en overraskelse. I går offentliggjorde den franske avis Le Monde - og jeg vil gerne takke avisens nye redaktør Eric Fottorino for dette - en pragtfuld leder med en karikaturtegning af Plantu, hvor den ikkeinstitutionelle G4-gruppe, som vi lige har opfundet, er afbildet på følgende måde: Vi har tyskerne, italienerne, briterne og franskmændene, som er samlet for at ødelægge Europa, og som hver især tænker på deres egne små interesser, over for et Europa-Parlament, et selvbestaltet parlament, som stadig ikke formår at gøre sig forståelig. Tak Le Monde! Tak Plantu! Plantu som præsident!
<P>
(Formanden fratog taleren ordet)
<SPEAKER ID="182" NAME="Andrzej Tomasz Zapałowski" AFFILIATION="UEN">
(PL) Fru formand! I sine erklæringer udtrykker EU bekymring for beskæftigelsen og for den store sociale usikkerhed. Kommissionens håndtering af spørgsmålet om de polske skibsværfter er imidlertid i strid med disse erklæringer. I EU kan offentlig støtte anvendes til at subsidiere skrantende banker, og den kan uden restriktioner anvendes i områder, som tidligere var en del af det kommunistiske Tyskland. Hvad med ligebehandlingen af erhvervsvirksomheder? Skibsværfter i det, som vi kalder "det gamle EU", har modtaget støtte i mange år, og alt var fint. De nye medlemsstater, som skulle have mulighed for at indhente resten af Fællesskabet i økonomisk forstand, bliver af Kommissionen behandlet som erobret land.
<P>
Jeg er overbevist om, at de polske vælgere ved det kommende Europavalg vil vise, hvor store modstandere de er af denne europæiske solidaritet.
<SPEAKER ID="183" NAME="Gerard Batten" AFFILIATION="IND/DEM">
(EN) Fru formand! I årevis har jeg advaret om, at den europæiske arrestordre kunne anvendes til at undertrykke ytringsfriheden på internettet. Det er nu sket. Den 1. oktober blev Dr. Frederick Toben anholdt i Heathrow lufthavn på grundlag af en europæisk arrestordre udstedt i Tyskland for påståede fremmedhadske forbrydelser begået på internettet.
<P>
Dr. Toben er holocaustbenægter. Hans synspunkter virker frastødende på alle fornuftige mennesker, men det er ikke sagens kerne. Han er blevet arresteret i Storbritannien for at have offentliggjort sine synspunkter på internettet i Australien. Holocaustbenægtelse, hvor frastødende det end måtte være, er ikke ulovligt i Storbritannien eller Australien. Hvis denne europæiske arrestordre fuldbyrdes, beviser det, at såfremt nogen udtrykker deres holdning på internettet i vendinger, der er lovlige i deres eget land, kan de blive udleveret til et andet EU-land, hvor sådanne synspunkter er ulovlige. Det ville få omfattende konsekvenser for ytringsfriheden i nationalstaterne.
<SPEAKER ID="184" NAME="Péter Olajos" AFFILIATION="PPE-DE">
(HU) Fru formand! Efter striden om forureningen af floden Rába er endnu en østrig-ungarsk miljøbeskyttelsessag desværre til debat i Parlamentet. Den østrigske virksomhed BEGAS planlægger at opføre et affaldsforbrændingsanlæg med en kapacitet på 325 000 t affald i Heiligenkreuz, kun få hundrede meter fra den ungarske grænse. Det nye anlæg vil ikke kun kunne aftage lokalt affald, men også affald fra andre områder. Der er ualmindelig lav opbakning til projektet fra lokalsamfundene i både Østrig og Ungarn. En ting, der gør mig særlig bekymret, er, at forbrændingsanlægget vil blive opført en lille kilometer fra den ungarske by Szentgotthárd, som er beliggende i den fremherskende vindretning, og nationalparken Őrség, som er beskyttet i henhold til Natura 2000 og er en del af regionen Őrség, der for nylig vandt Eden-prisen. Opførelsen af anlægget vil få uforudsete konsekvenser for en ungarsk region, der er afhængig af sin smukke natur, nationalparker og grønne turisme.
<P>
Til sidst vil jeg gerne spørge, hvorfor det slovakiske medlem, som kom med et voldsomt hadefuldt udfald mod ungarere, fik lov til at tale ved to lejligheder. Det er et rent proceduremæssigt spørgsmål.
<SPEAKER ID="185" NAME="Monika Beňová" AFFILIATION="PSE">
(SK) Fru formand! Jeg vil gerne meget kraftigt opponere imod de bemærkninger, som vi har hørt her, hvor den slovakiske regering beskyldes for at sprede had og krænke nationale mindretals rettigheder i Slovakiet.
<P>
Til min kollega hr. Tőkés vil jeg gerne sige, at den slovakiske regerings politiske erklæring indeholder en erklæring om mindretalsrettigheder, og at regeringen således respekterer sådanne rettigheder. Jeg finder det dybt beklageligt, at de ungarske medlemmer under hver eneste mødeperiode i Parlamentet bruger disse taler af et minuts varighed til at angribe den slovakiske regering og i forlængelse heraf også de slovakiske borgere.
<P>
Den slovakiske regering sætter pris på gode forbindelser med sine naboer og ønsker gode forbindelser med sine naboer. Gode bilaterale forbindelser kræver imidlertid to parter. Indtil videre er det kun den slovakiske regering, der har rakt hånden ud.
<SPEAKER ID="186" NAME="Milan Gaľa" AFFILIATION="PPE-DE">
(SK) Fru formand! Resultaterne af Verdenssundhedsorganisationens treårige undersøgelse af sundhedsmæssige uligheder mellem forskellige befolkninger i verden er foruroligende. Situationen skyldes socioøkonomiske forhold, ikke biologiske faktorer. I Japan kan en pige eksempelvis i gennemsnit forvente at blive 83 år gammel, mens hendes forventede levetid i Lesotho i Afrika kun er 42 år. I Sverige er risikoen for, at en kvinde dør under en fødsel, 1 til 17 000. I Afghanistan er det forhold 1 til 8.
<P>
De, der bor i europæiske storbyers fattige områder, kan i gennemsnit forvente, at deres liv bliver 28 år kortere sammenlignet med dem, der bor i mere velstillede områder. En kombination af dårlige politikker, ringe sociale vilkår, et lavt uddannelsesniveau, middelmådige boliger, begrænset adgang til sunde fødevarer osv. er årsagen til, at de fleste mennesker ikke er så sunde, som de biologisk set kunne være. WHO's kommission om sociale determinanter mener, at ulighederne kan reduceres inden for relativt kort tid gennem en proaktiv tilgang.
<SPEAKER ID="187" NAME="Avril Doyle" AFFILIATION="PPE-DE">
(EN) Fru formand! Den nylige offentliggørelse af første Eurobarometerundersøgelse nogensinde om borgernes holdning til klimaændringer viser, at klimaændringerne er gået fra at være et nichespørgsmål i miljødebatten til at blive et centralt emne i EU-politikken.
<P>
I betragtning af den aktuelle økonomiske og finansielle uro i verden kan jeg fuldt ud forstå mine kollegers bekymringer, når vi som politikere tager fat på, hvad der uden tvivl er den største moralske, miljømæssige, sociale og økonomiske udfordring, som hele menneskeheden står over for, nemlig den globale opvarmning som følge af vores udledning af drivhusgasser, med andre ord klimaændringer.
<P>
De venter imidlertid ikke. København venter ikke, og vi kan ikke indtage en venteposition. Som ordfører for en af de fire betænkninger om klimaaftalen efter 2012 - nærmere bestemt revisionen af emissionshandelsordningen - har jeg fuld tiltro til, at vores regeringer på kortere sigt vil løse disse store økonomiske og finansielle problemer, som vi i dag står over for, og løse dem længe inden 2013. Selv om vi i politik normalt fokuserer på aktuelle problemer, må det ikke afholde os fra at lovgive på længere sigt, om situationen efter 2012 i forhold til disse yderst vigtige spørgsmål. I modsat fald vil historien ikke dømme os mildt.
<SPEAKER ID="188" NAME="Miloš Koterec" AFFILIATION="PSE">
(SK) Fru formand! Det er forvirrende at opleve Parlamentet blive misbrugt til angreb på slovakisk indenrigspolitik. Jeg lyttede nøje til indlægget af min ungarske kollega hr. Tőkés, og jeg må protestere imod hans ensidige opfattelse af de aktuelle begivenheder og hans omfattende angreb på Slovakiets indsats på området.
<P>
Jeg vil gerne understrege, at selv om den nuværende slovakiske regerings mindretalspolitik overholder alle europæiske standarder, ønsker regeringen faktisk at forbedre den yderligere.
<P>
Jeg vil gerne fordømme forsøgene på at misbruge specifikke og vanskelige situationer og udlægge dem som om, at der principielt er en dårlig holdning i regeringen, og frem for alt vil jeg gerne fordømme, at dette finder sted i Europa-Parlamentet. Ved bevidst at forsøge at score point på gnidninger og fordreje situationen vil vi blot fremprovokere og give næring til kunstige konflikter, som er nytteløse og unødvendige, og som gør tilværelsen i det slovakiske samfund kompliceret og ubehagelig.
<SPEAKER ID="189" NAME="Formanden">
Forhandlingen er afsluttet.
