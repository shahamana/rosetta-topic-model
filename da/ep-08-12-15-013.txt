<CHAPTER ID="013">
Indlæg af et minuts varighed om politisk vigtige sager
<SPEAKER ID="017" NAME="Formanden">
Næste punkt er indlæg af et minuts varighed om politisk vigtige sager.
<SPEAKER ID="018" NAME="Maria Petre" AFFILIATION="PPE-DE">
(RO) Hr. formand, mine damer og herrer! På vegne af alle kvinder i Rumænien vil jeg gerne her i dag takke medlemmerne for den store ære, vi allerede to gange har opnået ved at vinde prisen fra International Association for the Promotion of Women of Europe. Jeg vil navnlig takke parlamentet næstformand, Rodi Kratsa-Tsagaropolou.
<P>
Den første prisvinder fra Rumænien var Maia Morgenstern, en af vores store skuespillerinder, som vandt prisen i 2004. Den anden rumænske kvinde er dette års vinder, Monica Macovei, Rumæniens tidligere justitsminister. Monica Macovei fortjener denne anerkendelse fuldt ud for den ekstraordinære indsats, hun har gjort for at sikre, at Rumænien er på en europæisk rejse uden returbillet og uden forhindringer som f.eks. beskyttelsesklausuler.
<P>
Det andet spørgsmål vedrører Republikken Moldova. En uafhængig tv-station er blevet nægtet at få sin licens fornyet. Det drejer sig om PRO TV. Dette tiltag er ét af en række andre tiltag, der sigter mod at begrænse ytringsfriheden i landet.
<P>
Jeg opfordrer derfor både Kommissionen og Parlamentet til at stå fast denne gang og til, at vi specifikt og omgående kræver, at myndighederne i Chişinău standser disse krænkelser.
<SPEAKER ID="019" NAME="Gyula Hegyi" AFFILIATION="PSE">
(HU) Hr. formand! I øjeblikket kan vi ikke sige noget specifikt om fremtiden for klimapakken, da beslutningen først bliver truffet om nogle få dage eller uger. Jeg vil dog gerne understrege én ting, nemlig at fjernvarme er blevet undtaget fra den såkaldte klimaafgift. Jeg mener, at det er meget vigtigt. Initiativet til dette kom fra ungarske medlemmer, mig selv inklusive. Vi mener, at beboere i lejligheder med fjernvarme overvejende er personer med lav indkomst, der ikke ville kunne få råd til de ekstra udgifter. Desuden bør vi være bevidst om, at fjernvarme er miljøvenligt, og da individuel opvarmning under alle omstændigheder er fritaget fra klimaafgifter, mener jeg, at de indhentede midler bør gå til opdatering af fjernevarmesystemerne. Hvis vi moderniserer fjernvarmesystemet i central- og østeuropæiske lande med EU-finansiering, vil der naturligvis ikke længere blive behov for lignende fritagelser efter 2020.
<SPEAKER ID="020" NAME="Jules Maaten" AFFILIATION="ALDE">
(NL) Hr. formand! For nogle uger siden var den retsforfølgning, der blev indledt af juntaen i Burma i et forsøg på at sætte mange, mindst 100, medlemmer af oppositionen, herunder komikeren Zarganar og munken Ashin Gambira, bag tremmer efter en tvivlsom retssag, ved at blive afsluttet. Der blev uddelt strenge sanktioner, og samtidig er der ikke udsigt til, at menneskerettighedssituationen i Burma forbedres. I 2010 vil der blive afholdt valg i landet, og oppositionen har en del indvendinger mod valget - hvilket er berettiget - ikke mindst efter folkeafstemningen om forfatningen i maj 2008.
<P>
Sanktionerne mod og isolationen af regimet har i de seneste år desværre ikke rigtig bidraget til at ændre situationen. Jeg synes, at det er på tide at ændre strategi. Regimet har ingen idé om, hvad andre lande mener eller forventer, og nye generationer af ledere og militær vil ikke få ny indsigt, da de ikke er i kontakt med andre lande.
<P>
Jeg mener, at Parlamentet bør overveje at besøge Burma formelt eller uformelt for at etablere kontakt med oppositionen og sandsynligvis bør lægge fornyet og større pres på juntaen. Noget, der desværre ikke vil ske blot som følge af sanktionernes styrke.
<SPEAKER ID="021" NAME="László Tőkés" AFFILIATION="Verts/ALE">
(HU) Hr. formand! På denne dag i december 1989 opstod den bevægelse i Temesvár (Timişoara), der på en uge førte til, at den berygtede nationalistiske, kommunistiske og ateistiske Ceauşescus diktatur faldt på meget kort tid. Om morgenen den 15. december rejste ungarske medlemmer af den reformerede kirke sig med overraskende mod i forsvar for deres kirke og præst, jog Securitate- og militshåndlangerne bort og dannede en menneskekæde omkring kirken. Inden for nogle få timer sluttede hundredvis af rumænere, ungarere, tyskere, serbere, katolikker, baptister, lutheranere, ortodokse kristne og jøder sig til modstanden. Ved aftenstid var den fredelige bevægelse blevet til en demonstration mod kommunismen og regimet. I 1989 blev den transsylvanske by Temesvár (Timişoara) Rumæniens første frie by. Med Guds hjælp blev der gennem tro på handling skabt frihed. Æret være heltenes, martyrernes og ofrenes minde! Vi skal fortsætte reformerne! Vejen fra Rumænien til Europa går gennem Temesvár (Timişoara).
<SPEAKER ID="022" NAME="Giovanni Robusti" AFFILIATION="UEN">
(IT) Hr. formand, mine damer og herrer! Jeg har fundet ud af, at der i Italien alene hver dag destrueres 4 mio. kg fødevarer, der stadig kan spises, for en værdi af mindst 4 mio. EUR - hvilket omtrent svarer til halvdelen af, hvad Italien bruger på international bistand - og at situationen i mange andre lande i Unionen ligner den i Italien.
<P>
Det drejer sig her om fødevarer, der ikke har nået udløbsdatoen, men som destrueres eller fjernes fra markedet på grund af markedsføringsbestemmelser, for streng europæisk lovgivning og hensyn til virksomhedernes image. Spørgsmålet er allerede blevet rejst af den italienske minister Luca Zaia på det seneste møde i Rådet (landbrug), nemlig hvorvidt en bedre definition af Fællesskabslovgivningen og hensigtsmæssige støtteprojekter, såsom fødevarebanken eller "last minute market", ikke blot ville hjælpe den del af befolkningen, der lider under den økonomiske krise, en procentdel, der nu når op på tocifrede tal, men også afskaffe det, der under alle omstændigheder er et forfærdeligt spild.
<P>
Jeg opfordrer derfor de kompetente parlamentariske udvalg til at indlede en undersøgelse af emnet omgående, så vi kan få en løsning på det.
<SPEAKER ID="023" NAME="Věra Flasarová" AFFILIATION="GUE/NGL">
- (CS) Hr. formand, hr. kommissær, mine damer og herrer! Jeg vil gerne tale om Parlamentets delegations besøg i Prague Castle den 5. december 2008. Jeg vil gerne tilskrive den mangel på gensidig forståelse, der kom til udtryk der, den nervøsitet og utålmodighed, der tydeligvis var fremherskende på begge sider af forhandlingsbordet, og ikke manglende vilje, som er en følelse, der ikke længere er berettiget i dagens Europa. Jeg vil dog gerne give udtryk for bekymring på et enkelt punkt. Den Tjekkiske Republik blev informeret om drøftelserne på slottet via medierne og via forskellige aktører på den politiske scene, der tilføjede kommentarer til fordel for deres egen sag. Nogle angreb præsidenten, fordi det var til gavn for dem, og andre opfordrede til en ændring på EU-niveau ud fra et ønske om så vidt muligt at styrke deres offentlige omdømme. Jeg vil derfor tilskynde til gode manerer og større indbyrdes forståelse. Der er stadig mange åbne sår i Central- og Østeuropa, der kan udnyttes af de forkerte årsager. Denne sag kan få ubehagelige konsekvenser om seks måneder i forbindelse med valget til Europa-Parlamentet.
<SPEAKER ID="024" NAME="Formanden">
For at forhindre, at situationen eskalerer, vil jeg afstå fra kommentarer. Jeg vil dog sige, at Formandskonferencen har taget hånd om sagen.
<SPEAKER ID="025" NAME="Gerard Batten" AFFILIATION="IND/DEM">
(EN) Hr. formand! Verden står over for en økonomisk recession af hidtil ukendte proportioner, og pundets værdi falder i forhold til dollaren og euroen. Men muligheden for at justere pundet i forhold til andre valutaer er en fordel, som medlemmerne af euroområdet ikke har.
<P>
Civile uroligheder og oprør er brudt ud i Grækenland. Den græske forfatter, Mimis Androulakis, har sagt følgende: "Der er en dyb utilfredshed med den europæiske struktur blandt unge i dag. Vi kan ikke sænke prisen på euro for at sikre os en eksportfordel".
<P>
Medlemskabet af EU og euroen har ført til stigende leveomkostninger i Grækenland, og den yngre generation frygter, at dens fremtid bliver fattig. EU er et ideologisk projekt, som påtvinges de europæiske unge, der hellere vil leve i demokratiske nationalstater. Prisen for politisk ideologi er altid menneskelig elendighed.
<SPEAKER ID="026" NAME="Sergej Kozlík" AFFILIATION="NI">
- (SK) Hr. formand! I næsten alle europæiske lande findes der strenge retlige foranstaltninger mod holocaustbenægtelse og forherligelse af fascisme.
<P>
For at kunne bekæmpe udtryk for nynazisme og andre former for ekstremisme i Ungarn på en fornuftig måde er det nødvendigt at ændre ikke blot lovene, men også forfatningen. Ungarn har imidlertid manglet den politiske vilje til et sådant skridt i relativt lang tid. FIDES-partiet, som er medlem af PPE-DE-Gruppen, har nægtet at skærpe lovene for at kunne bekæmpe nationalisme og radikalisme mere effektivt. FIDES støtter således indirekte ekstremisme i Ungarn.
<P>
Det er blot en måned siden, at ungarske ekstremister i fascistiske uniformer marcherede over grænsen til en fredelig slovakisk by til lokalbefolkningens rædsel. På vegne af alle gode europæiske borgere vil jeg opfordre de ungarske politikere til hurtigt at indføre effektive love til bekæmpelse af udtryk for fascisme og ekstremisme i Ungarn.
<SPEAKER ID="027" NAME="Carlos José Iturgaiz Angulo" AFFILIATION="PPE-DE">
(ES) Hr. formand! For nøjagtig et år siden besluttede befolkningen i Venezuela ved en folkeafstemning, at præsident Hugo Chávez ikke skulle have lov til at forlænge sin mandatperiode som fastlagt i den venezuelanske forfatning.
<P>
Hugo Chávez har imidlertid ignoreret det suveræne folks demokratiske beslutning og meddelt, at han vil ændre loven, så han kan blive ved magten.
<P>
Hugo Chávez har således igen demonstreret, at han ikke er en demokratisk præsident, men en autokrat, en militær diktator, hvis mål er at konvertere hele Venezuela til sin egen private ranch og således fortsat true, fornærme og angribe sine modstandere og kritikere. Han har desuden til hensigt fortsat at undertrykke ytringsfriheden ved at lukke medierne ned, som han har gjort det med Radio Caracas Televisión.
<P>
Europa-Parlamentet bør på det kraftigste fordømme og afvise de trick og undvigemanøvrer, som Hugo Chávez måtte anvende for ikke at opgive præsidentposten. Vi opfordrer det venezuelanske samfund til at respektere værdierne demokrati og frihed, hvilket er det helt modsatte af, hvad Hugo Chávez gør og siger.
<SPEAKER ID="028" NAME="Csaba Sándor Tabajdi" AFFILIATION="PSE">
(FR) Hr. formand! Sidst i maj stemte den franske nationalforsamling for en ændring af den franske forfatning, for så vidt angår respekten for regionalsprogene. Sidstnævnte kan siges at udgøre Frankrigs nationalarv.
<P>
Man kunne have håbet, at denne beslutning var starten på et afgørende vendepunkt i den jakobinske franske opfattelse af regionalsprogene og de traditionelle nationale minoriteter. Desværre afviste det franske videnskabsakademi ændringen og satte pres på Senatet, der i sidste ende stemte imod denne positive ændring af den franske forfatning, der ville have været et vigtigt skridt ikke blot for Frankrig, men for hele EU.
<P>
Jeg mener ikke, at undervisning på alsacisk, bretonsk eller catalansk eller anvendelse af disse sprog i offentlige myndigheder på nogen måde ville underminere den franske nations territoriale integritet eller nationale enhed. Faktisk det modsatte.
<P>
Længe leve den fransktalende verden, længe leve regionalsprogene, og længe leve sproglig mangfoldighed!
<P>
(Bifald)
<SPEAKER ID="029" NAME="Marco Cappato" AFFILIATION="ALDE">
(IT) Hr. formand, mine damer og herrer! For nogle få dage siden fortalte Marjory Van den Broeke, som er talsmand for Parlamentets Sekretariat, pressen, at Parlamentet havde købt otte helkropsscannere, hvilket er et emne, som Parlamentet har drøftet i ugevis, og som vi endda har vedtaget en beslutning om.
<P>
Vi har købt disse maskiner, og under drøftelserne oplyste ingen - hverken Sekretariatet eller formanden - os herom på et tidspunkt, hvor vi drøftede, hvorvidt samme udstyr skulle tillades i lufthavne eller ej. Det var efter min mening en stor fejl fra formandens og Sekretariatets side. Derudover indgav jeg den 4. november en skriftlig forespørgsel om oplysninger i sagen, og jeg har endnu ikke modtaget et svar. Jeg måtte selv finde svaret i EU Observer den 10. december.
<P>
Jeg spekulerer på, hvordan det kan lade sig gøre, at vi har købt dette udstyr, og at vi under drøftelserne, hvor vi gav udtryk for vores negative holdning til anvendelsen af maskinerne, ikke engang fik at vide, at Parlamentet allerede havde købt dem. Det har gjort os til grin i offentligheden.
<SPEAKER ID="030" NAME="Formanden">
Jeg har ikke kendskab hertil, men vi vil se på sagen.
<SPEAKER ID="031" NAME="Monica Frassoni" AFFILIATION="Verts/ALE">
(IT) Hr. formand, mine damer og herrer! Som bekendt var der i sidste uge møde i Det Europæiske Råd, og igen, som det har været tilfældet i flere måneder nu, blev medlemmer af Parlamentet nægtet adgang. De fik ikke engang adgang til pressecenteret. Jeg mener, at situationen er fuldstændig latterlig - vi har opfordret til, at der bliver grebet ind, men har overhovedet ikke opnået nogen resultater.
<P>
Jeg mener, at det er et reelt problem og ikke kun et spørgsmål om forfængelighed for medlemmer, der ønsker at vise deres ansigter. Vi er medlovgivere inden for de spørgsmål og emner, der drøftes på disse møder. Det er meget vigtigt, at offentligheden har adgang til Rådet, selvfølgelig via journalister, men også gennem medlemmernes stemmer. Den nuværende situation må ikke fortsætte.
<P>
Vi har gentagne gange anmodet Rådet om at gribe ind. Vi håber, at formanden også har gjort det, men måske kan det gøres lidt bedre. Vi håber virkelig, at vi opnår et positivt resultat, da den nuværende tilstand ærligt talt er chokerende.
<SPEAKER ID="032" NAME="Formanden">
Fru Frassoni! Eftersom De har henvendt Dem personligt og - i hvert fald i den tolkede version - kom med en hentydning, vil jeg forsikre Dem om, at vi har gjort en indsats, og at vi gør vores bedste. Jeg er imidlertid ikke den, der kan opnå resultater. Det er Rådet, der må træffe beslutningen. Jeg kan dog forsikre om, at mine kolleger og jeg selv har gjort vores bedste.
<SPEAKER ID="033" NAME="Mieczysław Edmund Janowski" AFFILIATION="UEN">
- (PL) Hr. formand! Den 10. december fejrer vi 60-året for FN's verdenserklæring om menneskerettighederne. Ifølge artikel 2 i verdenserklæringen har alle krav på rettigheder og friheder, der er fastsat deri, uden forskelsbehandling af nogen art, dvs. på grund af race, hudfarve, køn, sprog, religion, politisk eller anden overbevisning. Dette dokument blev undertegnet af Indien, et land, der skylder så meget til Mahatma Ghandi, som var ivrig fortaler for borgerrettigheder. Vi modtager imidlertid desværre konstant meget bekymrende nyheder om forfølgelse af kristne i Indien. Nyhederne omfatter beretninger om hensynsløse mord, overfald, voldtægter og afbrændinger af hjem og kirker. Situationen er særlig alvorlig i delstaten Orissa.
<P>
Vi lod ikke stå til over for de forbrydelser, som terrorister begik i Bombay, og vi må heller ikke lade stå til over for de såkaldte pogroms mod kristne. Vi må bestræbe os på at standse disse udtryk for had, der udgør en klar krænkelse af de grundlæggende menneskerettigheder, navnlig retten til religionsfrihed og retten til liv.
<SPEAKER ID="034" NAME="Søren Bo Søndergaard" AFFILIATION="GUE/NGL">
(DA) Hr. formand! I disse dage fejrer vi årets Sakharov-pris. Derfor så kan man spørge, hvordan det egentlig går med tidligere prismodtagere, f.eks. den kurdisk/tyrkiske politiker Leyla Zana, som modtog prisen i 1996. I 2004 blev hun løsladt efter ti års fangenskab, men forrige fredag, den 5. december, blev hun på ny idømt ti års fængsel. Årsagen er, at hun fortsat arbejder for at sikre kurderne i Tyrkiet fundamentale rettigheder, f.eks. retten til at tale sit eget sprog. Det viser desværre, at menneskerettighedssituationen i Tyrkiet ikke går frem, men går tilbage. Jeg vil derfor opfordre alle medlemmerne til at udtale deres solidaritet med vores tidligere Sakharov-prismodtager, Leyla Zana, og jeg vil opfordre formanden til at fremlægge et forslag til, hvordan EU-Parlamentet kan protestere over for de tyrkiske myndigheder.
<SPEAKER ID="035" NAME="Formanden">
Jeg vil understrege, at jeg ved en anden lejlighed har besøgt Leyla Zana i fængslet. Vi vil fortsat træffe foranstaltninger i denne sag.
<SPEAKER ID="036" NAME="Georgios Georgiou" AFFILIATION="IND/DEM">
(EL) Hr. formand! Jeg føler mig tvunget til at anmode om opmærksomhed fra formanden og alle mine kolleger og om bistand til at behandle spørgsmålet om Alzheimers. Det er en sygdom, der rammer ældre, og som på nuværende tidspunkt gør livet surt for 6 mio. af vores europæiske medborgere. Det ødelægger imidlertid ikke kun deres liv. Det ødelægger også de 6 mio. patienters familiers liv, hvilket bringer antallet op på 25 mio. personer, der kæmper for at leve med sygdommen, og som føler, at de ikke får nogen hjælp fra EU, som kunne hjælpe dem med at håndtere denne forfærdelige sygdom, der ser ud til at være i fremgang.
<P>
Jeg vil derfor anmode alle medlemmerne om at opfordre Kommissionen og regeringerne i medlemsstaterne til at prioritere sygdommen i de europæiske sundhedsprogrammer, således at vi kan befri 25 mio. af vores medborgere fra denne tragedie.
<SPEAKER ID="037" NAME="Irena Belohorská" AFFILIATION="NI">
- (SK) Hr. formand! På det tidspunkt, hvor Slovakiet indgav sin ansøgning om at blive medlem af EU, var landet allerede medlem af Europarådet og havde derfor undertegnet og ratificeret chartret om grundlæggende rettigheder.
<P>
De standarder, som Europarådet stillede krav om, var lige og bindende for alle stater. Hvis der var usikkerhed eller manglende respekt, ville det såkaldte overvågningsudvalg kunne anmodes om at undersøge sagen. Parlamentet behandler kun emnet selektivt, når enkelte medlemmer vælger at rejse spørgsmålet. Situationen er imidlertid desværre ikke blevet overvåget på samme tid i flere stater. Derudover lader det til, at et mindretal i EU eller nærmere i Europa har større og privilegerede rettigheder.
<P>
I Vojvodina er der et stort slovakisk mindretal, der i over 200 år har bevaret traditioner, som mange af os i Slovakiet nu har glemt. Jeg har hørt, at det ungarske mindretal i Vojvodina, som er mindre end det slovakiske mindretal, vil få en særlig status, der vil give det samme rettigheder som en medlemsstat.
<P>
Jeg opfordrer derfor EU til at sikre ligebehandling, ikke kun for så vidt angår pligter, men også for så vidt angår rettigheder, således at medlemmerne af det slovakiske mindretal i Vojvodina får samme rettigheder som deres ungarske medborgere.
<SPEAKER ID="038" NAME="Ioannis Varvitsiotis" AFFILIATION="PPE-DE">
(EL) Hr. formand! En kugle affyret af en politibetjent, som dræbte en 15-årig dreng, har udløst de begivenheder, der har fundet sted i Athen i de seneste dage. Denne drengs død var utvivlsomt en tragedie, der har berørt os alle. Hændelsen alene kan imidlertid ikke forklare de ekstreme begivenheder, der fulgte. Jeg frygter, at vi står over for et fænomen, der risikerer at komme fuldstændig ud af kontrol - og ikke blot i Grækenland - da den unge generation har foruroligende fremtidsudsigter med uovervindelige forhindringer. Lignende begivenheder har fundet sted i andre europæiske hovedstæder. Ingen undervurderer begivenhedernes alvor. I Grækenlands tilfælde blev de imidlertid voldsomt overdrevet primært af dem, der offentliggjorde artikler og fremsatte negative kommentarer, hvori de forudsagde, at De Olympiske Lege i Athen ville blive en fiasko. Da de så blev en succes, måtte de fremsætte en offentlig undskyldning. Jeg er sikker på, at alle har forstået, hvad der foregår.
<SPEAKER ID="039" NAME="Maria Matsouka" AFFILIATION="PSE">
(EL) Hr. formand! Siden lørdag den 6. december, da vi begyndte at sørge over det unødvendige tab af en ung studerende, har Europas opmærksomhed været rettet mod Grækenland. Den fatale kugle førte til demonstrationer af hidtil uset omfang med deltagelse af unge i hele Grækenland. Unge mistede besindelsen og forsøgte på deres egen måde at fortælle os, at de ikke ønsker at leve i et korrupt samfund, at de nægter at acceptere, at viden er en vare, og at usikkerhed, konkurrence og grådighed ikke har nogen plads i deres fremtidssyn.
<P>
Lad os være ærlige og konstatere, at det, de unge bestrider i dag, er den suveræne model med umenneskelig udvikling, der ødelægger velfærdsstaten, gør retsstatsprincippet til en politistat og skaber fremmedgørelse og fører til gensidig udslettelse. Vi må ikke overhøre, og vi må navnlig ikke undervurdere vores unges nødråb. Løsningen ligger ikke i undertrykkelse, men i holdningsændringer og politiske ændringer. Det skylder vi den yngre generation og mindet om Alexander, den dreng, der led denne meningsløse død.
<SPEAKER ID="040" NAME="Zbigniew Krzysztof Kuźmiuk" AFFILIATION="UEN">
- (PL) Hr. formand! Den tragiske død, som en polsk borger, Robert Dziekoński, led i Vancouver lufthavn sidste år, har haft stor indflydelse på den offentlige mening i Polen og Canada. Begivenhederne blev tilfældigvis optaget på film. Optagelserne viser, at Robert Dziekońskis død var et resultat af brutale handlinger udført af det canadiske politi, som gjorde unødig brug af et elektrisk bedøvelsesgevær mod en udmattet person, der havde brug for hjælp. Vi var meget overraskede over for nylig at finde ud af, at en canadisk domstol havde afsagt kendelse om, at politibetjentene ikke på nogen måde vil blive stillet til ansvar for deres handlinger.
<P>
I mit eget navn, på vegne af min kollega, hr. Wojciechowski, og på opfordring fra mange i Polen og Canada opfordrer jeg formanden til at anmode de canadiske myndigheder om fyldestgørende oplysninger om omstændighederne i forbindelse med denne polske borgers død. Han var naturligvis også EU-borger.
<SPEAKER ID="041" NAME="Roberto Musacchio" AFFILIATION="GUE/NGL">
(IT) Hr. formand, mine damer og herrer! Ifølge forlydender fra USA overvejer landet kraftigt at nationalisere de store automobilkoncerner for at tackle krisen i sektoren. Som altid i USA lægges ideologierne i visse situationer på hylden, herunder laissez faire-politikken, og der træffes meget praktisk orienterede foranstaltninger.
<P>
Europa kan ikke bare lade stå til, mens automobilsektoren er i krise. Det er naturligvis vigtigt at vedtage den nye forordning om emissioner, og det er rimeligt, når Kommissionen siger, at miljø og innovation bør styre de foranstaltninger, der træffes for at håndtere krisen, og at automobilsektoren bør bidrage hertil, men det er ikke nok. Jeg vil opfordre formanden og også Rådet og Kommissionen til at overveje, om det, vi har brug for, er en ekstraordinær plan for omgående tiltag, inden fyringerne og arbejdsløsheden tager til i omfang. Fyringerne er allerede talrige i mit land Italien, og de rammer store koncerner, fra Eaton til selve Fiat.
<SPEAKER ID="042" NAME="Hans-Peter Martin" AFFILIATION="NI">
(DE) Hr. formand! Det er slående, at Parlamentets plenarforsamling endnu ikke har fået at vide, hvad den regionale strafferet i Wien besluttede for nogen tid siden. Retten anmodede om udlevering af - dvs. ophævelse af immuniteten for - parlamentsmedlem Hannes Swoboda. Sagen er blevet offentliggjort i medierne, og vi taler om en strafferamme på op til et års fængsel. Og alligevel har vi her i Parlamentet ikke fået noget at vide om det.
<P>
I mit tilfælde var tingene imidlertid anderledes. Ikke så snart var en sådan anmodning blevet fremsat, før formanden læste den højt i salen til en lang række medlemmers udelte begejstring. Men formanden oplyste ikke Parlamentet om, at jeg ikke blev retsforfulgt, at dommeren henlagde sagen, at instansernes afgørelse var enstemmig, og at ophævelsen af immuniteten ikke på nogen måde var berettiget.
<P>
Det er ikke, hvad jeg kalder demokrati.
<SPEAKER ID="043" NAME="Formanden">
Når nu hr. Martin bliver ved med at irettesætte mig, vil jeg gerne understrege, at han, hvis vi gik efter d'Hondt-systemet - hvilket ville være rimeligt - slet ikke ville have fået ordet.
<SPEAKER ID="044" NAME="Marie Panayotopoulos-Cassiotou" AFFILIATION="PPE-DE">
(EL) Hr. formand! Hvis vi ønsker at fremhæve betydningen af EU, som er over 50 år gammel, må vi understrege den kendsgerning, at Unionen har afskaffet krig, og at vi lever i fredstid. Vi kan imidlertid se, at denne fred bringes i fare af andre fjender, og en vigtig fjende er vold. Derfor må vi rette vores opmærksomhed mod volden og bekæmpe den med en kultur af kærlighed og solidaritet.
<P>
Efter min mening har vi glemt at fremhæve betydningen af ét menneskes støtte til et andet og betydningen af at lede folk, især unge, mod udsigten til viden, innovation og kultur. Hvis vi råder unge til at bruge vold for at give udtryk for deres holdninger, må vi frygte for EU.
<SPEAKER ID="045" NAME="Maria Eleni Koppa" AFFILIATION="PSE">
(EL) Hr. formand! Jeg vil gerne i dette forum give udtryk for min harme og fortvivlelse over en betjents mord på en 15-årig dreng i Athen. Denne hændelse har udløst en række begivenheder, der har rystet Grækenland i de seneste dage. Grækenland befinder sig midt i en social eksplosion med almindelige uroligheder i flere byer. Borgere i gaden, hovedsagelig studerende og elever samt arbejdsløse og underbetalte arbejdstagere, giver udtryk for krisen i et samfund, der ikke lader til at have nogen fremtid. Vrede, harme og protester er stødt sammen med eksplosive resultater. Over for denne situation har en svag regering, regeringen under New Democracy, ladet tingene komme ud af kontrol, hvilket betyder, at der i dagevis ikke har været nogen stat.
<P>
Begivenhederne har dybe rødder og er komplicerede. De borgerlige uroligheder skyldes stadig stigende ulighed. De skyldes en neoliberal politik, der skaber mere og mere fattigdom, marginalisering og udstødelse med det resultat, at den sociale samhørighed er i fare, og at vi vil opleve ekstreme begivenheder som dem, vi er vidne til i øjeblikket. Når vi fordømmer vold, skal vi lytte nøje til de protester, der gives udtryk for i Grækenland, og som vi må reagere på på en specifik og ærlig måde.
<SPEAKER ID="046" NAME="Jelko Kacin" AFFILIATION="ALDE">
(SL) Hr. formand! Den italienske stat lægger igen tungt pres på sit slovenske mindretal ved at skære ned på ressourcerne til undervisning af mindretal og mindretals kultur, som er forudsætninger for mindretallenes overlevelse.
<P>
Hændelsen på den slovenske skole i Barkovlje i nærheden af Trieste i tirsdags var imidlertid også et forsøg på at terrorisere skoleinspektøren, lærerne, børnene og deres forældre. Carabinieri-korpsets besøg på skolen var uacceptabelt. Carabinieri-korpset har ikke nogen grund til at gennemsøge en skole. Det er som taget ud af den fascistiske tidsalder. Samtidig viser hundredvis af forretninger i Trieste kinesiske skilte og opslag, og det lader ikke til at genere nogen. I modsætning hertil lader slovenske symboler på en slovensk skole derimod til at genere visse italienske politikere, og de henvender sig til de italienske myndigheder, der endda beordrede en gennemsøgning og carabinieri-korpsets tilstedeværelse.
<P>
Det er hverken europæiske eller slovenske standarder for adfærd. Det er undertrykkelse og en uacceptabel skændsel.
<SPEAKER ID="047" NAME="László Surján" AFFILIATION="PPE-DE">
(HU) Hr. formand! Det var en fantastisk følelse for os alle, da EU's udvidelse for et år siden nåede en ny etape, nemlig ophævelsen af Schengen-grænserne i et meget stort område, hvilket tilføjede nye medlemmer til Schengensamarbejdet. Der er nu gået et år. Fordelene herved er kommet mange til gode. Der har dog også vist sig ulemper. Ulemper, der tyder på, at nogle er mere interesseret i isolation. Veje, hvor biler kunne passere, lukkes kunstigt med trafikskilte eller ved anbringelse af blomsterkummer. Det ville være godt, hvis alle europæiske borgere forstod, at den fri bevægelighed er vores fælles skat og ikke må begrænses af nogen interesser, som det f.eks. er tilfældet i nærheden af Sátoraljaújhely.
<SPEAKER ID="048" NAME="Silvia-Adriana Ţicău" AFFILIATION="PSE">
(RO) Hr. formand! Jeg er glad for, at kommissær Špidla også er til stede. EU er baseret på de fire grundlæggende frihedsrettigheder, nemlig den fri bevægelighed for varer, tjenesteydelser, kapital og personer.
<P>
Den 1. januar 2009 vil det være to år siden, Rumænien og Bulgarien blev medlem af EU. Den tiltrædelsestraktat, der blev undertegnet af begge lande i 2005, giver medlemsstaterne mulighed for på bilateralt grundlag at opsætte barrierer, der forhindrer den fri bevægelighed for rumænske og bulgarske arbejdstagere i en periode på mindst to år og højst syv år. Visse medlemsstater har allerede ophævet disse barrierer inden 2009, mens andre har meddelt, at de vil opretholde dem af interne politiske årsager.
<P>
Det er min overbevisning, at det er blevet tvingende nødvendigt at ophæve disse barrierer i en tid med finansiel og økonomisk krise. Ophævelsen af barriererne mod den fri bevægelighed for rumænske og bulgarske arbejdstagere ville være et tegn på respekt for de europæiske principper og værdier. Det ville også være et tegn på respekt for EU's grundlæggende traktater. Jeg opfordrer derfor til at ophæve barriererne mod den fri bevægelighed for rumænske og bulgarske arbejdstagere.
<SPEAKER ID="049" NAME="Jaromír Kohlíček" AFFILIATION="GUE/NGL">
- (CS) Hr. formand, mine damer og herrer! I de seneste år har en delegation fra Parlamentet besøgt det kommende formandskab. Det er en god ting, og jeg bifalder det. Jeg bryder mig dog ikke om den mangel på takt, der blev udvist af delegationen i Prague Castle. Vi ved alle, at hr. Cohn-Bendits foretrukne metode til at fremhæve sig selv er provokation og uforskammethed. Det bekymrer mig, at formanden for Parlamentet ved denne lejlighed i Prag gik i ledtog med ham. Jeg er skuffet over formanden og føler, at jeg må revidere min positive holdning til ham. Han mangler den ydmyghed og tålmodighed, der kræves for at lytte til en holdning, som han ikke deler. Jeg er ofte uenig med præsidenten for Den Tjekkiske Republik, men jeg giver ikke udtryk for mine holdninger på så fræk en måde, som formanden har ladet et medlem af sin delegation gøre det. Jeg forventer derfor en officiel undskyldning og ikke det sædvanlige arrogante svar.
<SPEAKER ID="050" NAME="Formanden">
Hvis hr. Kohlíček havde været til stede, ville han ikke have udtalt sig på den måde, som han netop har.
<SPEAKER ID="051" NAME="Mairead McGuinness" AFFILIATION="PPE-DE">
(EN) Hr. formand! En italiensk kollega nævnte omfanget af fødevarespild i Italien som et stort problem, og fødevarespild og overskydende fødevarer, der bringes tilbage i fødevarekæden, er et problem, der har ramt Irland i den sidste uges tid. Det viser, at hvis vi ikke har kontrol over alle aspekter af fødevarekæden, ikke blot fra jord til bord, men fra bord til jord, kan vi få enorme problemer.
<P>
Den irske stats udgifter beløber sig til 180 mio. EUR, og vi er taknemmelige for EU's solidaritet i forbindelse med en privat ordning for oplagringsbistand, men vi er nødt til at vide, nøjagtigt hvad der gik galt i fødevarekæden i Irland, som gav mulighed for, at en ingrediens med dioxiner kunne anvendes i dyrefoder.
<P>
Vi er taknemmelige for, at problemet er blevet løst, men vi er nødt til at vide, hvordan det opstod, så vi kan forhindre det i at opstå i fremtiden. Hvis vi ikke kan styre det, der sker i dyrefoderkæden, for så vidt angår foder eller overskudsfoder, må vi standse den. Vi skal føre tilsyn med hjemmeblanding, og vi skal sikre oprindelseslandsmærkning med henblik på at stille garantier over for vores forbrugere i forhold til det kød, de spiser.
<SPEAKER ID="052" NAME="Marco Pannella" AFFILIATION="ALDE">
(IT) Hr. formand, mine damer og herrer! Fremover vil denne tid, hvis man ser tilbage på den, blive set som en tid med ændringer i det Parlament og det EU, som formanden tilbage i 1985 kendte godt og bidrog til at forme. Det handler om den europæiske nation mod illusionen om det gamle Europa af nationer.
<P>
I dag bevæger vi os hver dag i den retning. Så sent som i går og i forgårs blev der i Rådet opfordret til et Europa fra Atlanterhavet til Uralbjergene, det gamle nationalistiske minde, ikke et proeuropæisk minde. Coudenhove-Kalergis Europa, Winston Churchills Europa, vores forfædres Europa, som lagde navn til Parlamentet. De ønskede et Europas Forenede Stater. I dag taler vi kun om partnerskab over for dem, der reelt ønsker medlemskab, og som ønsker at være en del af Europa. Jeg mener, at vi overlader dem alle - se blot på Middelhavsområdet - til en skæbne, der er farlig og helt sikkert vil være et slag mod proeuropæerne og demokraterne i disse lande.
<SPEAKER ID="053" NAME="Ioannis Gklavakis" AFFILIATION="PPE-DE">
(EL) Hr. formand! Jeg vil gerne tale om forordningen om plantebeskyttelsesmidler. Alle er vel enige om, at uforsigtig brug af pesticider er farlig både for mennesker og miljøet. Men alle er vel også enige i, at anvendelsen af pesticider har gjort det muligt at masseproducere fødevarer og give mennesker adgang til fødevarer. I den forstand er der brug for plantebeskyttelsesmidler, men vi skal bruge dem på den rigtige måde.
<P>
Jeg er dog bange for, at den nye forordning giver anledning til mange spørgsmål og bekymringer. Europæiske landbrugere er bekymrede over, at restriktioner, der kun pålægges dem, vil drive dem ud af produktionen, og at de ikke vil kunne producere under konkurrencedygtige vilkår. I det tilfælde vil der virkelig være anledning til bekymring hos forbrugerne, da tredjelandes produkter er af tvivlsom kvalitet. Endelig vil der i tredjelande, hvor produktionsmetoderne ikke kontrolleres, ske store indhug i og massive ødelæggelser af miljøet. I lyset heraf regner jeg med, at vi vil tildele dette spørgsmål behørig opmærksomhed, da der er en risiko for, at vi gør mere skade end gavn. Vi skal se grundigt på dette spørgsmål på grundlag af de reelle kendsgerninger.
<SPEAKER ID="055" NAME="Dariusz Maciej Grabowski" AFFILIATION="UEN">
- (PL) Hr. formand! Vi ved alle, at hofnarre eksisterede i tidligere tider. Det var disse personers pligt og privilegium at underholde deres herre, selv om det betød, at de fornærmede resten af de tilstedeværende. En hofnar blev dog bedt om at forlade lokalet, hvis hans herre ønskede at drøfte alvorlige sager.
<P>
Jeg vil gerne spørge vores formand, hr. Pöttering, om han har til hensigt at genindføre denne gamle skik i en lidt ændret version i Parlamentet. Vil det blive acceptabelt, at politikere, som før var venstreorienterede, men som nu er grønne, fornærmer nationale ledere under påskud af at handle på vegne af Parlamentet, og at de gør det foran Parlamentets formand? Det er det, der reelt skete i Den Tjekkiske Republik i forhold til præsident Klaus. Som medlemmer af Parlamentet bør vi demonstrere, hvordan demokrati bør opfattes. Vi bør tjene som eksempel på respekt for loven og for lederne af EU's medlemsstater. Skal medlemmerne af Parlamentet i stedet repræsenteres af personer, der engang gjorde sig til fortalere for demokratiet, men som nu behandler det med foragt? Ingen forsøger at irettesætte dem eller få dem til at tie.
<P>
Denne situation må ikke fortsætte. Vi skylder præsident Klaus en undskyldning for begivenhederne i Prag i forbindelse med Parlamentsdelegationens besøg. Jeg opfordrer til, at der gives en sådan undskyldning.
<SPEAKER ID="056" NAME="Dimitrios Papadimoulis" AFFILIATION="GUE/NGL">
(EL) Hr. formand! Det græske samfund fordømmer vold, og det er netop derfor, at det var så chokeret over en politibetjents mord på en 15-årig dreng. Det har fået unge til at gå på gaderne i fredelige protester, fordi det var den glød, der startede en brand og bar yderligere ved til bålet skandaler, ulighed, inflation, arbejdsløshed, nepotisme, korruption og manglende respekt for retsstatsprincippet. Domstolen har i de seneste år ofte fordømt de græske myndigheders overdrevne voldshandlinger og nedladenhed, som er forblevet ustraffet. Jeg opfordrer formanden og alle dele af Parlamentet til at gøre, som det græske parlament gjorde til minde om denne 15-årige dreng, og til som vogter af den menneskelige værdighed og menneskerettighederne at holde et minuts stilhed nu til mindre om denne unge 15-årige dreng, der blev myrdet i Athen for en uge siden.
<SPEAKER ID="057" NAME="Milan Gaľa" AFFILIATION="PPE-DE">
- (SK) Hr. formand! I sidste uge fejrede vi 60-året for verdenserklæringen om menneskerettighederne, der blev vedtaget i henhold til en resolution fra FN's Generalforsamling den 10. december 1948.
<P>
Oppositionen i Belarus har gennem en række protestaktioner i forbindelse med menneskerettighedsdagen forsøgt at henlede opmærksomheden på krænkelser af menneskerettighederne i deres land. Aktivister i Minsk marcherede i efterligninger af fangedragter med skilte med sloganet "jeg er politisk fange". Et andet sted uddelte aktivister erklæringens tekst til forbipasserende, og i den vestlige del af landet i byen Grodno blev der afholdt en demonstration. Lukashenkos regime besvarede alle oppositionens arrangementer ved at anholde aktivisterne.
<P>
Det er paradoksalt, at Belarus har undertegnet en erklæring om, at landet vil garantere sine borgeres menneskerettigheder. Det er uacceptabelt for det internationale samfund, at et land, der har undertegnet en sådan aftale, forbyder udbredelsen af erklæringens tekst.
<SPEAKER ID="058" NAME="Ewa Tomaszewska" AFFILIATION="UEN">
- (PL) Hr. formand! Idéen om at etablere et hus for europæisk historie blev fremlagt på et møde i Kultur- og Uddannelsesudvalget for et par måneder siden. Der blev imidlertid ikke indgivet nogen tekst dengang. Derudover var der ikke tilstrækkelig tid til at drøfte spørgsmålet. Ikke desto mindre gav medlemmer udtryk for bekymring over selve tanken.
<P>
Jeg har nu foran mig de grundlæggende præmisser for huset for europæisk historie, og jeg må sige, at jeg er chokeret over kvaliteten af arbejdet. Det indeholder historiske fejl, såsom en datering af kristendommens oprindelse til det fjerde århundrede. Derudover får visse begivenheder uretmæssig forrang i teksten, mens andre fuldstændig overses. Det gælder navnlig perioden omkring anden verdenskrig og størstedelen af de seneste to årtier. Det lader til, at der er gjort et forsøg på bevidst at fordreje Europas historie. Parlamentet bør ikke støtte et så tvivlsomt foretagende, ej heller finansiere det.
<SPEAKER ID="059" NAME="Nicodim Bulzesc" AFFILIATION="PPE-DE">
(EN) Hr. formand! Resultatet af Rådets møde i Bruxelles i sidste uge og konklusionerne fra FN's konference om klimaændringer i Poznań er blevet hilst velkomne af mange medlemmer af Parlamentet. For den almindelige borger er det svært at forstå, hvad det betyder at købe eller sælge CO2-kvoter, eller hvad risikoen for CO2-udslip indebærer. Det, de må forstå, er imidlertid, at Europa er blevet mester i at håndtere klimaændringer og vil blive ved med at være det fremover.
<P>
Rumænien og andre østeuropæiske medlemsstater bifalder tilbuddet om at modtage flere gratis CO2-emissionstilladelser og det nye kompromis, der vil øge Solidaritetsfondens størrelse. På den måde vil sektorer som cement-, kemikalie- og glasindustrien ikke skulle udflytte deres fabrikker, job og CO2-emissioner til andre dele af verden. Jeg ser frem til morgendagens drøftelse om hele pakken og takker alle involverede ordførere og medlemmer.
<SPEAKER ID="060" NAME="Pedro Guerreiro" AFFILIATION="GUE/NGL">
(PT) Hr. formand! Jeg vil gerne benytte lejligheden her i begyndelsen af Parlamentets mødeperiode til at udtrykke vores solidaritet med de jernbanearbejdere, der undertrykkes af bestyrelsen for den portugisiske jernbaneoperatør Caminhos-de-Ferro Portugueses (CP).
<P>
Ni jernbanearbejdere er blevet underkastet uacceptable disciplinærsager med henblik på afskedigelse på foranledning af CP's bestyrelse for at have deltaget i en lovlig strejkevagt. Det samme er sket for tre andre arbejdstagere hos jernbaneoperatøren REFER.
<P>
Vi må give udtryk for vores harme over for denne holdning og opfordre til en omgående standsning af disse sager og til respekt for den demokratiske lovlighed, arbejdstagernes rettigheder og foreningsfriheden.
<SPEAKER ID="061" NAME="Colm Burke" AFFILIATION="PPE-DE">
(EN) Hr. formand! Jeg bifalder FN-konventionen om handicappedes rettigheder, der trådte i kraft den 2. december 2008. Fællesskabet har undertegnet denne konvention. Den sikrer beskyttelse af 50 mio. EU-borgere med handicap, såsom folk, der har fået amputeret legemsdele.
<P>
Irland er imidlertid en af de EU-medlemsstater, hvor en person, der mister en legemsdel, selv med egne midler eller gennem forsikring skal finansiere købet af en protese.
<P>
Til trods for konventionens ikrafttræden har den irske regering ikke i budgettet truffet bestemmelser om bistand til personer, der har mistet en legemsdel, til finansiering af proteser. Jeg fordømmer denne manglende respekt for personer med et alvorligt handicap, og jeg opfordrer Kommissionen til at udarbejde retningslinjer, således at medlemsstaterne forpligter sig til at stille tilstrækkelige midler til rådighed for personer med handicap.
<SPEAKER ID="062" NAME="Ryszard Czarnecki" AFFILIATION="UEN">
- (PL) Hr. formand! Jeg vil gerne henlede opmærksomheden på den noget usædvanlige situation, der er opstået i mit land Polen.
<P>
I forbindelse med Parlamentet og navnlig i forbindelse med valget til Parlamentet fastsættes det utvetydigt i den polske lovgivning, at eventuelle ændringer i valgloven skal indgives senest seks måneder inden et valg. Den polske regering var imidlertid for sent ude med indgivelsen af ændringer til loven om valg til Parlamentet. En af disse ændringer vedrører en reduktion af antallet af polske medlemmer af Parlamentet.
<P>
Som følge heraf kan den nye valglov, der fastlægger færre polske medlemmer af Parlamentet, anfægtes af forfatningsdomstolen. Lovligheden af valg til Parlamentet i Polen kan faktisk drages i tvivl. Det er en usædvanlig situation, som ikke tidligere er set i Parlamentets historie. Desværre ligger ansvaret herfor hos den polske regering.
<SPEAKER ID="063" NAME="Ilda Figueiredo" AFFILIATION="GUE/NGL">
(PT) Hr. formand! Arbejdsløshedsproblemet, problemerne med prekært og dårligt betalt arbejde og dramaet i forbindelse med for sen udbetaling af løn vokser i den nordlige del af Portugal og truer et stigende antal arbejdstagere.
<P>
Jeg vil nævne to eksempler. Ifølge medierne har 51 portugisiske byggearbejdere fra området Marco de Canavezes i dag begivet sig til Galicien i Spanien for at protestere over for en virksomhed, der har undladt at betale dem to måneders løn og feriepenge. Disse arbejdstagere har heller ikke modtaget arbejdsløshedsydelser. Samtidig er der i halvledervirksomheden Quimonda i Vila do Conde i Portugal stigende bekymring om fremtiden for virksomhedens 2 000 medarbejdere, da det tyske moderselskab har meddelt jobnedskæringer, selv om det ikke vides, hvilke virksomheder der vil blive påvirket heraf. Det er derfor afgørende at sikre, at der straks reageres på disse problemer, og sikre, at de fællesskabsforanstaltninger, der er truffet for nylig, ikke ignorerer arbejdstagernes og deres familiers problemer.
<SPEAKER ID="064" NAME="Roger Helmer" AFFILIATION="NI">
(EN) Hr. formand! Jeg kan forstå, at der i sidste uge blev afholdt et møde mellem lederne af de politiske grupper og Václav Klaus, præsidenten for Den Tjekkiske Republik. Der er mange beretninger om, at flere af vores kolleger, navnlig Daniel Cohn-Bendit, på dette møde henvendte sig til Den Tjekkiske Republiks præsident på en uforskammet, fornærmende og intolerant måde, hvilket har skadet Parlamentets omdømme. Jeg beklager dybt, at formanden for Parlamentet, der var til stede på mødet, ikke var i stand til at holde dem under kontrol.
<P>
Tidligere i dag sagde han, at vi muligvis ville have hørt det på en anden måde, hvis vi havde været der. Hvis han mener, at han er blevet forkert citeret, bør han imidlertid forklare Parlamentet hvordan og hvorfor.
<P>
Jeg vil opfordre formanden til at skrive til præsident Klaus og undskylde på vegne af Parlamentet for denne pinlige adfærd.
<SPEAKER ID="065" NAME="Charles Tannock" AFFILIATION="PPE-DE">
(EN) Hr. formand! Som formand for Parlamentets observatørmission i Bangladesh i forbindelse med parlamentsvalget i december vil jeg gerne takke formandskabet for at gøre missionen mulig. Den tidligere formand - Robert Evans fra Den Socialdemokratiske Gruppe - som ikke ønskede at tage af sted, forsøgte i sidste øjeblik at få rejsen aflyst, idet han påstod, at deltagerlisten ikke var tilstrækkeligt afbalanceret baseret på politisk overbevisning eller nationalitet. Der er imidlertid stadig pladser, hvis flere medlemmer ønsker at deltage, hvilket jeg ville blive glad for.
<P>
Jeg er glad for, at formandskabet havde fornuft nok til at forhindre det i at ske. En aflysning af missionen ville have sendt de forkerte signaler til Bangladesh - og det bangladeshiske samfund, som jeg repræsenterer i London - der på modig vis søger at styrke sit skrøbelige sekulære demokrati efter to år med halvmilitært styre.
<P>
Bangladesh er et strategisk vigtigt land i en ustabil region, der i stadig stigende grad er truet af islamisk terrorisme, hvad formanden for Parlamentets delegation til Sydasien, hr. Evans, udmærket ved. Bangladesh fortjener vores opmuntring, da landet arbejder for en demokratisk fremtid. Hvis vi opfatter os selv som demokrater, må vi gøre vores yderste for at støtte Bangladesh i landets bestræbelser på at sikre demokratiske tilstande.
<SPEAKER ID="066" NAME="Formanden">
Klokken er over 18.00. I overensstemmelse med dagsordenen lukker vi dette punkt og går over til det næste.
