<CHAPTER ID="019">
Ændring af fusionsmarkedsordningen (forhandling) 
<SPEAKER ID="399" NAME="Formanden">
Næste punkt på dagsordenen er betænkning af hr. Parish for Udvalget om Landbrug og Udvikling af Landdistrikter om ændring af fusionsmarkedsordningen - C6-0314/2008 -.
<SPEAKER ID="400" NAME="Neil Parish" LANGUAGE="EN">
Fru formand! Vi taler i aften om fusionsmarkedsordningen for vin. Vi støtter faktisk i høj grad idéen om at samle alle de fælles markedsordninger i en forordning. Vi ser gerne, at vi præcist kan identificere kapitlerne om vin, at vi får ordentlig adgang til dem, og at vi fremover, når vi og medlemsstaterne har at gøre med vin, ikke samtidig åbner op for de godt 20 kapitler, som indgår i hele fusionsmarkedsordningen.
<P>
Vi har nu holdt mange møder med Kommissionen for at få tilsagn om det. De er sandsynligvis i øjeblikket ved at samle alle disse fælles markedsordninger. Vi søger at få tilsagn om at kunne indhente de oplysninger, vi har brug for. Selve industrien er naturligvis også interesseret i at kunne identificere reglerne i fusionsmarkedsordningen.
<P>
Der er ingen tvivl om, at Kommissionen fortæller os, at det vil resultere i mindre bureaukrati. Det glæder vi os meget over, men vi vil gerne have tilsagn om, at det virkelig er tilfældet. Vi har fået fortalt, at de tekniske organisationer, der giver Kommissionen oplysninger om vin, vil være de samme som tidligere, og det kommer nu til at foregå inden for fusionsmarkedsordningen, så hvis det er tilfældet og vi faktisk fremover vil kunne identificere alle forordningerne i et edb-system, hilser vi forslaget velkomment. Men vi må inden dagen er omme have tilsagn om, at det faktisk vil være en fordel for hele industrien.
<P>
Jeg tror, at der er medlemmer her i aften, som gerne vil have Kommissionens tilsagn herom. Vi ser frem til at få disse svar fra Kommissionen. Jeg mener faktisk, at mindre bureaukrati i Kommissionen og Europa er vejen frem. Det vi nu søger, er tilsagn herom. Jeg hilser fusionsmarkedsordningen velkommen. Jeg er sikker på, at der er andre medlemmer her, som gerne vil fremsætte kommentarer. Det er dog helt klart, at vi må sætte forslaget til afstemning nu, så Parlamentet kan give sin mening til kende og Kommissionen kan komme videre og afslutte proceduren. Jeg anbefaler derfor Parlamentet at stemme for forslaget.
<SPEAKER ID="401" NAME="Janez Potočnik">
medlem af Kommissionen. - (EN) Fru formand! Først og fremmest vil jeg gerne takke ordføreren og formanden for Udvalget om Landbrug og Udvikling af Landdistrikter, hr. Parish, og medlemmerne af Landbrugsudvalget for betænkningen.
<P>
Jeg kan gøre det meget kort og bare give Dem mit tilsagn, men jeg er nødt til at følge talepunkterne.
<P>
Vi har gjort en stor indsats for at forenkle den fælles landbrugspolitik. En fusionsmarkedsordning, der dækker alle landbrugssektorerne, udgør hovedhjørnestenen i denne indsats. Det gør det muligt at strømline lovgivningen inden for sektorerne samtidig med, at der tages hensyn til de særlige bestemmelser for visse produkter. Lovgivningen om den fælles landbrugspolitik er også blevet væsentligt reduceret i omfang.
<P>
Kommissionens forslag sigter mod at fuldføre fusionsmarkedsordningen ved også at indarbejde vinsektoren. Uden vin ville fusionsmarkedsordningen simpelthen ikke kunne fuldendes. Vi ville skulle standse op halvvejs gennem processen og miste mange af fordelene ved projektet.
<P>
Det har altid været vores hensigt at indarbejde vin. Både det oprindelige forslag til fusionsmarkedsordning og den nylige vinreform blev udarbejdet og vedtaget på det grundlag. Det glæder mig at kunne sige, at Europa-Parlamentet altid fuldt ud er gået ind for fusionsmarkedsordningen, herunder indarbejdelsen af frugt- og grøntsagssektoren og vinsektoren, når reformerne i disse sektorer blev afsluttet.
<P>
Fusionsmarkedsordningen og dens forvaltningskomité har fungeret fint for andre sektorer, og der har ikke været nogen særlig kritik af den.
<P>
Forslaget om en indarbejdelse kan ved første øjekast virke kompleks. Men det er en naturlig del af en lovgivningsændring. Efter indarbejdelsen bliver konsoliderede versioner af fusionsmarkedsordningen tilgængelige, hvori bestemmelserne om vin vil være tydeligt angivet.
<P>
Indarbejdelsen i fusionsmarkedsordningen medfører ikke større ændringer af den vedtagne politik i vinsektoren. Min kollega fru Fischer Boels tjenestegrene vil sammen med Europa-Parlamentet og Rådet gøre en stor indsats for at sikre, at det er tilfældet. Vi fik med stor succes indarbejdet den lige så komplekse frugt- og grøntsagssektor.
<P>
Jeg vil derfor anmode Dem om at støtte Kommissionen og min kollega i hendes og vores forenklingsarbejde og komme med en positiv udtalelse om dette forslag.
<SPEAKER ID="402" NAME="Christa Klaß" LANGUAGE="DE">
Fru formand, hr. kommissær! Jeg må sige, at jeg er skuffet over kommissærens bemærkninger, for vi har ført drøftelser med Kommissionen på grundlag af det, Neil Parish har sagt.
<P>
Jeg havde håbet på noget mere konkret end den konstante gentagelse af, at det bliver mere simpelt. Det bliver ikke mere simpelt. En fælles markedsordning for vin bliver det 21. århundredes markedsordning i en lang række ordninger. Målet med at gøre tingene mere enkle ved at begrænse bureaukratiet kan hverken jeg eller vinproducenterne i Europa nikke genkendende til. Fremover skal alle og enhver, som vil have oplysninger om vinsektoren, søge gennem en lang forordning, den fælles markedsordning for alle de landbrugsprodukter, som tidligere bestod af 204 artikler og et dobbelt så langt bilag, for at finde alle de punkter, der henviser til vin i 98 artikler med 21 overskrifter og 10 tilhørende bilag.
<P>
Det er ikke en begrænsning af bureaukratiet, hr. kommissær. Det er bureaukrati i sin reneste form. Jeg opfordrer Kommissionen til i det mindste at forenkle de tekniske ansøgninger, for det er muligt. Mine yngre kolleger, såsom Anja Weigerber, fortæller mig, at det må være muligt. Kan Kommissionen venligst overveje det? En teknisk forenkling kunne f.eks. omfatte et søgeværktøj på Kommissionens webside, der giver personer mulighed for kun at downloade og printe de dele af den fælles markedsordning, som er relevante for deres specifikke landbrugsprodukter. Hverken vindyrkere eller mælkeproducenter er interesserede i de særlige bestemmelser, der gælder for frugt og grøntsager eller hamp og omvendt.
<P>
Vi må udnytte disse tekniske muligheder for at gøre tingene mere enkle. Når der fremover foretages ændringer i en landbrugssektor, er det muligt, at der også foretages ændringer i andre sektorer. Det betyder, at når der foretages en ændring i mælkesektoren, og fusionsmarkedsordningen ændres, skal alle landbrugere og vindyrkere sikre sig, at der ikke hurtigt er blevet gennemført en ændring på deres område.
<P>
Jeg vil gerne stille to specifikke spørgsmål, fru formand.
<P>
Hr. kommissær, hvem vil fremover være den tilsynsførende? ...
<P>
(Formanden fratog taleren ordet)
<SPEAKER ID="403" NAME="Rosa Miguélez Ramos" LANGUAGE="ES">
Fru formand! Fusionsmarkedsordningen har været gældende siden december 2006. Kommissionen beskriver den som et væsentligt element i sine planer om at strømline og forenkle den fælles landbrugspolitik.
<P>
Nogle personer, heriblandt mig selv, betragter denne erklæring som højst diskutabel. Jeg mener dog ikke, at det er det rette tidspunkt eller sted. Vi havde en debat dengang, og selv om forordningen kun trådte i kraft for få måneder siden, stemmer vi nu alligevel om en ændring af den.
<P>
Vi tilføjer i dag endnu flere sider ved at inkorporere forordning (EF) nr. 479/2008 om den fælles markedsordning for vin. Forordningen ophæves ved nærværende forslag, og indholdet af denne indarbejdes i fusionsmarkedsordningen.
<P>
Denne sektor har over for os, heriblandt mig selv, tilkendegivet dens bekymringer om, at artiklerne i markedsordningen for vin spredes ud over de forskellige kapitler i fusionsmarkedsordningen, og risikoen for, at det udvander dette produkts særegenhed.
<P>
Vi mener, at denne indarbejdelse faktisk er uundgåelig, og vi har alle haft mulighed for at læse kommissærens brev til formanden for Udvalget om Landbrug og Udvikling af Landdistrikter, hr. Parish, hvori denne forsikres om, at denne lovgivningsmæssige foranstaltning ikke vil ændre de grundlæggende bestemmelser for sektoren. Der er kun tale om en teknisk indarbejdelse, der på ingen måde berører indholdet.
<P>
Som et resultat heraf kan jeg kun støtte hr. Parish's betænkning, selv om jeg godt kan forstå og sætte mig ind i nogle af de bange anelser.
<SPEAKER ID="404" NAME="Vladimír Železný" LANGUAGE="CS">
Fru formand! Vi stemmer faktisk her om en bestemmelse, der får vinlovgivningen inkorporeret i bestemmelserne for den fælles markedsordning for landbrug efter et princip om, at sprede den for alle vinde. Vinlovgivningen bliver trods dens grundlæggende specielle karakter med andre ord tilfældigt spredt mellem lam, korn, geder, frugt og grøntsager. Sammenslutningen af vindyrkere i Den Tjekkiske Republik har påpeget, at en lille producent fra det sydlige Mähren med en produktion på omkring 2 000 liter vin vil have vanskeligt ved at håndtere den enorme, uforståelige og spredte lovgivningstekst, der gælder for hans vin. Jeg har modtaget anmodninger om hjælp, ikke bare fra vores 20 000 stærke sammenslutning af vindyrkere, men også fra sammenslutninger af vindyrkere i Spanien, Frankrig, Italien og Tyskland, som tilhører Forsamlingen af vinproducerende regioner i Europa (AREV). Kommissionen har dog været dumdristig nok til at se gennem fingrene med det. GD AGRI holdt på, at det ikke vidste noget, og at vindyrkerne var tilfredse. Og nu da kommissær Boel har indrømmet, at vindyrkerne ikke er tilfredse, fortæller hun os, at der ikke er noget at gøre. Der kan dog faktisk gøres noget, for vi er Parlamentet. Lad os enten skabe et gennemsigtigt kapitel for vin inden for landbrugslovgivningen eller forkaste betænkningen. Vi må ikke lade arrogante embedsmænd gøre livet surt for vindyrkerne, som jo selv via deres skat er med til at betale disse embedsmænds lønninger.
<SPEAKER ID="405" NAME="Esther Herranz García" AFFILIATION="PPE-DE">
- (ES) Fru formand! Kommissionen har fremlagt denne fusionsmarkedsordning og fortæller os, at den nu vil indarbejde vin i en ny version, der angiveligt skal hindre papirarbejde og bureaukrati.
<P>
Producenterne fortæller os dog, at det vil skabe større forvirring, at det giver producenterne en manglende juridisk sikkerhed, hvilket bekymrer dem, og at den ikke grundlæggende ændrer den fælles markedsordning for vin (I henhold til loven ville det i virkeligheden ikke kunne ske uden først at blive sendt til Parlamentet, også selv om der kun er tale om en høring).
<P>
Det skal under alle omstændigheder siges, at den fælles markedsordning for vin er mere end blot en markedsordning. Den indebærer andre krav, såsom mærkningsspørgsmålet. Hvis mælk ikke er det samme som grøntsager, og grøntsager ikke er det samme som korn, og korn tydeligvis ikke er det samme som vin, hvorfor samler vi dem derfor så, som om de er forbundet?
<P>
Jeg mener, at forslaget har nogle tekniske mangler, som producenterne som sagt har påpeget. Jeg spekulerer på, hvad der nu vil ske, hvis der f.eks. fremsættes et forslag om at ændre en del af denne fusionsmarkedsordning. Åbner det døren til alle de andre sektorer? Er det muligt at ændre en sektor, uden at vi opdager det? Åbner det op for en ændring af alle de sektorer, der indgår i den?
<P>
Jeg mener ikke, at vi kan give Kommissionen et tillidsvotum, hvis ikke Kommissionen for det første garanterer, at der vil være en søgemekanisme, sådan som fru Klaß anmodede om, der giver producenterne sikkerhed, hastighed og tillid, når de søger i forordningen, og hvis ikke Kommissionen for det andet garanterer, at der vil være juridisk sikkerhed, så der ikke kan åbnes en dør eller konstant være en smutvej for ændringer af de markedsordninger, der indgår i fusionsmarkedsordningen.
<P>
Med dette forslag fremlægger Kommissionen et fait accompli, men de kan ikke sige, at vi ikke har advaret dem om, at det er en fejltagelse, og at det under alle omstændigheder ikke hindrer papirarbejde og bureaukrati, men faktisk skaber mere papirarbejde og bureaukrati og også mere juridisk usikkerhed, hvilket er det, der bekymrer producenterne mest.
<SPEAKER ID="406" NAME="Astrid Lulling" AFFILIATION="PPE-DE">
(FR) Fru formand! Under påskud af at forenkle lovgivningen søger Kommissionen stædigt at indarbejde samtlige fælles markedsordninger for alle produkter fra hvede til kyllinger og fra frugt og grøntsager til tobak i en fusionsmarkedsordning. Resultatet er et større værk på flere hundrede sider, hvor man forgæves kan søge efter de relevante oplysninger.
<P>
Som allerede nævnt er vinsektoren som følge af dens ekstremt specifikke forudsætninger underlagt en yderst detaljeret lovgivning, der er anderledes end den, der gælder for andre produkter, og som sikrede en vis klarhed og gennemsigtighed. Det var derfor meningen, at den fælles markedsordning for vin fortsat skulle gælde.
<P>
Nu ser det dog ud til, at den fælles markedsordning for vin er blevet opslugt af det store værk. Kommissionen ønsker ikke at slippe taget, da vin og vinprodukter er de sidste, som fortsat står uden for denne sammenfiltrede masse, der udgøres af fusionsmarkedsordningen. Hvis ikke det juridisk er muligt at gå et skridt tilbage, og hvis vi bliver nødt til at bøje os for forslaget af årsager, der ikke er helt fornuftige, ser jeg i det mindste gerne, at fru Klaß's forslag følges.
<SPEAKER ID="407" NAME="Mairead McGuinness" AFFILIATION="PPE-DE">
- (EN) Fru formand! Det tager mig ikke engang et minut, for da jeg kommer fra Irland, er jeg ikke blevet påvirket af vinproducenter.
<P>
Jeg mener, at der er et generelt problem ved at samle så mange forskellige sektorer i en fusionsmarkedsordning. Vi ved i virkeligheden ikke om det vil virke, før det er gjort. Jeg vil derfor tage hensyn til bekymringerne fra dem, der ved mere om vinsektoren, vel vidende at vi må videre i teksten. Jeg håber, at Kommissionen kan afgive et bedre tilsagn, for vi er nødt til at lytte til producenternes bekymringer.
<SPEAKER ID="408" NAME="Czesław Adam Siekierski" AFFILIATION="PPE-DE">
- (PL) Fru formand! Vi indarbejder bestemmelserne for vinmarkedet i en overordnet forordning, der omfatter alle markeder, og som blev vedtaget på et tidligere tidspunkt. Er det bedre for vinproducenterne? Lad os håbe, at der bliver tale om en reel forenkling og mindskelse af den eksisterende administrative byrde, der hviler på landbrugerne.
<P>
Sundhedstjekket af den fælles landbrugspolitik, der nu er vedtaget, havde også til formål at begrænse kontrollen og mindske den administrative byrde for landbrugerne. Konsolideringen af forordninger om meget specifikke markeder i en enkelt forordning var også et omstridt punkt, der dog blev vedtaget. Det ville være værd at overveje, om vi virkelig har brug for at indarbejde vinmarkedet, som er et højst særegent marked, der fungerer efter særskilte regler med hensyn til produktion, forarbejdning og traditioner.
<SPEAKER ID="409" NAME="Christa Klaß" AFFILIATION="PPE-DE">
- (DE) Fru formand! De har lige slukket for min mikrofon, og jeg benytter mig derfor af lejligheden til at bruge catch-the-eye-proceduren for at omformulere mine spørgsmål.
<P>
Jeg vil gerne specifikt spørge Kommissionen om, hvem der fremover kommer til at føre tilsyn med den eksisterende lovgivning, når den fælles markedsordning er ændret, og hvem der sørger for, at der ikke gennemføres noget på andre områder, f.eks. på vinområdet, når vi taler om mælk?
<P>
Mit andet specifikke spørgsmål er følgende: Kan Kommissionen gøre det teknisk fornødne på nettet eller i en portal for at forenkle forvaltningen af systemet, så brugerne kan få separat adgang til hvert markedsområde, såsom vin, mælk, frugt og grøntsager?
<P>
Det var mine spørgsmål.
<SPEAKER ID="410" NAME="James Nicholson" AFFILIATION="PPE-DE">
- (EN) Fru formand! Vi er alle klar over, at skabelsen af fusionsmarkedsordningen er et forsøg på at øge gennemsigtigheden og strømline og forenkle lovgivningen om den fælles landbrugspolitik. De fleste sektorer er allerede uden problemer blevet indarbejdet i fusionsmarkedsordningen.
<P>
Jeg kommer ligesom fru McGuinness heller ikke fra et vindyrkende land, så jeg vil være meget forsigtig med, hvad jeg siger - tak, fru Lulling. Jeg støtter hr. Parish's synspunkt om, at vinsektoren nu bør omfattes af ændringsforslaget, og selv om jeg kan forstå nogle af mine kollegers bekymringer, føler jeg, at vi bør søge at fuldende denne tekniske proces, der i sidste ende vil medføre mindre bureaukrati for landbrugerne. Det må da være positivt. Det vil i sidste ende være en bonus for vindyrkerne.
<SPEAKER ID="411" NAME="Janez Potočnik">
medlem af Kommissionen. - (EN) Fru formand! Jeg vil gerne først og fremmest takke alle dem, der har bidraget til forhandlingen.
<P>
Jeg vil gerne gentage, hvor vigtigt dette forslag er for forenklingen af den fælles landbrugspolitik.
<P>
De bekymringer, som De har rejst, minder meget om dem, der kom til udtryk i begyndelsen af processen med fusionsmarkedsordningen. Men jeg synes, at erfaringerne har været ret opmuntrende. Fusionsmarkedsordningen fungerer i øjeblikket rigtig godt.
<P>
Den fælles markedsordning for vin har aldrig været simpel, for at sige det ligeud. Tværtimod. Det, vi foreslår, er faktisk at skabe mere klarhed og troværdighed, naturligvis i videst muligt omfang, på grundlag af den meget komplekse eksisterende tekst om selve vinreformen.
<P>
Der vil ikke blive foretaget nogen væsentlige ændringer i reformen af den fælles markedsordning for vin. Vi taler om tekniske, og udelukkende tekniske, tilpasninger. Der vil være separate kapitler. Der vil være forhold, som er specifikke for vinsektoren, og som bevares intakte på det rette sted i fusionsmarkedsordningen, såsom forholdene omkring produktionspotentiale, støtteprogrammer, oprindelsesbetegnelser, geografiske betegnelser og traditionelle udtryk, mærkning, præsentation og ønologiske fremgangsmåder. Men der vil også være forhold, som er fælles for vin og andre sektorer, såsom bestemmelser for handel med tredjelande eller statsstøtte, som så kombineres i en enkelt bestemmelse.
<P>
Jeg vil også gerne tilføje, at muligheden for at bruge vores søgemaskiner blev nævnt. EURlex har en søgemaskine, der gør det muligt at hente alle de bestemmelser fra fusionsmarkedsordningen, hvori ordet vin nævnes. Men det er dog fra en teknisk synsvinkel endnu ikke muligt på nuværende tidspunkt at hente en konsolideret elektronisk version af hele den fælles markedsordning for vin fra den konsoliderede fusionsmarkedsordning. Det bliver dog naturligvis muligt, når den er fuldført.
<P>
Jeg skal også i forbindelse med parlamentsmedlemmernes spørgsmål nævne, at der ikke er nogen risiko for, at vinområdet bliver rodet ind i reformer af de andre sektorer. Det er simpelthen ikke en realistisk mulighed i praksis. Det er svært at se, hvordan et forslag inden for f.eks. mælke- og mejerisektoren på nogen måde skulle fange beslutningstagernes opmærksomhed inden for vin. Under alle omstændigheder og fra et rent juridisk synspunkt ændrer integreringen i en enkelt forordning ikke på situationen. Det, der ville betyde noget, ville være indholdet i de ændringer, der måtte blive foreslået, og ikke den juridiske ramme, inden for hvilken de foreslås.
<P>
Til slut synes jeg, at vi bør tage et sidste skridt for at fuldføre fusionsmarkedsordningen. Jeg vil derfor gerne understrege, at Kommissionen er fast besluttet på at få det til at lykkes. Det handler virkelig om forenkling og gennemsigtighed, intet mindre end dette.
<SPEAKER ID="412" NAME="Neil Parish" LANGUAGE="EN">
Fru formand! Som man siger, viser en ting først sin værdi i praksis, så vi ser frem til, at Kommissionen virkelig holder, hvad den lover, for vi får fremover brug for teksten i elektronisk format, så vi kan få adgang til den.
<P>
Kommissionen lover, at den vil samle det hele i en fusionsmarkedsordning, hvilket betyder, at vi, når vi vil finde frem til vin, kan gøre det uden samtidig at få adgang til den fælles markedsordning for mælk, hvilket derved mindsker bureaukratiet. Vi har alle fået disse forsikringer i aften, og de fleste af os vil stemme for forslaget i morgen, fordi vi har fået disse forsikringer. Som jeg sagde, venter vi på at se, hvad der sker. Vi accepterer Kommissionens forsikringer i god tro, sådan som de er blevet afgivet i aften, og ser frem til fremover at arbejde sammen om disse fælles markedsordninger eller snarere den ene fælles markedsordning.
<SPEAKER ID="413" NAME="Formanden">
Forhandlingen er afsluttet.
<P>
Afstemningen finder sted torsdag den 20. november 2008.
