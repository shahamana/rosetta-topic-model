<CHAPTER ID="023">
Medlemsstaternes statistiske program 2008-2012 - Rettidig fremsendelse og kontrol af medlemsstaternes statistiske oplysninger (forhandling) 
<SPEAKER ID="461" NAME="Formanden">
Næste punkt på dagsordenen er forhandling under ét om
<P>
betænkning af Zsolt László Becsey for Økonomi- og Valutaudvalget om forslag til Europa-Parlamentets og Rådets beslutning om Fællesskabets statistiske program 2008-2012 (kOM(2006)0687 - C6-0427/2006 - og
<P>
mundtlig forespørgsel af Zsolt László Becsey og Alexander Radwan for PPE-DE-Gruppen til Kommissionen om rettidig fremsendelse og kontrol af medlemsstaternes statistiske oplysninger - B6-0123/2007).
<SPEAKER ID="462" NAME="Zsolt László Becsey " LANGUAGE="HU">
Fru formand! Det glæder mig meget, at det nu ser ud til, at vi når til enighed om en fælles beslutning inden sommerferien. Der ligger et stort arbejde bag indgåelsen af beslutningen.
<P>
Jeg ønsker først og fremmest at anerkende det fremragende arbejde, som Økonomi- og Valutaudvalget har udført. Udvalgets forslag afspejler helt perfekt EU's nuværende prioriteter og mekanismen for den nuværende Nice-traktat. Jeg ønsker især at takke det tyske formandskab og mere specifikt hr. Radermacher, formand for Tysklands statistiske kontor, som meget hurtigt gjorde det muligt at forstå og udvikle Rådets holdning. Der blev taget højde for Europa-Parlamentets prioriteter under processen.
<P>
Jeg ønsker endvidere at takke skyggeordførerne fra de to store grupper, Den Socialdemokratiske Gruppe og Den Liberale Gruppe, for den indsats, de har ydet. Takket være denne indsats har et næsten overvældende flertal bakket op om de fælles kompromiser i Økonomi- og Valutaudvalget.
<P>
Hvad opnåede Parlamentet i den fælles beslutning? Et af de største resultater er, at rækken af ellers velvalgte punkter, der er anbefalet af udvalget som prioriteter, er udvidet. Der indgår nu overvejelser om innovation, udvikling af menneskelige ressourcer, regional samhørighed og demografiske udfordringer. Derfor er listen over prioriteter mere afbalanceret uden at være overvældende.
<P>
Et andet vigtigt resultat er efter min opfattelse det kompromis, der er indgået med hensyn til samarbejdet mellem forvaltningerne på nationalt og lokalt niveau samt på området for statistik. Jeg håber, at dette vil være med til at fremme kvaliteten, der er et særligt vigtigt punkt, som vil blive behandlet senere i forbindelse med den mundtlige forespørgsel om pålideligheden af makroøkonomiske prognoser og kortsigtede statistiske oplysninger.
<P>
Men hvad har været ordførerens største prioritet? Ud over at forbedre kvaliteten af og hastigheden i forbindelse med statistiske tjenester har jeg betragtet det som min vigtigste opgave at mindske de økonomiske og administrative byrder, især for små og mellemstore virksomheder. Det har endvidere været vigtigt at sikre, at kravene i forordningen ikke medfører forveksling af beskyttelsen af individuelt fremlagte handelsoplysninger med forpligtelsen til at fremlægge generelle statistiske oplysninger.
<P>
Ikke mindst takket være skyggeordførernes fleksibilitet er det også lykkedes os at mindske byrden i relation til fremlæggelse af de oplysninger, der er påkrævet på grund af internationale forpligtelser, hovedsageligt i relation til FN. Vores egne og internationale forpligtelser er også enorme udfordringer for os, men i denne sammenhæng forventer jeg en mere forsigtig tilgang, og det er det, vi har godkendt. Vi må ikke overbebyrde os selv på området for statistisk formåen og eksport af viden.
<P>
Jeg betragter det også som et positivt resultat, at vi har kunnet indgå aftale om hovedpunkterne for midtvejsevalueringsrapporten for 2010. På grundlag deraf opfordrer jeg Kommissionen til at foreslå et direktiv til tackling af det politiske problem med statistisk forståelse, der afgør arbejdsprogrammet for et nyt parlament og udvalg, og i stedet sikre, at vores nye kolleger kan inkorporere deres arbejdsprogrammer direkte inden for rammerne af det statistiske arbejde.
<P>
Vi henviste endvidere til de store udfordringer på det statistiske område, som vi står over for - og som også forventes for 2010, nemlig reformerne af den fælles landbrugspolitik og servicedirektivet eller fastlæggelsen af nye EU-politikker, overvågningen af indvandring, kriminalitet og klimaændringer.
<P>
Parlamentets største bedrift i denne sammenhæng er, at midtvejsevalueringsrapporterne fra januar 2010 ikke blot vil nå ud til medlemmerne af de europæiske statistiske netværk og ekspertudvalg, men at de pågældende rapporter også vil blive formelt fremlagt for Rådet og Parlamentet på grundlag af forslaget. Disse grundlæggende institutioner vil dermed have indflydelse på den næste parlamentariske cyklus vedrørende de pågældende strategiske og taktiske problemer.
<P>
På området for sektorprioriteter blev Parlamentets spørgsmål også inkorporeret i rapporten for ikke at nævne de udfordringer, som opstår på grund af udviklingsindikatorerne for menneskelige ressourcer, urbanisering, lige muligheder for kvinder og måling af processen i tætbefolkede områder.
<P>
Mange tak, fru formand! Og nu vil jeg fortsætte med noget andet. Efter tiltrædelse er der et stort håb om at den makroøkonomiske tilsynsordning og den omstændighed, at en medlemsstats økonomiske politik er af fælles interesse, samt etableringen af en stabilitets- og vækstpagt vil medføre større sikkerhed inden for end uden for EU. I henhold til EU-traktaten skal medlemsstaterne have fælles ansvar for de økonomiske politikker i EU, og det må vel også gælde de politiske fiaskoer. Europa-Parlamentet stemmer for og fører tilsyn med Kommissionen, som bl.a. fører tilsyn med Eurostat.
<P>
Der er i Grækenland og Ungarn siden 2004 afsløret store fejl i systemet. Begge lande har oplevet manipulation af den økonomiske politik og de fremlagte oplysninger. Denne manipulation har påvirket valget, hvorved det ikke blot har været nødvendigt efterfølgende at foretage store ændringer, men hvorved tilliden til fælles institutioner er blevet undermineret. Eurobarometers undersøgelser har vist en voldsom nedgang i Ungarn.
<P>
I Ungarn har der siden 2004 været store afvigelser i flere procentpoints mellem de lovede resultater og de realiteter, der senere blev anerkendt. Der var f.eks. stor forskel mellem slutningen af 2005 og 2006. Gældens størrelse varierede med over 10 procentpoints sammenlignet med bruttonationalproduktet, der var med andre ord stor forskel mellem de lovede resultater og de efterfølgende realiteter.
<P>
Desværre er hr. Almunia ikke til stede. Hvis han var til stede, ville han blive gjort opmærksom på, at der i 2005 og 2006 blev fokuseret på regeringens vildledende bemærkninger i stedet for markedsprognoser som prognoserne fra Goldman Sachs og Standard [amp] Poor. På markedet oplevede man katastrofen og den ulovlige fyring af ansatte fra det statistiske kontor. Prognoseordningen var en fiasko.
<P>
Den pinligste situation opstod i maj 2006. Hr. Almunia forudsagde på det pågældende tidspunkt, at alle indekser ville være forbedret i Ungarn, inflationen ville være lav og væksten høj, hvorimod statsministeren forudså meget alvorlige problemer og nødvendigheden af at etablere et spareprogram. Statsministeren indrømmede, at han havde haft telefonsamtaler med hr. Almunia og havde benyttet sig af hundredvis af tricks. Hr. Almunia erkærede efterfølgende, at pensionerne ikke blev inkluderet i beløbet, heller ikke de skjulte underskud for statsejede virksomheder, og at der heller ikke havde været mulighed for at tage højde for motorvejen. Der er efter min opfattelse tale om dobbeltspil.
<P>
Den ungarske statsminister indrømmede at have indgået politiske hemmelige aftaler, beklageligvis også med et medlem af Kommissionen, og det kan man ikke undgå at se. Denne form for "hekseri" bør aldrig kunne ske igen, valget nærmer sig, og der vil være andre valg i fremtiden. Det eneste, der fungerer, er sandheden. Efter min opfattelse skal Kommissionen derfor anerkende disse politiske konklusioner, da det i sidste ende ikke er os, men den ungarske befolkning, som skal betale prisen for denne mangel på troværdighed.
<SPEAKER ID="463" NAME="Benita Ferrero-Waldner">
medlem af Kommissionen. - (EN) Fru formand, mine damer og herrer! Jeg vil først og fremmest gerne takke hr. Becsey og Parlamentets Økonomi- og Valutaudvalg for den fremragende betænkning om Fællesskabets statistiske program 2008-2012.
<P>
Denne betænkning vil helt sikkert give mulighed for en rettidig vedtagelse af retsgrundlaget og en gnidningsløs iværksættelse af programmet i 2008. Fællesskabets statistiske program er grundlaget for udarbejdelsen af alle statistikker såvel som den finansielle ramme for udarbejdelsen af Fællesskabets statistikker i programmeringsperioden. Statistikker er af afgørende betydning for politikudformningen, og derfor fokuseres der også i det nye program på EU's nuværende prioriterede målsætninger lige fra vækst og konkurrenceevne til bæredygtig udvikling og sikkerhed. Kommissionen glæder sig især over ændringsforslag fra Parlamentet, der har til formål at styrke statistikkernes kønsaspekter og regionale aspekter og underbygge rapporteringsforpligtelserne.
<P>
Jeg vil derfor gerne på ny takke ordføreren, hr. Becsey, samt Regionaludviklingsudvalget for deres værdifulde indsats med henblik på at sikre Fællesskabet et solidt grundlag for udarbejdelse af statistikker i de kommende fem år. Med hensyn til finanspolitiske statistikker og hr. Becseys og hr. Radwans mundtlige forespørgsel er Kommissionen helt sikkert enig i, at kvaliteten af finanspolitiske data er af afgørende betydning for en velfungerende Økonomisk og Monetær Union og dens ordning for budgetovervågning såvel som for vurderingen af konvergenskriterierne i forbindelse med evaluering af en ansøgning fra en medlemsstat om indtræden i euroområdet.
<P>
I lighed med alle andre statistikker bliver finanspolitiske statistikker revideret. Data revideres rutinemæssigt, når der fremlægges nye oplysninger om offentlige transaktioner, eller når fejl og uoverensstemmelser identificeres og korrigeres. Denne revision foretages også med det vigtige formål at sikre en højere grad af overensstemmelse med regnskabsreglerne. Normalt anser statistikere først data for at være endelige tidligst efter fire år. De fleste revisioner af finanspolitiske statistikker er små og har ingen betydelig indvirkning på økonomiske analyser og den finanspolitiske overvågning.
<P>
Desværre har der også været enkelte tilfælde af omfattende revisioner af finansielle statistikker, som har lagt pres på den finanspolitiske overvågning. Det er imidlertid vigtigt at bemærke, at i de fleste tilfælde er disse revisioner ikke kommet som en overraskelse. Eurostat havde rent faktisk forinden udsendt offentlige erklæringer, hvori de gjorde opmærksom på, at de data, som medlemsstaterne havde indberettet i første omgang, ikke var i overensstemmelse med regnskabsreglerne og i denne forbindelse anmodet medlemsstaterne om at ændre dem. Når det har været nødvendigt, har Eurostat endda selv ændret i de data, som medlemsstaterne havde indberettet. I overensstemmelse med forordning nr. 2103/2005 har Eurostat jævnligt aflagt rapport til Europa-Parlamentet og Rådet om kvaliteten af de finanspolitiske data, som medlemsstaterne har indberettet, og det vil også ske fremover.
<P>
Med hensyn til prognoser vurderer Kommissionen jævnligt de prognoser, som medlemsstaterne har angivet i deres stabilitets- og konvergensprogrammer, ved at sammenligne dem med Kommissionens egne prognoser. For en række medlemsstaters vedkommende har Kommissionen i nogle tilfælde offentligt påpeget, at de finanspolitiske prognoser i stabilitets- og konvergensprogrammerne var baseret på optimistiske makroøkonomiske prognoser.
<P>
Kommissionen har også påpeget tilfælde, hvor de nationale prognoser ikke var i overensstemmelse med regnskabsreglerne for bestemte transaktioner, eller hvor de planlagte politiske foranstaltninger, der lå til grund for prognoserne, endnu ikke var blevet bekræftet. I forbindelse med udarbejdelsen af sine egne prognoser sammenligner Kommissionen systematisk sine tal med prognoser udsendt af IMF, OECD og andre organisationer. Erfaringerne viser, at de prognoser, der offentliggøres af Kommissionen - både de makroøkonomiske og de finanspolitiske tal - ikke er ensidige, og at de er mindst lige så pålidelige som prognoserne fra de andre organisationer.
<SPEAKER ID="464" NAME="Mieczysław Edmund Janowski " LANGUAGE="PL">
Fru formand! Jeg ønsker at takke hr. Becsey for hans betænkning. Jeg ønsker at takke ham to gange, for det første som ordfører for udtalelsen fra Regionaludviklingsudvalget og for det andet som repræsentant for UEN-Gruppen.
<P>
Jeg vil ikke dvæle ved definitionen af statistik. Jeg vil blot sige, at det er en videnskab, hvorigennem fænomener og processer vurderes på en kvantitativ måde. Formålet med statistikker er at vurdere reglerne for og påvirkningen af disse fænomener og kvantificere dem. Ved hjælp af statistikker er det endvidere muligt at opsummere resultaterne af analyser og evaluere nøjagtigheden og pålideligheden af resultaterne. Jeg nævner dette, fordi statistiske oplysninger ofte danner grundlag for vigtige beslutninger, både på lokalt og regionalt plan og på nationalt, europæisk og globalt plan.
<P>
Det er derfor meget positivt, at vi har fastsat et statistisk program i EU for perioden 2008-2012. Den realistiske og ansvarlige behandling af statistiske oplysninger er meget værdifuld. Det er derfor omkostningskrævende at indhente de pågældende oplysninger. Jeg ønsker således at spørge kommissæren om, hvorvidt det ambitiøse program for de næste fem år har tilstrækkelig finansiel opbakning.
<P>
Vi skal løse en opgave, der omfatter 27 medlemsstater med varierende grader af erfaring på dette følsomme område. Lad mig derfor stille endnu et spørgsmål. Hvilke foranstaltninger er der truffet for at sikre den bedst mulige koordination af statistiske analyser? Kommissæren var venlig nok til at understrege betydningen af Regionaludviklingsudvalgets afgørelse, og jeg ønsker at takke hende for den venlige vurdering.
<P>
Med hensyn til de regionale spørgsmål afsætter EU i perioden 2007-2013 over en tredjedel af sit budget til regionalpolitik i ordets bredeste forstand og gennemfører dermed princippet om samhørighed og solidaritet blandt regioner med meget forskellige niveauer for velstand. Disse midler er de europæiske skatteyderes midler, som under ingen omstændigheder skal gå til spilde. Derfor har vi brug for helt upartiske og tilstrækkeligt omfattende og pålidelige metoder til overvågning af gennemførelsen af strukturpolitikken. Har vi sådanne metoder? De involverer indsamling og behandling af statistiske oplysninger, både på EU-plan, medlemsstatsplan og regionalt og lokalt plan.
<P>
De pågældende oplysninger skal være sammenlignelige, både hvad angår oplysninger indsamlet uden for EU og oplysninger indsamlet inden for EU, da vi ofte sammenligner os selv med andre lande. Opfyldelsen af kortsigtede eller midlertidige målsætninger eller tekniske problemer har resulteret i midlertidige fejl i indsamlingen af statistiske oplysninger - alle med drastiske resultater.
<P>
Statistiske analyser af regioner er baseret på NUTS-enheder. Spørgsmålet er, om denne opdeling altid medfører pålidelige oplysninger? Jeg er især betænkelig ved situationer, hvor der er stor forskel mellem udviklingsniveauet og fremgangen for et bestemt byområde og den resterende del af området.
<P>
Et andet spørgsmål, jeg ønsker at rejse, omhandler indekser vedrørende udviklingsniveauet for lande eller regioner. Er bruttonationalproduktet pr. indbygger tilstrækkeligt? Hvilken vægt skal der lægges på omfanget af arbejdsløshed? Hvordan kan livskvalitet på et bestemt område måles osv. Disse spørgsmål er vigtige, og jeg ved, at der ikke findes enkle løsninger.
<P>
Vi taler ofte om innovation i Parlamentet. Vi har derfor brug for pålidelige oplysninger om uddannelse, videnskab, forskning og innovation. Spørgsmålet er, hvilke metoder der skal anvendes for at sammenligne oplysninger, der ofte er indhentet fra uofficielle kilder. Hvordan kan vi definere ændringer?
<P>
Der er endvidere et socialt spørgsmål. Ændringer forbundet med omfattende migration, især af arbejdskraft, finder sted for øjnene af os. Hvordan påvirker det den sociale situation og familierne? Og vi skal heller ikke glemme, at de statistiske oplysningers høje niveau af pålidelighed altid afhænger af kildernes pålidelighed, som igen kræver pålidelighed og ofte anonymitet i relation til de oprindelige oplysninger.
<P>
Som afslutning ønsker jeg at udtrykke mit håb om, at EU's grundlæggende målsætninger vil blive opfyldt med det statistiske program. Indstillingen hos både Eurostat og Polens centrale statistiske kontor bestyrker mig i min tro på, at det vil lykkes. Lad os håbe det.
<SPEAKER ID="465" NAME="Othmar Karas">
for PPE-DE-Gruppen. - (DE) Fru formand, fru kommissær, mine damer og herrer! Indledningsvis vil jeg godt sige hjertelig tillykke og tak til ordføreren. I sin betænkning opfordrer han til, at den lovgivningsmæssige og statistiske cyklus afstemmes efter hinanden, at den administrative byrde reduceres for de små og mellemstore virksomheder, at dataenes kvalitet sikres, hvilket betyder bedre data, og at vi også bør inkorporere en række sociale og makroøkonomiske indikatorer.
<P>
Han informerede imidlertid også om, at vi har sendt en anmodning til Kommissionen, og at der er flere grunde hertil. For det første forekommer der til stadighed kritik af de ufuldstændige statistiske data, som medlemsstaterne indsender. Hovedsynderne er Grækenland, Portugal, Italien og Ungarn. I ét land, Ungarn, indrømmede ministerpræsidenten oven i købet, at han havde sminket dataene helt bevidst, og at han havde undladt at sige sandheden til offentligheden og Kommissionen.
<P>
For det andet er der mange krav, som endnu ikke er blevet gennemført. Jeg vil gerne nævne et par stykker: Kommissionen skal have adgang til at kontrollere de indsendte data på stedet, og Kommissionen skal også have mulighed for at konsultere nationalbankerne, finans-, økonomi-, og arbejdsministerierne samt de økonomiske forskningsinstitutter i det pågældende land. Vi kan simpelthen ikke stole på de data, som vi modtager.
<P>
Kommissionens data skal sammenlignes med ECB's data. Der foreligger forskellige data med varierende udsagnskraft, som skal sammenlignes.
<P>
For det tredje skal ECB, Kommissionen og medlemsstaterne udarbejde en fælles afslutningsrapport, som indeholder alle eurorelevante oplysninger, dvs. data, som vedrører budgetter, stabilitets- og vækstpagten samt Maastricht-kriterierne,
<P>
Vi har brug for fælles, gennemsigtige dataregistreringsgrundlag. Vi har alle kendskab til arbejdsløshedstallene fra medlemsstaterne og EU. Alt efter det politiske behov bliver den ene spillet ud mod den anden. Dette resulterer blot i usikkerhed og mistillid og skaber ikke gennemsigtighed.
<SPEAKER ID="466" NAME="Ieke van den Burg">
for PSE-Gruppen. - (EN) Fru formand! Jeg vil også gerne indledningsvis ønske ordføreren tillykke med hans fremragende betænkning om det statistiske program for perioden 2008-2012. Jeg tror, at vi er fuldstændig enige om, at statistikker er af afgørende betydning, og at det er vigtigt, at finde ud af, hvordan vi sikrer de korrekte data.
<P>
Jeg er enig i, at det ikke kun er et teknisk spørgsmål, hvilket fremgår af denne debat, herunder navnlig af den mundtlige forespørgsel, der er blevet stillet. Det er et meget politisk relevant spørgsmål, ikke blot fordi politikere forsøger at blande sig i statistikker, men også fordi de forsøger at bruge disse imod den siddende koalitionsregering eller den forrige koalitionsregering ved at beskylde dem for ikke at have tilvejebragt de korrekte data. Vi bør absolut undgå disse to ting.
<P>
Jeg mener, at den eneste løsning er at etablere uafhængige statistiske kontorer, der garanterer uafhængige og korrekte statistiske data af høj kvalitet, samt at indføre visse af de elementer, som hr. Karas nævnte, dvs. de samme grundlæggende definitioner osv.
<P>
Fru kommissær, det er mit indtryk, at De og Deres kollega hr. Almunia allerede har gjort meget på dette område, og at nogle af disse foranstaltninger allerede er blevet sat i gang. Jeg tænker f.eks. her på den forordning, der er blevet etableret om dette spørgsmål, og navnlig på de lovgivningsforslag om forvaltning af statistikker og forvaltning af de statistiske institutioner, som vi behandler i øjeblikket.
<P>
Jeg er nødt til at sige til hr. Becsey og hr. Karas, at jeg har været overrasket over, at deres politiske gruppe overhovedet ikke har været interesseret i de lovgivningsforslag, som vi behandler i øjeblikket, idet vi her har mulighed for at skabe garantier for en god dataforvaltning, og Kommissionen og Eurostat har ikke noget egentligt mandat til at gribe ind eller til at centralisere dataindsamlingen. Vi er nødt til at arbejde inden for rammerne af det eksisterende mandat, og jeg mener, at kommissæren gør et godt stykke arbejde, og at hun forsøger at udnytte dette mandat i videst muligt omfang.
<P>
Jeg håber, at vi kan føre en konstruktiv debat om denne forbedring af forvaltningen og om forbedringen af vilkårene i stedet for at beskylde hinanden og de andre politiske oppositionspartier for ikke at tilvejebringe disse data på behørig vis. Jeg håber, at tilgangen fremover vil være konstruktiv.
<SPEAKER ID="467" NAME="Andrea Losco" LANGUAGE="IT">
Fru formand, fru kommissær, mine damer og herrer! Jeg vil også gerne lykønske ordføreren, hr. Becsey, med et glimrende stykke arbejde. At han har bidraget til at opnå godkendelse ved førstebehandlingen er bemærkelsesværdigt, og det viser, at Parlamentet fungerer godt. Som kommissæren og andre talere allerede har bemærket, er målet med EU's statistik således regelmæssigt at verificere udarbejdelsen, gennemførelsen og evalueringen af EU's politikker. EU fremlægger og fører sine politikker på det økonomiske, miljømæssige og sociale område netop på baggrund af disse oplysninger, og deraf kommer behovet for, at oplysningerne skal være så relevante som muligt om den aktuelle situation, så de danner et billede af ideelle situationer samt borgernes specifikke behov.
<P>
For Gruppen Alliancen af Liberale og Demokrater for Europas vedkommende kan jeg bekræfte her i Parlamentet, at vi generelt er store tilhængere af det forslag, som Kommissionen har stillet, da det har omhandlet betydelige problemer og spørgsmål såsom velstand, konkurrenceevne, vækst, solidaritet, økonomisk og social samhørighed, bæredygtig udvikling, sikkerhed og yderligere udvidelse af EU. Jeg mener, at det var rigtigt af os i Europa-Parlamentet at udvide forslaget ved at inddrage innovation og menneskelig udvikling, regional samhørighed og de demografiske udfordringer, som det europæiske samfund skal løse.
<P>
Vores bidrag følger derfor denne fremgangsmåde: Vi skal tilføje til Kommissionens forslag og ikke ødelægge det. Vi er faktisk overbevist om, at der i øjeblikket er et problem, som vi opdagede, mens vi var ved at færdiggøre vedtagelsen af denne betænkning. Det handler om oplysningernes kvalitet, som også sikrer beslutningstagningens kvalitet. Derfor indarbejdede vi i den endelige ordlyd, som opstod på baggrund af et kompromis, begrebet om udarbejdelsen af de årlige statistiske arbejdsprogrammer og behovet for at tage hensyn til behovet for optimal ressourceanvendelse. Dette er i relation til princippet om bedre lovgivning, som vi allerede har vedtaget, og netop i lyset af Kommissionens meddelelse om reducering af indberetningsbyrden og forenkling af mål inden for fællesskabsstatistikker.
<P>
Endelig mener jeg, at vi har lavet nogle vigtige tilføjelser, nemlig et krav til Kommissionen om at udarbejde forudgående analyser af den finansielle indvirkning af nye planlagte statistiske aktiviteter, der indebærer yderligere byrder for medlemsstaterne, samt gennemførlighedsundersøgelser for at opnå kvalitetsmærkning af EU's statistikker og skabe større troværdighed omkring det europæiske statistiske system, herunder Eurostat, de nationale statistikmyndigheder og andre relevante organer i hver medlemsstat, som er ansvarlige for at udarbejde og udsende europæisk statistik. Målet er helt klart, at vigtig uafhængig statistik er tilgængelig, men vi skal arbejde hårdere for at få dette.
<SPEAKER ID="468" NAME="Benita Ferrero-Waldner">
medlem af Kommissionen. - (EN) Fru formand! Jeg vil først og fremmest gerne understrege, at vi har et ambitiøst program, men har vi de finansielle midler? Det mener jeg. Finansieringsrammen for programmet for perioden 2008-2012 er øget med 15 % i forhold til den foregående periode. Jeg mener, at denne stigning er højere end den gennemsnitlige stigning for de finansielle overslag for perioden 2007-2013. Så er det spørgsmål vist afklaret.
<P>
Med hensyn til koordinering vil jeg gerne påpege, at Parlamentet i øjeblikket er ved at analysere et forslag fra Kommissionen om etablering af et rådgivende udvalg på højt plan, der skal styrke forvaltningen af det europæiske statistiske system og koordineringen af udarbejdelsen af statistikker. Jeg mener, at det er vigtigt.
<P>
Jeg vil også gerne sige til hr. Karas, at han har fuldstændig ret. Kommissionen har mulighed for at undersøge den metodologi, der anvendes i medlemsstaterne, men vi har desværre ikke mulighed for at gå videre og undersøge selve dataene. Jeg mener desværre, at Kommissionen allerede har forsøgt, men medlemsstaterne har - i hvert fald indtil videre - ikke ønsket at gå videre. Vi burde måske også gøre dem opmærksom på dette spørgsmål igen.
<SPEAKER ID="469" NAME="Formanden">
Forhandlingen under ét er afsluttet.
<P>
Afstemningen finder sted on torsdag den 12. juli 2007.
