<CHAPTER ID="013">
Indlæg af et minuts varighed om politisk vigtige sager
<SPEAKER ID="034" NAME="Formanden">
Næste punkt på dagsordenen er indlæg af et minuts varighed om politisk vigtige sager.
<SPEAKER ID="035" NAME="Rumiana Jeleva" AFFILIATION="PPE-DE">
(BG) Hr. formand! Dokumentarudsendelsen Bulgaria's Abandoned Children (Bulgariens forladte børn) vist på BBC 4, der beskriver forholdene på og holdningerne til beboerne på døgninstitutionen for fysisk og psykisk handicappede børn i byen Mogilino, har fremkaldt en heftig reaktion i Bulgarien og det internationale samfund. Derfor beskriver jeg, hvilke skridt der er blevet taget.
<P>
Vi sendte først forespørgsler til Bulgariens arbejds- og socialminister og til formanden for det nationale organ til beskyttelse af børn. Vi forlangte, at institutionen nedlægges, samt at processen til afvikling af institutioner fremskyndes. Ministeriet sendte et svar på vores forespørgsel.
<P>
Dernæst appellerede vi til internationale private organisationer, der hjælper handicappede. Blandt dem er Betel, som er den største velgørenhedsorganisation i Europa med 150 års erfaring i at skaffe pleje til psykisk handicappede. Organisationens eksperter svarede på min forespørgsel om at besøge institutionen i Mogilino sammen og finde specifikke løsninger på problemerne.
<P>
Regeringen er hovedsagelig ansvarlig for fremskaffelsen af nødvendigt materiale og tekniske forhold på disse institutioner samt for understøttelsen af børnene. Men det, vi har brug for, er et ændret koncept for de sociale ydelser til børn med alvorlige psykiske handicap og en holdningsændring fra samfundet og institutioner. Isolationen af disse børn i svært fremkommelige byer og landsbyer er en praksis, som for længe siden blev opgivet i Europa. Problemer løses ikke ved at gemme sandheden, men ved vores fælles hjælp.
<SPEAKER ID="036" NAME="Luis Yañez-Barnuevo García  .-" AFFILIATION="PSE">
(ES) Hr. formand! Parlamentet er en internationalt anerkendt friheds- og menneskerettighedsinstitution, som respekterer international lovgivning og FN-systemet.
<P>
Med henblik på dette ville mange af os gerne høre Parlamentets og dets formands egen vurdering af det ramaskrig, der opstod i forbindelse med afsløringen af samtaler mellem præsident Bush og ministerpræsident Aznar i 2003 på Crawford Ranch kort efter invasionen af Irak.
<P>
Der er aspekter af den samtale, som er meget alvorlige, fordi de demonstrerer en total manglende respekt for FN, foragt for transatlantiske forbindelser og tilsidesættelse af international lovgivning.
<P>
Vi havde alle mistanke om, at der var sket noget i den retning, men aldrig før har bevismaterialet været så tydeligt - så tydeligt, at Parlamentet er tvunget til at tage stilling, om ikke andet så for at slå fast, at sådan en skammelig ting aldrig må ske igen.
<SPEAKER ID="037" NAME="Eugenijus Gentvilas" AFFILIATION="ALDE">
- (LT) Hr. formand! Det er et bekymrende, at rapporter skrevet af europæiske politikere om global opvarmning, energibesparelser og lignende spørgsmål modtages med en ligegyldighed i de fleste europæiske lande. Ligeledes giver regioner, provinser og andre administrative enheder heller ikke disse problemer den opmærksomhed, de fortjener. Tilfælde hvor energispild og konsekvenserne af global opvarmning forsømmes, ses overalt. Hver dag ser jeg f.eks. gadelygter, der strækker sig over mange kilometer, men hverken Vallonien eller Belgien eller provinserne vil påtage sig et ansvar.
<P>
På den anden side er det tit sådan, selv i Parlamentet, at vores ord ikke matcher vores gerninger. Jeg forstår ikke, hvorfor hvert medlem ved hvert møde i Strasbourg får udleveret ca. 200-300 sider stenografi og protokoller. Jeg mener, at dette materiale kun bør være tilgængeligt på internettet og dermed ikke længere udskrives på papir.
<SPEAKER ID="038" NAME="Bogusław Rogalski" AFFILIATION="UEN">
(PL) Hr. formand! I Grodno blev to aktivister fra sammenslutningen af polakker i Belarus den 10. oktober atter en gang anholdt: Angelika Borys og Igor Bancer. Under påskud af anklager om optøjer blev Bancer idømt 10 dages fængsel og Borys en bøde, der svarer til ca. 15 belarussiske lønninger. Man ved imidlertid, at den virkelige årsag til deres anholdelse var en planlagt oppositionsmanifestation imod Aleksandr Lukasjenkos autoritære regime. Belarus' myndigheder har atter en gang bevist, at de ikke har tænkt sig at tolerere organisationers selvstændighed eller frihed i dette land. For at bevare tyranniet har Lukasjenko længe anvendt skræmmemetoder og anholdelser foretaget under alle mulige påskud samt løgne over for de vestlige lande.
<P>
Vi kan ikke tillade, at menneskers ret til respekt for den personlige værdighed og frihed gentagne gange krænkes i EU's umiddelbare nærhed. Europa bliver først demokratisk, når Belarus bliver et frit land. Lad os yde større støtte til den belarussiske befolkning, der ønsker at befri sig fra det diktatoriske åg. Vi skal kræve, at de nationale mindretals rettigheder overholdes, at ubegrundede anholdelser indstilles, samt at de politiske fanger løslades. Alene på den måde kan man ændre systemet i dette Europas eneste tyranni og diktatur.
<SPEAKER ID="039" NAME="Carl Schlyter" AFFILIATION="Verts/ALE">
(SV) Tak, hr. formand! Jeg vil gerne tale om det tyrkiske parlaments beslutning om at tillade, at tyrkisk militær går ind i det eneste nogenlunde rolige område i Irak. Det ser ud til, at vi kan inkludere disse begivenheder i vores drøftelser om den generelle rapport på onsdag. Jeg håber, at alle får mulighed for at deltage i processen og for at fremsætte ændringer, da dette er en stor trussel mod freden i området. Dette fremhæver problemet med militæret, der udøver pres og får skubbet beslutninger igennem. Vi bliver nødt til at sikre, at regeringen kan modstå, at der ikke er nogen tropper, og at ingen provokeres til at gå ind i Irak med militær magt. Hvis der er noget, de har for meget af, så er det militær. Hvis der er noget, de har for lidt af, så er det normale drøftelser mellem mennesker, og det er dét, vi skal støtte.
<SPEAKER ID="040" NAME="Willy Meyer Pleite" AFFILIATION="GUE/NGL">
(ES) Hr. formand! Det var næsten som om, at EU blev gjort til genstand for en nyheds- og aktivitetsblackout med hensyn til de systematiske krænkelser af menneskerettighederne begået af kongeriget Marokko i forhold til de besatte områder i Vestsahara.
<P>
De har trænet os godt. Ikke desto mindre fortjener Parlamentet en forklaring fra kongeriget Marokko angående den delegation, som ikke fik lov til at besøge disse besatte områder.
<P>
To øvrige oplysninger bør føjes til de allerede nævnte: For det første nægtede Marokko at give den marokkanske menneskerettighedsorganisation (CODESA) tilladelse til at afholde deres kongres i de besatte områder, og for det andet har FN stadig ikke udgivet rapporten fra FN's højkommissær for menneskerettigheder, som besøgte de besatte områder for at udarbejde en rapport om situationen i området. Denne rapport er ikke udgivet dags dato.
<P>
Jeg opfordrer de europæiske institutioner - Parlamentet, Kommissionen og Rådet - til at få afsluttet denne affære.
<SPEAKER ID="041" NAME="Gerard Batten" AFFILIATION="IND/DEM">
(EN) Hr. formand! Tidligere på dagen sagde hr. Gordon Brown, at der ikke er behov for en ny EU-traktat i mindst 10 år. Han ved udmærket, at der aldrig bliver behov for en ny traktat. Den foreslåede reformtraktat er en selvkorrigerende traktat. Den resterende smule selvstændige beføjelser kan overføres til EU gennem beslutninger truffet af Det Europæiske Råd uden forudgående høring af Europa-Parlamentet eller befolkningen for den sags skyld.
<P>
Reformtraktaten fastslår formelt EU-lovgivningens legitimitet og supremati i forhold til den nationale lovgivning. Hvis det britiske Over- og Underhus accepter, at reformtraktatens bestemmelser skal have forrang for den eksisterende engelske og skotske lovgivning, er det en forræderisk handling i henhold til de nugældende love om forræderi. Ethvert medlem af Underhuset eller Overhuset, der stemmer for en ratifikation af reformtraktaten, er derfor bogstaveligt en landsforræder.
<P>
(Latter)
<P>
Tjek endelig lovene om forræderi, hvis ikke De tror mig!
<SPEAKER ID="042" NAME="Formanden">
Vi bør være forsigtige med at anvende sådanne ord, hr. Batten.
<SPEAKER ID="043" NAME="Manolis Mavrommatis" AFFILIATION="PPE-DE">
(EL) Hr. formand, mine damer og herrer! Et år før, De Olympiske Lege i Beijing starter, udsendes der dagligt bekymrende beskeder til den brede befolkning. Denne gang handler det ikke om menneskerettigheder eller miljøforurening, men om at komitéen for tilrettelæggelse af De Olympiske Lege og de kinesiske myndigheder har besluttet, at deltagerne ved De Olympiske Lege ikke må vise nogen form for religiøs tilbedelse. Stik imod de aftaler, som man har holdt fast ved siden De Olympiske Leges begyndelse, og som er underskrevet af de kinesiske myndigheder og Den Internationale Olympiske Komité, vil der blive nedlagt forbud mod religiøse symboler som f.eks. Biblen, Det Nye og Gamle Testamente, bedesteder og selv kors på en kæde rundt om halsen på en mandlig eller kvindelig sportsudøver.
<P>
Som kristen gør dette mig meget trist. Jeg håber, at det internationale samfund og EU på behørig vis vil forhindre, at myndighederne for tilrettelæggelse af De Olympiske Lege 2008 implementerer disse uhørte forholdsregler.
<P>
(Bifald)
<SPEAKER ID="044" NAME="Catherine Trautmann" AFFILIATION="PSE">
- (FR) Hr. formand, mine damer og herrer! Den 3. oktober meddelte Michelingruppen, at produktionen af dæk i Toul skulle indstilles. Over 800 arbejdspladser bliver muligvis nedlagt inden 2009, selv om hverken virksomhedens produktionsresultat eller finansielle resultat tyder på, at disse afskedigelser skyldes en eller anden form for krise. Aktionærerne sælger aktier med kursgevinst efter denne meddelelse om omstrukturering, mens arbejdstagerne må konstatere, at det kun er dem, det kommer til at gå ud over. Jeg vil over for Parlamentet udtrykke min dybeste respekt for fagforeningsrepræsentanterne og disse arbejdstagere, som trods de virkelig fortvivlede udsigter har udvist en utrolig stor ansvarsfølelse lige fra begyndelsen. Det er ikke et spørgsmål om at lukke en virksomhed på en human måde, men om at bevare beskæftigelsen i ofte hårdt ramte egne. Arbejdstagerne i Toul forventer, at EU opretter nogle beskyttende rammer og ordninger, som sikrer deres arbejdsmarkedsmæssige og sociale rettigheder, hjælper dem med at finde arbejde igen og frigiver støttefondsmidler til at sætte skub i industriprojekter. Det er den flexsecurity, vi europæiske socialdemokrater slår stærkt til lyd for, men vi skal også lette tilpasningen til industriens konkurrenceevne og sørge for at fremme en integreret industripolitik, som tilgodeser alle vores omstruktureringsramte områder.
<SPEAKER ID="045" NAME="Toomas Savi" AFFILIATION="ALDE">
(EN) Hr. formand! Jeg vil gerne gøre Dem opmærksom på den forværrede situation mellem Irak og Tyrkiet. Søndag morgen blev 12 tyrkiske soldater og 32 kurdere dræbt i et kurdisk bagholdsangreb. Som vi allerede ved, har det tyrkiske parlament godkendt invasionen af kurdisk-befolkede områder i det nordlige Irak. Samtidig har Tyrkiets premierminister hr. Recep Tayyip Erdogan sagt, at hans regering er villig til at beordre hæren til at angribe Det Kurdiske Arbejderpartis baser i det nordlige Irak. Det er således meget sandsynligt, at der vil ske en optrapning til en alvorlig militærkonflikt i det nordlige Irak.
<P>
Eftersom Tyrkiet er et officielt EU-kandidatland, er det så ikke på tide, at vi forsøger at standse en militærkonflikt mellem kurdiske krigere og de invaderende tyrkiske tropper? Ellers kan situationen blive meget ustabil i denne skrøbelige region og få skræmmende og uforudsigelige konsekvenser.
<SPEAKER ID="046" NAME="Ewa Tomaszewska" AFFILIATION="UEN">
(PL) Hr. formand! Europa-Parlamentet havde i sidste uge besøg af en gruppe personer, der lider af multipel sklerose. En udstilling, en koncert og en konference blev helliget de problemer, som personer, der lider af denne frygtelige sygdom, har. De havde forventet at få hjælp fra Parlamentet i denne svære situation, men de blev i stedet diskrimineret på det skrækkeligste i Bruxelles.
<P>
Foreningens formand, hvis hørelse og syn er kraftigt forringet, bevæger sig rundt i en kørestol og benytter sig af en førerhund. Luftfartsselskabet Wizzair afviste at tage hunden med om bord på trods af en bestemmelse i deres regelsæt om, at blinde og døve kan tage førerhunde med, og billetten, der var købt over internettet, omfattede også en hund. Først efter en times diskuteren blev det besluttet at gøre en undtagelse i denne sag og lade passageren tage hunden med. Denne situation har helt sikkert bevirket, at hendes helbred er blevet forværret.
<SPEAKER ID="047" NAME="Petya Stavreva" AFFILIATION="PPE-DE">
(BG) Hr. formand! Mit land Bulgarien skal netop i gang med at afholde det første kommunalvalg efter optagelsen i EU. Derfor er det anderledes og ladet med mange forventninger stammende fra de nye europæiske realiteter. Dygtige og aktive mennesker bør vælges til kommunerne til at arbejde med EU-midler med dygtig hånd. Bulgarien står meget sandsynligt over for at skulle optage næsten 7 milliarder euro i perioden 2007-2013 som medlem af EU. Men det er meget vigtigt, at disse ressourcer når de mennesker, som virkelig har brug for dem, så de ikke forsvinder ned i selskabs- eller partikassen. Eftersom Europa er regionernes Europa, og decentralisering er en uigenkaldelig proces, bliver rollen for de mennesker, der er involveret på det kommunale plan, større.
<P>
Bulgarien er gentagne gange og berettiget blevet kritiseret for sin utilstrækkelige administrative kapacitet og for mangler ved institutionernes arbejde. Nu da vi har opnået vores europæiske partners tillid og tiltro og er uløseligt knyttet til den store europæiske familie, bør vi også tage det næste vigtige skridt, dvs. vælge borgmestre og kommunalbestyrelsesmedlemmer, der kan arbejde ikke kun på det regionale og nationale niveau, men også på det europæiske niveau. Som repræsentant for Bulgarien i Europa-Parlamentet finder jeg det uhyre vigtigt, at der vælges højt kvalificerede og kompetente mennesker til kommunerne. Når vi træder ind i det europæiske hjem, skal vi anstrenge os personligt for at opnå vores velfortjente plads frem for at modtage den som en gave.
<SPEAKER ID="048" NAME="Csaba Sándor Tabajdi" AFFILIATION="PSE">
(HU) Hr. formand! I morgen fejrer Ungarn jubilæet for den ungarske revolution i 1956 og kampen for frihed. De seneste få år, og debatterne om Hitlernazismen og om stalinismen og den skade, de forårsagede, samt debatter i Parlamentet, har vist, at Europas mere heldige vestlige halvdel oplevede historien helt anderledes end de 10 netop optagne centraleuropæiske medlemsstater.
<P>
Ligeledes har 9. maj en helt anden betydning for os. For os betød det ikke bare befrielsesdagen, men også begyndelsen på besættelsen. Tre centraleuropæiske begivenheder, modstand mod Sovjetunionen og sovjetlignende kommunistiske diktaturer - den ungarske revolution i '56, Foråret i Prag '68 og den polske bevægelse Solidaritet - er alligevel blevet en del af vores fælles europæiske historie. Det unikke ved 1956 er, at intet andet oprør har involveret et folk, der tog kampen op mod verdens største hær, den sovjetiske hær, og ingen anden sag har indebåret, at et land erklærede sin neutralitet.
<P>
Alle de mål, som heltene fra 1956 sloges for - demokrati, retsstatsprincip og frihed - blev gennemført med regimeændringen. Hvis vi ungarer kan være stolte af noget i det 20. århundrede, er det revolutionen i 1956, og den rolle, vi spillede i Tysklands genforening.
<SPEAKER ID="049" NAME="Horia-Victor Toma" AFFILIATION="ALDE">
(RO) Hr. formand! Brugen af cyanid er en af de aktuelle metoder til minedrift, der anvendes ved udvinding af guld og sølv. Jeg vil gerne understrege, at en sådan proces kan medføre uigenkaldelige ødelæggelser af økosystemer og være meget farlig for mennesker, idet cyanid er et af de stoffer, som passerer uændret ned i grundvandet, som er den vigtigste kilde til drikkevand. I forhold til global opvarmning kan cyanid medføre temperaturændringer og ændrede nedbørsmønstre, forårsage oversvømmelser og jordskred. Uheldet, der skete i Baia Mare i Rumænien i 2000, hvor en revne i en lagune medførte, at ca. 100.000 m3 vand, der var forurenet af cyanid og tungmetaller, lækkede, forårsagede den største katastrofe i Østeuropa siden Tjernobyl. Dette udløste en reform af love om minedrift i Rumænien gennem introduktionen af en lovændring i Parlamentet, som forbød brugen af cyanid ved minedrift.
<P>
Jeg håber, at Rumæniens eksempel også vil blive fulgt af andre EU-lande, således at cyanidforbuddet med tiden bliver en europæisk regel.
<SPEAKER ID="050" NAME="Richard James Ashworth" AFFILIATION="PPE-DE">
(EN) Hr. formand! På torsdag skal Europa-Parlamentet stemme om budgettet for 2008. I betragtning af at Revisionsretten skal rapportere tilbage i næste måned, vil jeg gerne gøre Dem opmærksom på den interinstitutionelle aftale, der blev underskrevet mellem de tre institutioner i 2006. I henhold til artikel 44 i denne aftale er alle medlemsstater forpligtet til at certificere finansielle transaktioner, der omfatter EU-midler. Jeg er blevet underrettet om, at Kommissionen under det nuværende program først vil modtage relevante oplysninger fra medlemsstaterne den 15. februar 2008. Først til den tid kan man identificere de fælles standarder for regnskaber og interne kontroller. Det betyder, at Revisionsretten sandsynligvis ikke vil modtage de ønskede oplysninger inden for de nærmeste to år. Det er uacceptabelt. Det er ikke alene i strid med ånden i den interinstitutionelle aftale, men den fortsatte mangel på en tilfredsstillende revisionsrapport underminerer også i høj grad Europa-Parlamentets troværdighed. Jeg vil opfordre Dem, hr. formand, til at benytte enhver lejlighed til at insistere på, at medlemsstaterne fremover tillægger denne sag langt større vægt.
<SPEAKER ID="051" NAME="Pierre Pribetich" AFFILIATION="PSE">
- (FR) Hr. formand, mine damer og herrer! FN har sat den 10. december 2007 som sidste frist for fastlæggelse af den kommende status for Kosovo. Men da Kosovos myndigheder truer med en ensidig uafhængighedserklæring, Serbien forfægter et udvidet selvstyre, og Rusland har nedlagt veto mod FN's specialudsendings forslag om overvåget selvstændighed, er situationen kritisk. Jeg vil her påpege, at EU bør spille en grundlæggende rolle i løsningen af denne krise.
<P>
Det er jo vores fælles ønske, at EU har en højtstående repræsentant for den fælles udenrigs- og sikkerhedspolitik. Vil denne udnævnelse virke troværdig, hvis vi viser os ude af stand til at bidrage til en konkret løsning på situationen i Kosovo, som officielt er et udenrigsanliggende for EU, men i virkeligheden er et indenrigsanliggende? Unionen må altså vise en vej, en klar vision, som sammenfatter og forliger serbernes og kosovoernes krav, men samtidig passe på ikke at komme til at åbne Pandoras æske med delingsløsningen, og tage stilling til Kosovos fremtid, så Unionens stemme kan høres i nationernes kor.
<SPEAKER ID="052" NAME="László Surján" AFFILIATION="PPE-DE">
(HU) Hr. formand! Europa-Parlamentets delegation til Chile mødtes både med chilenske parlamentsmedlemmer og miljøorganisationer tidligere på måneden i Santiago. De mener, at den måde, virksomheder fra EU, som placerer sig i Chile, opfører sig på, ligger langt fra de miljøprincipper, de går ind for i Europa. De juridiske og etiske holdninger hertil er klare, men desværre er de to diametralt modsatte. Det, som disse virksomheder gør, er muligvis juridisk uanfægteligt, men det er etisk skadeligt. Manglende miljølovgivning frister ofte europæisk kapital til udlandet. Denne form for virksomhedsflytning skader på mange måder vores interesser. Vi skal derfor presse på med miljøstramninger ikke kun inden for EU, men også uden for. EU skal være initiativtager, da manglende ansvarlighed over for den næste generation globalt set i øjeblikket påfører Europas borgere materielle og immaterielle skader.
<SPEAKER ID="053" NAME="Zita Pleštinská" AFFILIATION="PPE-DE">
(SK) Hr. formand! Jeg vil gerne rose den femte udgave af den europæiske uge for regioner og byer, som blev afholdt i Bruxelles den 8.-11. oktober 2007. Med denne begivenhed blev der skabt en unik platform for regioner og byer i hele EU. Der blev udvekslet praktiske erfaringer og viden om innovative initiativer inden for regionaludvikling.
<P>
Medlemmer af Europa-Parlamentet fik også mulighed for at møde regionalpolitikere i forbindelse med interessante arrangementer. Jeg vil gerne takke Regionsudvalget, Kommissionens Generaldirektorat for Regionalpolitik og Europa-Parlamentets Regionaludviklingsudvalg for at organisere dette arrangement. Jeg vil gerne takke vores formand, Hans-Gert Pöttering, for hans tale, som gav dette arrangement værdighed. Kun dynamiske europæiske regioner med et stærkt menneskeligt potentiale, med tapre og entusiastiske regionalpolitikere og velforberedte projekter med fokus på innovation, og jobskabelse samt samarbejde i regionale grupper vil være i stand til at klare udfordringerne i en globaliseret verden.
<SPEAKER ID="054" NAME="Marianne Mikko" AFFILIATION="PSE">
(ET) Hr. formand! På fredag begynder det andet topmøde i år mellem EU og Rusland. Der findes intet andet land, vi mødes med så ofte, og alligevel bliver der ved med at være problemer.
<P>
Topmødet på fredag er ikke hr. Putins afskedsbesøg. Det vil også være ham, der holder Ruslands tøjler i fremtiden. I stedet for at rose ham til skyerne bør vi diskutere, hvordan det strategiske partnerskab mellem Rusland og EU får et reelt indhold.
<P>
For Europas sikkerhed ville det være meget vigtigt at få sat samarbejdet om krisehåndtering i gang som aftalt på mødet i november 2003, særligt med hensyn til fastfrosne konflikter.
<P>
I Portugal bør Rusland henstilles til at behandle transnistriske separatister, der er erklæret persona non grata af EU, som en ægte partner ville, ved at forhindre den transnistriske elite i at krydse russiske grænser. I øjeblikket kan en bande, som sår ustabilitet blandt Europas naboer, rejse frit via russiske lufthavne.
<P>
Dette skridt ville ikke være svært for Rusland, og det ville samtidig være et tegn på, at Rusland vil lytte til Europa, og at vi er ægte partnere.
<SPEAKER ID="055" NAME="Marios Matsakis" AFFILIATION="ALDE">
(EN) Hr. formand! Efter det forenende resultat af Lissabon-topmødet i sidste uge er det trist at blive mindet om, at den europæiske by Nicosia fortsat er opdelt på en Berlin-lignende måde. Siden 1963 har en såkaldt grøn linje opdelt byen og dens befolkning i en græsk-cypriotisk og en tyrkisk-cypriotisk sektor. Denne linje bevogtes nøje af tyrkiske tropper på den ene side og af cypriotiske tropper på den anden. Opdelingen er mest absurd i Ledra Street, der er en travl indkøbsgade i Nicosias centrum, hvor en glasvæg adskiller græsk-cyprioter fra tyrkisk-cyprioter.
<P>
Hr. formand! Jeg vil mindeligt bede Dem om at give en uopsættelig personlig opfordring til Tyrkiets og Cyperns regeringer om at tage det historiske skridt - uden komplicerede forhåndsbetingelse og tilsyneladende billige politiske undskyldninger - at åbne Ledra Street og give græsk-cyprioter og tyrkisk-cyprioter mulighed for at bevæge sig frit omkring i deres hovedstad. Lad åbningen af Ledra Street i Nicosia blive endnu et symbol på fred og enhed for den europæiske befolkning og en katalysator for en løsning på Cypern-problemet.
<SPEAKER ID="056" NAME="Georgios Papastamkos" AFFILIATION="PPE-DE">
(EL) Hr. formand! På EU's hjemmeside offentliggøres i dag nyheden om, at OLAF og de østrigske myndigheder har optrevlet en ring, der illegalt importerer kinesisk tøj og sko. De samlede tab for Fællesskabets budget løber op i 200 millioner euro. I betragtning af denne vigtige historie, som ikke er en isoleret begivenhed, men noget der sker i hele Europa, vil jeg bede jer om at indgive andragender til Kommissionen. Flere toldeftersyn og importrestriktioner forlænges ud over det aktuelle år. Kommercielle beskyttelsesforanstaltninger for import af sko skal gøres mere effektive.
<SPEAKER ID="057" NAME="Karin Scheele" AFFILIATION="PSE">
(DE) Hr. formand! Det glæder mig, at kommissær Stavros Dimas er til stede. Jeg vil benytte lejligheden til at rose Kommissionen for at skride ind mod den illegale forårsjagt på vilde fugle i Malta i sidste uge. Denne sag har fået en hel del opmærksomhed, ikke kun i mødesalen, men også i Udvalget for Andragender. Jeg tror, at det er et vigtigt skridt at give de maltesiske myndigheder en sidste advarsel. Jeg håber, vi vil se resultatet af denne værdifulde og retspolitiske forholdsregel næste forår, og at europæisk lovgivning vil blive retspraksis i form af et påtvunget forbud mod ulovlig forårsjagt.
<SPEAKER ID="058" NAME="Ryszard Czarnecki" AFFILIATION="UEN">
(PL) Hr. formand! Sidste år underskrev 25 EU-stater en fælles stabiliserings- og associeringsaftale mellem Albanien og EU. I dag, 16 måneder efter aftalens underskrivning, har blot 10 lande ratificeret dokumentet. Det er karakteristisk, at hele seks af de nye EU-lande findes blandt de 10: Polen, Ungarn, Slovakiet, Slovenien, Litauen og Letland samt fire gamle EU-lande: Spanien, Irland, Sverige og Luxembourg. Man bør herfra appellere til, at de resterende 17 EU-stater hurtigst muligt ratificerer aftalen, hvis vi ikke ønsker, at begrebet europæisk solidaritet skal opfattes som et udtryk eller et tomt motto.
<SPEAKER ID="059" NAME="Milan Gaľa" AFFILIATION="PPE-DE">
(SK) Hr. formand! Italienske myndigheder har via systemet for tidlig varsling og reaktion informeret EU-medlemsstaterne om et udbrud af en tropisk feber forårsaget af chikungunya-virus i Emilia-Romagna-regionen. De har rapporteret 197 udbrud af den tropiske virus. Laboratorietest har bekræftet, at 14 % af det samlede antal syge mennesker er blevet smittet med virussen, og en person er død.
<P>
Selv om der ikke er nogen grund til panik endnu, skal Kommissionen endnu en gang tage de nødvendige forholdsregler i forbindelse med et muligt udbrud af en større epidemi. Det Europæiske Center for Forebyggelse af og Kontrol med Sygdomme, som overvåger smitsomme sygdomme, bemærker at virussen med gunstige klimaforhold kan spredes, særligt i Middelhavsregionen. Risikoen for, at virussen spredes til andre europæiske lande, er også stor. Smittede personer kan starte nye overførselscyklusser i andre EU-regioner.
<SPEAKER ID="060" NAME="Kyriacos Triantaphyllides" AFFILIATION="GUE/NGL">
(EL) Hr. formand! Sidste uge blev Arat Dink, søn af Hrant Dink, den myrdede tyrkiske journalist, dømt skyldig af en tyrkisk ret på grund af en artikelserie, han havde skrevet om det armenske folkedrab. Hr. Dink, redaktøren for avisen "Agos", blev dømt skyldig i henhold til artikel 301 i den tyrkiske straffelov. Det var denne artikel, som blev brugt til at dømme hans far. Hrant Dink havde fået en betinget fængselsstraf på et år. Derfor er det forsvarligt, at vi spørger os selv, hvad Kommissionen gør for at opfordre Tyrkiet til at fjerne denne artikel fra sin straffelov.
<P>
Desuden, trods Tyrkiets fortsatte kompromisløse holdning, hvor lang tid tror vi, der går, før Tyrkiet endelig forstår, at det har europæiske forpligtelser og derfor bør opføre sig som en demokratisk stat?
<SPEAKER ID="061" NAME="György Schöpflin" AFFILIATION="PPE-DE">
(EN) Hr. formand! Der er foruroligende nyheder fra Slovakiet. Direktøren for Donau-museet i Komárno, Csaba Fehér, er blevet truet med afskedigelse. Han anklages bl.a. for at have været med til at organisere en udstilling i Europa-Parlamentet i fjor. Denne udstilling dokumenterede det ungarske mindretals lidelser under den tjekkoslovakiske regering efter 1945 på basis af kollektiv skyld. Begrebet kollektiv skyld er helt uforeneligt med de borgerlige normer og menneskerettigheder, der er centrale for EU's demokratiske fundament.
<P>
Som en EU-medlemsstat har Slovakiet fuldt ud accepteret disse principper. Det, som de slovakiske myndigheder gør, er ikke blot en åbenlys normativ tilsidesættelse af menneskerettighederne men en implicit kritik af Europa-Parlamentet. Slovakiet skal hurtigst muligt løse disse uoverensstemmelser.
<SPEAKER ID="062" NAME="Silvia-Adriana Ţicău" AFFILIATION="PSE">
(RO) Hr. formand! Statistikker viser, at EU's befolkning bliver ældre. Kun 35 % af EU's befolkning er over 50 år, og kun 16 % af EU-befolkningen er under 14 år.
<P>
EU's fremtid er afhængig af EU's befolkningspolitik. Befolkningspolitikken bør henvise til både tilgængelige sundhedsydelser og anstændige pensioner til pensionisterne, foranstaltninger til forøgelse af fødselshyppigheden i alle medlemsstater og til anstændigt, fast og velbetalt arbejde. Derfor beder jeg Kommissionen om sammen med medlemsstaterne at udvikle en fællesskabspolitik og nationale strategier med hensyn til befolkningspolitikken. Resultatet af sådanne foranstaltninger vil kunne ses i løbet af de næste 20-30 år. Det sociale Europa har brug for alle sine borgere, og særligt har det brug for, at hver borger integreres i samfundet og får et anstændigt liv. Derfor skal vi koordinere befolkningsbeskyttelses- og udviklingspolitikker med befolkningspolitikker.
<SPEAKER ID="063" NAME="Anna Záborská" AFFILIATION="PPE-DE">
(SK) Hr. formand! Den ungarske vagt var igen et af hovedemnerne i Slovakiet og Ungarn i denne weekend. Alle mennesker med god hensigt stræber efter fred og forsoning mellem alle nationer. Med de nuværende regeringer i Ungarn og Slovakiet er der brug for en stærk kristen-demokratisk modstand i demokratiets interesse. Men vi vinder ikke, hvis vi ligger under for sentimentalitet og følelser.
<P>
Jeg vil bede den ungarske regering om at respektere fredstraktaten, som blev underskrevet med Ungarn i Paris den 10. februar 1947. I denne traktat lover Ungarn aldrig i fremtiden at tillade eksistensen af og de aktiviteter forbundet med fascistlignende politiske, militære eller semimilitære organisationer, der spinder revisionistisk propaganda, på sit territorium. Jeg kan ikke se noget bedre, der kan gøres i fredens og den fælles forståelses navn mellem vores to nationer.
<SPEAKER ID="064" NAME="Marian Harkin" AFFILIATION="ALDE">
(EN) Hr. formand! Jeg vil gerne kommentere et brev, der blev trykt i en landsdækkende irsk avis i sidste uge, og som bl.a. var underskrevet af flere af Europa-Parlamentets medlemmer. Baggrunden er den, at Irland sandsynligvis bliver det eneste land, der afholder en folkeafstemning om det, som nu helt sikkert kommer til at hedde "Lissabon-traktaten". I brevet var der opstillet tre krav. Ifølge et af kravene skal traktaten til folkeafstemning blandt borgerne i hver enkelt medlemsstat. Det andet krav går så vidt som til at forlange, at EU's nationale parlamenter indfører passende retlige og forfatningsmæssige bestemmelser for at muliggøre folkeafstemninger.
<P>
Jeg må sige, at jeg finder disse krav meget overraskende. Hvad med subsidiaritetsprincippet, ifølge hvilket beslutninger skal træffes på det mest hensigtsmæssige niveau - hvilket i dette tilfælde vil sige på medlemsstaternes niveau? Jeg har en formodning om, at de personer, der ønsker mindre indblanding fra EU's side, i virkeligheden på en eller anden snørklet måde selv fremmer indblandingen i medlemsstaternes affærer ved at kræve, at de nationale parlamenter ændrer deres forfatningsmæssige og retlige bestemmelser for at føje brevskrivernes ønsker. Det ville bestemt være et demokratisk underskud.
<SPEAKER ID="065" NAME="Ioannis Gklavakis" AFFILIATION="PPE-DE">
(EL) Hr. formand! Hvert år dør 650.000 mennesker i EU på grund af årsager stammende fra rygning. Det er som en mindre krig. Af disse skyldes 80.000 dødsfald passiv rygning. Man har fundet ud af, at røg indeholder 4.000 forskellige stoffer, hvoraf 50 er kræftfremkaldende. Det er årtier siden, at det lægevidenskabelige samfund dokumenterede de skadelige og evt. livsfarlige konsekvenser af rygning. Det er vores pligt at forsøge at reducere rygning og særligt forhindre unge mennesker i at begynde. Hvis det skal lykkes, kræves der en stram lovgivning. Rygning på offentlige steder skal forbydes. Industrielle tilsætningsstoffer i tobak skal overvåges, undersøges og begrænses. Vi har brug for kontrol og strenghed ved salgssteder. Det skylder vi de 70 % af EU-borgerne, som ikke ryger, og det overvældende flertal af rygere, som ønsker at stoppe.
<SPEAKER ID="066" NAME="Geoffrey Van Orden" AFFILIATION="PPE-DE">
(EN) Hr. formand! Ligesom mange andre medlemmer af Europa-Parlamentet - måske i virkeligheden de fleste, hvis man skal dømme ud fra vores beslutninger - er jeg forfærdet over, at EU accepterer, at den zimbabwiske tyran Mugabe inviteres med til december måneds topmøde i Lissabon mellem EU og Afrika. Hr. kommissær Michel fortæller mig, at grundene hertil - og jeg vil kalde dem ganske forkvaklede - er dem, at vi skal forsøge ikke at isolere Mugabe, da det blot vil styrke hans image, og at EU ønsker at blive betragtet som en international aktør. Når Mugabe inviteres til Lissabon, er det en krænkelse af vores principper og i direkte strid med EU's egne erklærede holdninger. Det er en fiasko for vores afrikanske diplomati, at nogen afrikansk regering fortsat tager hensyn til Mugabe.
<P>
Hr. formand! Jeg ved, at De deler vores bekymring over den forfærdende situation i Zimbabwe. Jeg vil gerne bede Dem om at gøre to ting: for det første om endnu en gang at give udtryk for Europa-Parlamentets stærke modvilje mod at invitere Mugabe med til Lissabon-topmødet i december, og for det andet om at respektere Europa-Parlamentets ønsker og undlade at deltage i et EU-topmøde, som Mugabe eller andre bandlyste zimbabwiske politikere er inviteret med til.
<SPEAKER ID="067" NAME="Zdzisław Zbigniew Podkański" AFFILIATION="UEN">
(PL) Hr. formand! I forbindelse med dagens møde i Europa-Parlamentet behandles Richard Corbetts betænkning om ændring af artikel 173 i Europa-Parlamentets forretningsorden om det fuldstændige forhandlingsreferat.
<P>
Efter min mening går Kommissionens bestræbelser ikke i den rigtige retning. Jeg synes, at jeg har ret til at sige dette på grund af formuleringen i artikel 96 om, at Parlamentet skal sikre "størst mulig gennemskuelighed i sit arbejde". Alle forsøg på at begrænse formidling af og adgang til oplysninger for EU's nationer underminerer de grundlæggende rettigheder og er i modstrid med EU's idéer, Europa-Parlamentets forretningsorden, de hidtidige beslutninger. Det krænker endvidere de grundlæggende menneskerettigheder i EU.
<P>
Vi bygger vel ikke EU med henblik på at diskriminere små og svagt forankrede nationer, men hvis det er tilfældet, burde man have sagt det før tiltrædelsen. Man kan heller ikke argumentere ved at henvise til omkostningerne, til de finansielle midler. Vi bruger så mange penge på overflødige bygningsværker, på administration, at vi bør have råd til at kommunikere med samfundet.
<SPEAKER ID="068" NAME="Ilda Figueiredo" AFFILIATION="GUE/NGL">
(PT) Hr. formand! Der var den største demonstration i Lissabon i de seneste 20 år den 18. oktober 2007, da mere end 200.000 mennesker, som blev indkaldt til demonstration af den portugisiske fagforening, fordømte EU' neoliberale politik, sagde nej til fleksibilitet og sikkerhed, protesterede mod arbejdsløshed, social udstødelse og den fattigdom, som 20 % af det portugisiske folk lever i, og forlangte et socialt Europa.
<P>
Europæiske ledere kan ikke ignorere denne vigtige demonstration. Derfor hilser vi den portugisiske fagforening og dens medlemmer og udtrykker vores engagement i kampen for at beskytte det arbejdende folks anstændighed.
<SPEAKER ID="070" NAME="Bernard Wojciechowski" AFFILIATION="IND/DEM">
(EN) Hr. formand! Howard Stern - undskyld ugebladet Stern afslørede "fortrolige oplysninger" om det tyske samfund, da det i den seneste udgave af ugebladet blev offentliggjort, at hver fjerde tysker fortsat mener, at nationalsocialismen havde sine gode elementer. Hvis det er sandt, kan det enten betyde, at hver fjerde tysker her i parlamentsbygningen mener, at der er gode elementer i nationalsocialismen - hvilket i sig er skandaløst - eller at den tyske delegation til Europa-Parlamentet ikke repræsenterer hele nationen. For nylig fik Tyskland tildelt 96 pladser. I betragtning af de statistiske oplysninger fra Stern havde det måske været klogere kun at tildele landet tre pladser, så der ikke var nogen risiko for den fjerde!
<P>
Jeg giver imidlertid hr. Schulz ret i én ting: I et forenet Europa er der ikke plads til nogen som helst form for nationalistisk doktrin. Hr. Schulz bør imidlertid se nøjere på den tyske hooliganismes baggård. Som polak ville jeg ønske, at alle tyske europaparlamentsmedlemmer ville tage lige så stor afstand fra nationalismen som hr. Schulz.
<SPEAKER ID="071" NAME="Urszula Krupa" AFFILIATION="IND/DEM">
(PL) Hr. formand! I den psykologiske verden vidner følelser såsom ansvarsfuld kærlighed til et andet menneske, familien eller fædrelandet - hvilket kaldes for patriotisme - sammen med andre store følelser om et højt personligt udviklingsniveau. De store følelser har til forskel fra primitive følelser, som dyr også udtrykker, endog en anden repræsentation i hjernen. Patriotisme kommer til udtryk som kærlighed til og et ønske om at pleje nationale traditioner, kulturen og sproget. Denne respekt for og hengivelse til ens egen nation står i modsætning til nationalisme og chauvinisme, der kendetegnes ved had til andre. Patriotisme tillader ikke, at nationen eller fædrelandet fornærmes. Den er først og fremmest kendetegnet ved åbenhed over for andre nationer, anerkendelse af deres ret til suverænitet og selvstændighed.
<P>
Jeg vil især gerne minde om patriotismens egenskaber efter indlæggene fra nogle venstreorienterede medlemmer, der har fornærmet nationale regeringer og patriotiske holdninger. Måske forstår de ikke forskellen mellem kærlighed til nationen og had, der er karakteriseret ved chauvinistiske holdninger. I forbindelse med den europæiske integration bør man især skelne mellem disse fuldstændig forskellige begreber, der dog forveksles af mange.
<SPEAKER ID="072" NAME="Mairead McGuinness" AFFILIATION="PPE-DE">
(EN) Hr. formand! En af EU's vigtigste opgaver består i at se på problemerne vedrørende energiforsyningen og klimaændringerne. Forsyningssikkerhed og stigende udgifter med prisstigninger på 100 % i de seneste fem år giver anledning til stor bekymring.
<P>
Udfordringerne er særligt store for Irland. Vi står over for en større energiefterspørgsel og dermed med større afhængighed af importerede fossile brændstoffer. Vi er 90 % afhængige. Vi skal investere massivt i vores infrastruktur, arbejde hen imod en liberalisering af markedet og reducere vores kuldioxidudledninger.
<P>
Parlamentet Ser på en handlingsplan for gennemførelse af en europæisk energipolitik. I Irland opretter vi et fælles energimarked for hele Irland med sammenlægningen af elektricitetsmarkederne i nord og syd. Det er positivt, men det er ikke nok. Markedet er for lille. Det er vigtigt for Irland at få et harmoniseret energimarked og en sammenkobling med resten af EU - men det koster penge, og jeg vil opfordre den irske regering til at undersøge muligheden for at søge midler fra Samhørighedsfonden til finansiering af investeringen, fordi det er nødvendigt for at sikre en fortsat økonomisk vækst i Irland.
<SPEAKER ID="073" NAME="Formanden">
Forhandlingen er afsluttet.
