<CHAPTER ID="002">
Meddelelse fra formandskabet
<SPEAKER ID="006" NAME="Formanden">
Mine damer og herrer! Velkommen tilbage. Jeg vil gerne komme med et par indledende bemærkninger om situationen vedrørende mødesalen i Strasbourg. Som De ved, bliver Parlamentets september I-møde undtagelsesvist afholdt her i Bruxelles på grund af, at det forsænkede loft i mødesalen i Strasbourg delvist faldt ned den 7. august 2008. Jeg traf denne beslutning for at sikre den størst mulige sikkerhed for alle parlamentsmedlemmer og medarbejdere, og den blev truffet på grundlag af en omhyggelig gennemgang af de foreløbige sagkyndige vurderinger og efter drøftelser med gruppeformændene og det franske formandskab. Denne beslutning tager også højde for behovet for at sikre kontinuitet i Parlamentets lovgivningsarbejde.
<P>
Ifølge de foreløbige undersøgelsesresultater blev nedstyrtningen af det forsænkede loft forårsaget af brud i de bygningskomponenter, der forbinder det forsænkede loft med den egentlige loftstruktur. Undersøgelserne pågår for øjeblikket, og de bliver foretaget af flere uafhængige, internationale bygningsingeniørfirmaer bestilt af Parlamentet med henblik på at fastslå de nærmere detaljer omkring og ansvaret for sammenstyrtningen. Disse undersøgelser bliver udført i tæt samarbejde med de ansvarlige kommunale myndigheder og en ekspert i bygningssikkerhed, som er udpeget af den franske regering. Fordelingen af erstatningsansvaret mellem de entreprenører, der stod for udførelsen af det oprindelige loft, vil ske på grundlag af de afsluttende undersøgelsesresultater, når de foreligger. Det forsænkede loft i mødesalen vil nu blive hængt op ved hjælp af en ny teknik, som er godkendt af de uafhængige eksperter og de lokale byggemyndigheder.
<P>
Selv om der gøres alle bestræbelser på at få arbejdet afsluttet så hurtigt som muligt, er den nødvendige procedure lidt lang og omstændelig. Vi håber alligevel, at alle undersøgelser af sikkerheden og de nødvendige reparationer vil være afsluttet i tide, så september II-mødet kan blive afholdt i Strasbourg.
<P>
Jeg kan forsikre Dem om, at sikkerheden har absolut førsteprioritet i alle overvejelser og beslutninger.
