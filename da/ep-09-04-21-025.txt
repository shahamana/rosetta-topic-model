<CHAPTER ID="025">
Kontrollen med den budgetmæssige gennemførelse af førtiltrædelsesbistandsinstrumentet (kortfattet forelæggelse) 
<SPEAKER ID="227" NAME="Formanden">
Næste punkt på dagsordenen er en kortfattet forelæggelse af betænkning af Rodi Kratsa-Tsagaropoulou for Budgetkontroludvalget om kontrollen med den budgetmæssige gennemførelse af førtiltrædelsesbistandsinstrumentet (IPA) i 2007
<SPEAKER ID="228" NAME="Rodi Kratsa-Tsagaropoulou">
ordfører. - (EL) Hr. formand, hr. kommissær, mine damer og herrer! Lad mig starte med at gentage, at instrumentet til førtiltrædelsesbistand er Unionens nye finansielle instrument til ydelse af førtiltrædelsesbistand for perioden 2007-2013, som erstatter de tidligere programmer for kandidatlande og potentielle kandidatlande, såsom Phare, CARDS, ISPA og andre programmer.
<P>
Det nye instrument består af fem komponenter, som dækker prioriteringer, der er defineret efter modtagerlandets behov, dvs. omstillingsstøtte og institutionsopbygning, grænseoverskridende samarbejde, regionaludvikling, udvikling af menneskelige ressourcer samt udvikling af landdistrikter.
<P>
Denne betænkning fra Parlamentet er den første undersøgelse af anvendelsen af dette nye instrument og har to målsætninger:
<P>
for det første at bringe det finansierede projekt i nærmere overensstemmelse med førtiltrædelsesprioriteterne, navnlig vedrørende miljø, ligestilling mellem mænd og kvinder, nuklear sikkerhed og øget beskæftigelse;
<P>
for det andet at undgå at gentage fortidens fejl, f.eks. dem, der blev konstateret for sent ved gennemførelsen af Phare-, SAPARD- og ISPA-programmerne i Bulgarien og Rumænien.
<P>
Vi tror, at dette bedre kan opnås, hvis Parlamentet nøje overvåger anvendelsen af det nye instrument fra begyndelsen, hvilket er grunden til, at vi bad om denne initiativbetænkning.
<P>
I dette beslutningsforslag udtrykker Parlamentet tilfredshed med den høje gennemførelsesgrad for IPA-forpligtelserne i 2007 og beklagelse over de betydelige forsinkelser både af godkendelsen af de relevante bestemmelser og af gennemførelsen af programmerne, som indledtes i 2008. Vi ønsker ligeledes at påpege, at formålet med parlamentarisk kontrol med førtiltrædelsesbistand ikke kun er at undersøge, om de midler, der er til rådighed, er blevet anvendt lovligt, men også at vurdere, hvorvidt de rent faktisk er bevilget til førtiltrædelsesprioriteringer, og hvorvidt de har ført til de ønskede resultater.
<P>
Vi opfordrer i betænkningen til en bedre balance mellem projekter, der er bestemt til opfyldelsen af politiske kriterier, og projekter, der er bestemt til gennemførelsen af gældende EU-lovgivning, og vi opfordrer til styrkelse af horisontale og regionale programmer. Vi opfordrer ligeledes til, at der lægges særlig vægt på bekæmpelse af korruption, organiseret kriminalitet samt arbejdsløshed, navnlig ungdomsarbejdsløshed. Vi anmoder om flere midler til at styrke kvinders rettigheder og lige muligheder i almindelighed. Vi opfordrer desuden til en styrkelse af det grænseoverskridende samarbejde med henblik på at fremme forsoning og godt naboskab mellem modtagerlandene samt mellem dem og EU's medlemsstater.
<P>
Endelig betragter vi instrumentet til førtiltrædelsesbistand som en rationel og fleksibel mekanisme til optimering af den finansielle bistand til kandidatlande og potentielle kandidatlande. For at få det største udbytte skal det imidlertid fortsat være i overensstemmelse med tiltrædelsesprioriteterne og de særlige sociale og politiske forhold i hvert enkelt land. Derfor håber Parlamentet at komme til at spille en afgørende rolle i anvendelsen og tilpasningen af dette instrument.
<SPEAKER ID="229" NAME="Joe Borg" LANGUAGE="EN">
Hr. formand! På Kommissionens vegne vil jeg gerne takke Parlamentet, fordi vi har fået mulighed for at kommentere denne betænkning om kontrollen med den budgetmæssige gennemførelse af førtiltrædelsesbistandsinstrumentet (IPA) i 2007, samt rette en tak til ordføreren, fru Kratsa-Tsagaropoulou, for at have taget initiativ til og udarbejdet denne særdeles vigtige betænkning.
<P>
Vi er generelt enige i betænkningens konklusioner, som er i fuld overensstemmelse med Kommissionens synspunkter om, hvordan man bedst udnytter den finansielle bistand til Vestbalkan og Tyrkiet.
<P>
Kommissionen erkender, at IPA 2007-programmerne blev sat sent i gang på grund af den sene vedtagelse af den retlige ramme for IPA. Jeg kan imidlertid forsikre Dem om, at Kommissionen gjorde alt, hvad den kunne, for at begrænse forsinkelsen af den faktiske gennemførelse, og at der gennem hele 2008 blev sat skub i forberedelsen af forvaltningsstrukturerne og den detaljerede projektudformning.
<P>
På dette grundlag kan Kommissionen forsikre Dem om, at IPA vil give synlige resultater i modtagerlandene.
<P>
Jeg vil gerne uddybe nogle af emnerne i betænkningen. Med hensyn til balancen mellem politiske kriterier og gennemførelse af gældende EU-lovgivning har Kommissionen allerede øget tildelingen af midler til projekter inden for området for politiske kriterier i IPA-projekterne for 2008 i alle lande og agter gradvist at fortsætte dermed.
<P>
Imidlertid står vi midt i en finanskrise, og derfor bliver vi nødt til i 2009- og 2010-programmerne at finde en passende balance mellem fortsat støtte til politiske reformer og finansiel bistand for at hjælpe landene med at afbøde følgerne af den økonomiske nedgang.
<P>
I den forbindelse identificerer betænkningen da også udfordringerne i forbindelse med finanskrisen og peger på behovet for en reaktion fra EF. Til dette formål har Kommissionen udarbejdet en krisepakke på omkring 250 mio. EUR i slutningen af 2008, som kan geares op til 600 mio. EUR i form af lån fra internationale finansieringsinstitutter.
<P>
Foranstaltningerne vil fokusere på støtte til små og mellemstore virksomheder inden for den private sektor og investeringer i energieffektivitet og infrastruktur under nationale IPA-programmer i tæt samarbejde med internationale finansieringsinstitutter.
<P>
Kommissionen er ligeledes helt enig i behovet for at oprette et decentraliseret forvaltningssystem som et skridt hen imod at fremme ejerskab og ansvarsfølelse hos kandidatlande og potentielle kandidatlande. De får støtte og vejledning, således at de kan opbygge de påkrævede offentlige forvaltningsstrukturer og finansielle kontrolsystemer.
<P>
Ifølge principperne for IPA er miljøbeskyttelse, forsvarlig forvaltning, udvikling af civilsamfundet, ligestilling mellem mænd og kvinder samt ikkediskrimination alle overordnede emner og en integreret del af projektudformningen.
<P>
Civilsamfundsorganisationerne er nu inddraget mere aktivt i udformningen og iværksættelsen af projekterne. I 2008 igangsatte Kommissionen en civilsamfundsfacilitet som et værktøj til udvikling af civilsamfundet og fremme af regionalt samarbejde, hvortil et vejledende budget på 130 mio. EUR er øremærket for perioden 2008-2010.
<P>
Kommissionen deler ligeledes ordførerens synspunkt vedrørende betydningen af uddannelse, regionalt og grænseoverskridende samarbejde og ligestilling mellem kønnene for bare at nævne nogle få emner.
<P>
Kommissionen har fuldt ud taget Parlamentets anbefalinger til sig, og vi ser frem til at gennemgå resultaterne sammen med Parlamentet på vores faste møde, hvor vi vil få lejlighed til at drøfte strategierne for finansiel bistand og deres gennemførelse.
<P>
Dette vil medvirke til en yderligere styrkelse af den fortsatte dialog mellem vores respektive institutioner.
<SPEAKER ID="230" NAME="Formanden">
Forhandlingen er afsluttet.
<P>
Afstemningen finder sted onsdag den 22. april 2009.
