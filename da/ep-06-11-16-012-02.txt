<CHAPTER ID="012-02">
2. Bangladesh
<SPEAKER ID="183" NAME="Formanden">
Næste punkt på dagsordenen er forhandling om seks beslutningsforslag om Bangladesh .
<SPEAKER ID="184" NAME="Jaromír Kohlíček " AFFILIATION="GUE/NGL">
forslagsstiller. - (CS) Hr. formand, mine damer og herrer! Bangladesh er et af verdens mest overfyldte og fattige lande. I 1940'erne var Bangladesh opdelt i to områder på grundlag af religion, hvilket ikke gjorde det nemmere at løse op for en i forvejen kompliceret situation. Den efterfølgende uafhængighedskrig mod Pakistan forværrede blot den ekstreme fattigdom, og ikke kun i provinserne.
<P>
Landets forfatning indeholder bestemmelser om en særlig ordning, der betyder, at magten overdrages til den siddende regering i forbindelse med valgforberedelser. Det er kendt overalt i verden, at mikrolån har været en stor succes. Det er mindre velkendt, at denne succes navnlig skyldes kvindernes indsats i det stærkt islamiske land. Som i ethvert andet meget overfyldt og meget fattigt land er der enorme problemer med utilstrækkelig infrastruktur og religiøs og etnisk intolerance. Jeg mener, at disse problemer kan mindskes, og at den verdslige tradition kan sættes igennem.
<P>
Et vanskeligt spørgsmål i forbindelse med valg, ikke blot i udviklingslande, er spørgsmålet om, hvem der er stemmeberettiget. I Bangladesh forværres problemet af, at en del af befolkningen er analfabeter. Ud over faktuelt korrekte valgregistre er det vigtigt, at kandidaterne har mulighed for at fremlægge deres programerklæringer. Det er ikke så sært, at dette også understreges i forslaget til beslutning. Jeg vil i denne forbindelse gerne understrege, at jeg ikke tror, at en eventuel anerkendelse af journalister i noget land i verden kan fungere som en målestok for demokrati. Pressefrihed er under alle omstændigheder forbundet med demokratisk konkurrence på grundlag af idéer og programerklæringer. Dette aspekt må under ingen omstændigheder bringes i fare i den sidste fase forud for valget. Det påhviler ligeledes altid enhver regering at bekæmpe terrorgrupper.
<P>
Det er mere kompliceret at fastlægge, hvad der ligger i ordet "terrorist", og hvordan terrorismen skal bekæmpes i et demokratisk samfund. På det sidste møde i gruppen vedrørende samarbejde med de sydøstasiatiske lande, som jeg ledede, gav deltagerne udtryk for, at de mente, at det er muligt at afholde egentlig demokratiske valg i Bangladesh.
<P>
Det pågældende møde bar præg af de synspunkter, der er fremlagt i forslaget til beslutning, og jeg tror, at Europa-Parlamentet vil fremme en demokratisk afvikling af valget ved at sende en overvågningsmission.
<P>
Den Europæiske Venstrefløjs Fællesgruppe/Nordisk Grønne Venstre støtter dette forslag til beslutning, og jeg mener, at vi skal støtte demokratiseringsprocessen i Bangladesh og i denne forbindelse medvirke til at gøre disse valg så demokratiske som muligt.
<SPEAKER ID="185" NAME="Frédérique Ries " AFFILIATION="ALDE">
forslagsstiller. - (FR) Hr. formand, Bangladesh, som er et land med en demokratisk tradition, og som overholder menneskerettighederne, har et uafhængigt retssystem og pressefrihed, er i dag plaget af stigende voldelig islamisk ekstremisme. Den seneste rapport fra Journalister uden Grænser afslører hundredvis af angreb på pressefriheden. Alene i år er tre journalister blevet dræbt, mindst 95 andre er blevet angrebet, og snesevis om ikke flere hundrede journalister er blevet tvunget til at flygte efter at være blevet truet, fordi de havde skrevet artikler, der vurderes at være "ikkeislamistiske".
<P>
Når jeg har ønsket, at Parlamentet straks skulle udtale sig om denne situation i dag, er det fordi, at Salah Choudhury netop nu i Dhaka står tiltalt for tilskyndelse til oprør. Denne journalist, som er redaktør for Weekly Blitz, er en ivrig tilhænger af moderat islam, som går ind for åbenhed og dialog mellem religioner og sit lands anerkendelse af staten Israel. Det er ene og alene årsagerne til, at han nu risikerer dødsstraf.
<P>
Vi tilskynder Kommissionen til at følge retssagens gang for at sikre, at den anklagedes rettigheder og de internationale konventioner om pressefrihed respekteres.
<P>
Eftersom jeg har nogle få sekunder tilbage, vil jeg gerne erklære min støtte til den midlertidige regerings indsats for at sikre, at optakten til valget også opfylder internationale demokratiske standarder, dvs. oprettelsen af en korrekt valgliste, en fuldt uafhængig valgkommission, og jeg siger det igen, en balance mellem og frie hænder til medierne under valgkampagnen naturligvis. Det er forholdsvis tydeligt, at landets fire private tv-kanaler har vanskeligt ved at fremføre en anden holdning end regeringens, såfremt de vil beholde deres licens.
<P>
Der er blevet arresteret to terroristledere i Bangladesh. Det er nødvendigt at fortsætte indsatsen for at afvæbne de islamiske militser, som vil forsøge at lægge pres på vælgerne dagen før valget. Vi forventer, at regeringen i den forbindelse bekræfter sin deltagelse.
<SPEAKER ID="186" NAME="Lidia Joanna Geringer de Oedenberg" AFFILIATION="PSE">
forslagsstiller. - (PL) Hr. formand! Bangladesh er en vigtig partner for EU. Landet har gjort betydelige fremskridt på det økonomiske område inden for de senere år. Landets mest berømte borger er i øjeblikket Mohammad Junus, der modtog Nobels fredspris i år for sit bidrag til bekæmpelsen af fattigdom gennem et mikrokreditsystem.
<P>
Bangladesh kæmper imidlertid ikke kun mod fattigdom, men også mod korruption og den mere og mere fjendtlige holdning, som islamisterne giver udtryk for. Befolkningen i Bangladesh protesterede imod dannelsen af et forretningsministerium under ledelse af præsident Iajuddin Ahmed. Ifølge rapporter fra eksterne observatører og Awami League udvidede myndighederne ulovligt valglisterne til det kommende valg med 13 millioner navne. Forretningsministeriet skal garantere frie valg, der er i overensstemmelse med internationale standarder. Valgudvalgets uafhængighed skal også garanteres, og valglisterne skal simpelthen være troværdige.
<P>
En aftale mellem Bangladesh Nationalist Party, Awami League og de andre partier om udarbejdelsen af et fælles økonomisk program, der er absolut nødvendigt for at forbedre den bangladeshiske befolknings levevilkår og civile rettigheder, vil uden tvivl skabe grundlag for politisk stabilitet i landet. I henhold til centrale menneskerettighedskonventioner er interimsregeringen forpligtet til at bekæmpe lovløshed, udenretlige henrettelser og tortur, der normalt udføres af politi- eller sikkerhedsstyrkerne.
<P>
I mellemtiden er situationen som følger. Sidste år blev tre journalister dræbt, og næsten 100 personer blev udsat for intimidering eller tilføjet varige fysiske skader. Folk, der arbejder for ikkestatslige organisationer, udsættes i stigende grad for angreb. Religiøse minoriteter, dvs. hinduer og kristne, lever i fare. Voldtægt og handel med kvinder og børn er hverdagskost. Alle de fremskridt, der er sket med hensyn til demokrati i landet, er tilsyneladende ved at forsvinde som følge af de islamiske fundamentalisters stigende vold.
<P>
Rådet og Kommissionen bør systematisk overvåge menneskerettighedssituationen i Bangladesh. De bør også overvåge situationen med hensyn til ytrings- og pressefrihed. Vi håber, at den planlagte EU-valgobservationsmission til Bangladesh i forbindelse med det kommende valg i januar vil medvirke til at sikre en demokratisk valgproces.
<SPEAKER ID="187" NAME="Thomas Mann " LANGUAGE="DE">
Hr. formand! Det begyndte for to uger siden, hvor Khaleda Zia, Bangladesh's afgående premierminister, holdt en kontroversiel tv-tale, hvorefter der udbrød heftige kampe i hovedstaden, Dhaka, hvor tre blev dræbt og flere hundrede såret.
<P>
Oppositionen beskyldte Zia for at have besat nøglepositioner i sin overgangsregering med sympatisører, den beskyldte chefen for valgkommissionen for at være partisk, og den hævdede, at der var opført 13 millioner ugyldige navne på valglisterne. I starten af ugen kom det på ny til voldshandlinger, og alle adgangsveje til lands og til lands til Dhaka blev blokeret, journalister blev angrebet og hårdt såret. 20.000 sikkerhedsstyrker brugte tåregas og gummikugler under gadekampene. 17 blev dræbt og tusindvis såret.
<P>
Islamisternes angreb på tilhængere af andre religioner tager til, og på vegne af Gruppen for Det Europæiske Folkeparti (Kristelige Demokrater) og De Europæiske Demokrater fordømmer jeg de blodige optøjer og de islamistiske ekstremisters permanente overgreb på religiøse mindretal som kristne, ahmadi og hinduister og den undertrykkelse af pressefriheden, som allerede har været nævnt af andre talere.
<P>
Magthaverne - som tilhører Bangladesh Nationalist Party - og oppositionspartiet Awami League må lægge deres personlige fjendskab bag sig en gang for alle og indgå i en målrettet dialog. Tidspunktet for valgets afholdelse skal overholdes, og valgkommissionen må begynde at forberede dette valg, og det vil frem for alt sige sørge for, at valglisterne er korrekte.
<P>
De nuværende forhold - som tangerer borgerkrig - skal normaliseres så hurtigt som muligt, og islamisterne skal afvæbnes. Borgerne skal kunne udøve deres valgret uden frygt for repressalier, så demokratiet i Bangladesh får en chance.
<P>
Jeg hilser Kommissionens villighed til at udsende valgobservatører til Bangladesh velkommen, og Parlamentet bør beslutte sig for at gøre det samme.
<SPEAKER ID="188" NAME="Gérard Onesta " AFFILIATION="Verts/ALE">
forslagsstiller. - (FR) Hr. formand, kommissær, for nogle uger siden havde Parlamentet i forbindelse med sin interparlamentariske delegation for forbindelserne med landene i Sydøstasien, inviteret en lang række repræsentanter for det bangladeshiske civilsamfund, og det var utrolig interessant.
<P>
Det var for det første meget interessant at se reaktionen fra den bangladeshiske ambassadør, som stakkels mand var blevet udnævnt selv samme dag, og som ved den lejlighed var ved at få styr på, hvad Parlamentet drejede sig om. Han så de voldsomheder, som demokrati og gennemsigtighed kan medføre, når de anvendes. Vi lærte faktisk mange ting den dag, som var meget nyttige, fordi de tilstedeværende repræsentanter fra Kommissionen ved dagens start ikke havde stor lyst til at se og konstatere, hvad der fandt sted. Efter at have hørt, hvad vi alle har hørt, måtte de ved mødets afslutning erkende, at det var nødvendigt at skride ind. Så alvorlig er situationen på stedet.
<P>
Jeg skal ikke gentage, hvad mine kolleger allerede har sagt om fattigdom, korruption, vold og tortur - tortur, som ikke kun udføres af eskadronerne fra de forskellige militser, men også af ordensmagten. Tallene er i den forbindelse skræmmende. I 2005 blev der registreret 2.297 tilfælde af tortur udført af ordensmagten. Jeg vil nævne sagen med journalisten Salah Uddin Shoaid Choudhury, som risikerer dødsstraf, alene fordi han har udtalt sig frit. Det er helt uacceptabelt! Jeg kunne også nævne et tal fra Kommission, kommissær. Ifølge dine egne tjenestegrenes skøn er mere end 13 millioner ugyldige navne blevet tilføjet valglisterne. Hvordan kan man påtænke at afholde valg, når det på forhånd står klart, at der vil finde en så massiv svindel sted, så meget organiseret svindel?
<P>
Det er årsagen til, ud over det meget store ja, som jeg håber, at vi vil sige i dag ved afstemningen, at Kommissionen virkelig bør skaffe sig alle de ressourcer, der er nødvendige for at sende signaler på stedet, der kan få regeringen til hurtigt at ændre spillereglerne og få den til at opfylde de demokratiske standarder, som fandtes i landet for nogle få år siden, og således sætte en stopper for den institutionelle vold, der desværre forvandles til social vold.
<SPEAKER ID="189" NAME="Charles Tannock">
for PPE-DE-Gruppen. - (EN) Hr. formand! Det må være en højt prioriteret sag for EU at sikre frie og fair valg næste år i Bangladesh, et traditionelt sekulært og demokratisk land med 140 millioner indbyggere.
<P>
I mange år efter dets grundlæggelse i 1971 var Bangladesh undtagelsen i den islamiske verden, når den fulgte en uafhængig kurs som en bengalsk nation på en fredelig og demokratisk måde. Desværre er der siden 2001 sket en stigende islamisering af Bangladesh, når islamister har forsøgt at fylde det tomrum, som korrupte og hinanden bekrigende verdslige partier har efterladt. ngo taskforcen mod tortur har dokumenteret over 500 tilfælde af totur og intimidering fra radikale islamister, der også har myrdet tilhængere af det kommunistiske parti. Faktisk er hinduer, ahmadier, kristne, stammefolk fra Chittagong Hills og buddhister også blevet mål for dette.
<P>
Der fandt uroligheder sted for nylig med voldsomme gadeoptøjer, da Awami Liga-oppositionen betvivlede valgkommissionens upartiskhed, valglisternes integritet og endog den oprindelige kandidat til premierministerposten, der var udpeget af forretningsministeriet.
<P>
EU-Bangladesh-samarbejdsaftalen fra år 2000 er baseret på respekt for demokratiske principper i henhold til artikel 1, og overtrædelser heraf kan føre til suspension af aftalen og hermed af de væsentlige generelle toldpræferencer og EU-bistand, der beløber sig til 70 % af den udenlandske hjælp, Bangladesh får.
<P>
EU og alle de større donorer må nu koordinere deres anstrengelser for at opretholde presset for reformer og fuld respekt for demokratiet, en fri presse, og menneskerettigheder for alle Bangladeshs borgere forud for parlamentsvalgene, der skal finde sted til januar. Vi må sende observatører fra Parlamentet i stort antal for en kort periode. Disse valg er afgørende, og det er af stor betydning, at EU opretholder en synlig og væsentlig tilstedeværelse gennem perioden med forretningsministeriet, da en frustreret general, der er sulten efter magt, kunne overveje at iværksætte et militært kup.
<SPEAKER ID="190" NAME="Marek Aleksander Czarnecki">
for UEN-Gruppen. - (PL) Hr. formand! Som vi alle helt sikkert er klar over, lægger befolkningen ved Ganges-Brahmaputra-deltaet ikke skjul på deres beundring for Taliban i Afghanistan, og de ønsker også, at der i deres land indføres et emirat som Mullah Omars emirat i Afghanistan. Disse hellige krigere tyr uden skrupler til vold for at nå dette mål.
<P>
Desværre tog regeringen i Bangladesh ikke de første advarsler om den hurtige udvikling af disse terrorgrupper tilstrækkelig alvorligt. Begivenhederne har hurtigt vist, at der ikke er tale om jaloux oppositionslederes eller sensationshungrende journalisters feberfantasi. Mange af dem har betalt den højeste pris for at afsløre sandheden, og mange andre er blevet tvunget til at flygte ud af landet.
<P>
Det er i denne situation beroligende at vide, at to personer er blevet anholdt, mistænkt for at stå i spidsen for terrorgrupper. Vi skal dog ikke stille os tilfreds hermed. Hvis vi ser nøje på situationen i landet, der i mange år ikke har overholdt anerkendte europæiske standarder på menneskerettighedsområdet på trods af regeringens drastiske foranstaltninger for at undgå ekstrem vold mod religiøse mindretal, er vi stadig vidne til uhyggelige og mareridtsagtige begivenheder.
<P>
Landet er også plaget af mange andre problemer, og jeg går derfor helhjertet ind for Kommissionens beslutning om at sende en valgobservationsmission og opfordrer Parlamentet til at gøre det samme.
<SPEAKER ID="191" NAME="Kathy Sinnott">
for IND/DEM-Gruppen. - (EN) Hr. formand! Som medlemmer af Parlamentet påstår vi at gå ind for menneskerettighederne. Jeg håber derfor, vi vil stå fast i forhold til hr. Choudhurys situation.
<P>
Hr. Choudhury er en journalist, der er anklaget for tilskyndelse til oprør i forbindelse med en række artikler, han har offentliggjort, og som Bangladeshs myndigheder anså for at være positive over for Israel og kritiske over for muslimsk ekstremisme. Det, han siger om moderation og dialog, kan bestemt støttes af hvert eneste medlem af Parlamentet. Han har ikke sagt noget, som der ikke er baggrund for, og i ethvert moderne demokratisk land ville sådanne artikler blive anset for objektive og informative over for offentligheden.
<P>
Men det er ikke tilfældet i Bangladesh, hvor hr. Choudhury er blevet anklaget og risikerer dødsstraf for sine artikler. Han har modtaget dødstrusler og er blevet overfaldet, fængslet, slået og tortureret. Hr. Choudhury står nu over for en uretfærdig retssag og har ikke megen chance for at få sin ret. Den præsiderende dommer har i selve retssalen fremsat den kommentar, at hr. Choudhury har såret muslimers følelser. Det er klart, at denne dommer håber på en dødsdom.
<P>
Som medlemmer af Parlamentet kan vi ikke sidde med hænderne i skødet, mens en uskyldig journalist står over for en uretfærdig retssag og sandsynlig død. Jeg er glad for at se, at denne situation bliver specielt nævnt i beslutningsforslaget tillige med støtte til frie og retfærdige valg i Bangladesh.
<P>
(Bifald)
<SPEAKER ID="192" NAME="Olli Rehn">
medlem af Kommissionen. - (EN) Hr. formand! Kommissionen deler Parlamentets bekymringer og glæder sig over denne mulighed til at drøfte Bangladesh i dag.
<P>
Landet befinder sig ved en korsvej i dets skrøbelige demokrati. Der står meget på spil ved det kommende valg i det tætbefolkede land. Men desværre lover de institutionelle rammer og det forbitrede forhold mellem de to vigtigste politiske partier ikke godt for en fredelig demokratisk valgproces.
<P>
I de sidste uger og måneder har Kommissionen og de syv medlemsstater med repræsentation i Dhaka, såvel som det internationale samfund i almindelighed, været meget optagede af lederne af de vigtigste partier og dem, der har mest på spil ved valget, og har opfordret dem alle til at enes om en ramme om valgene, som kan vinde tillid hos alle partier. EU's regionale trojka i februar, lokale repræsentanter for EU's formandskab og syv besøg på højt niveau fra Kommissionen og medlemsstaterne har konsekvent understreget behovet for upartisk vejledning af landet fra forretningsministeriet i perioden forud for valget, en neutral valgkommission og troværdige valglister.
<P>
Som De måske har opdaget, har kommissær Ferrero-Waldner truffet den politiske beslutning at udsende en EU-valgobservatørsmission til disse valg. Forberedelse til udsendelse af EU-observatørerne, herunder de indre procedurer mellem institutionerne til finansiering af missionen, er i øjeblikket i gang. I sit brev til formanden eller den øverste rådgiver, understreger hun de just nævnte spørgsmål som nogle af de vigtigste for EU.
<P>
Missionen skal være på plads ca. seks uger før valgdagen, og den skal blive i landet et par uger efter denne dato for at følge perioden efter valget, særlig i lyset af den uheldige mulighed for vold efter valget, især mod minoriteter.
<P>
Kommissionen deler Parlamentets bekymring over den udbredte vold mod journalister. Det forhold, at den seneste rapport fra Journalister Uden Grænser kategoriserer Bangladesh som et yderst farligt sted for journalister, taler desværre for sig selv. Kommissionen har konsekvent fordømt intimideringen og den høje grad af straffrihed, der gælder for vold imod journalister i landet.
<SPEAKER ID="193" NAME="Formanden">
Forhandlingen er afsluttet.
<P>
Afstemningen finder sted efter forhandlingen.
