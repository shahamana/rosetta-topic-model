<CHAPTER ID="012-19">
19. Forbrugerrettigheder (endelig afstemning) (
<SPEAKER ID="173" NAME="Andreas Schwab">
ordfører. - (DE) Fru formand! Jeg vil fatte mig i korthed. Afstemningen fandt faktisk sted i marts, og vi er nu vidne til den endelige afstemning. Da det tog os tre år at nå frem til dette kompromis, vil jeg gerne pointere, at Rådet og Kommissionen havde et særlig effektivt samarbejde. Specielt det ungarske og det belgiske formandskab gjorde et fortrinligt stykke arbejde. Mine kolleger fra de andre grupper, fru Gebhardt, hr. Rochefort, fru Turunen, hr. Triantaphyllides og hr. Wieland samt først og fremmest De, fru formand, har ydet et enormt bidrag. Det vil jeg gerne sige Dem mange tak for. Efter min mening kommer dette direktiv til at repræsentere et vigtigt skridt i udviklingen af det indre marked til bedste for både forbrugere og virksomheder.
<SPEAKER ID="174" NAME="Martin Schulz" LANGUAGE="DE">
Fru formand! Som bekendt er dette en demokratisk institution, og fra tid til anden skal vi anvende demokratiets regler. Derfor har jeg valgt at tale igen, nu hvor pakken skal vedtages, fordi jeg har et vigtigt spørgsmål om pakken på vegne af min gruppe. De har et klart flertal for den holdning, De indtager. Det er der ingen tvivl om, og vi har accepteret denne situation, skønt vi ikke er enige med Dem. Men da processen endnu ikke er færdig, har jeg et enkelt spørgsmål. Svaret på dette spørgsmål vil have stor betydning for vores gruppes tilgang til de videre procedurer.
<P>
Vi har nu taget to vigtige punkter op i form af spørgsmål til Rådet i Wortmann-Kool-betækningen og Ferreira-betænkningen, fremlagt Parlamentets holdning og bedt Rådet om at ændre dets holdning. Det er alt sammen udmærket. Nu vil jeg gerne stille Dem følgende spørgsmål: Hvad agter De at gøre, hvis ikke Rådet ændrer sin holdning? Vil De afvise pakken? Bliver der en andenbehandling? Hvis ja, så er vi klar til at kæmpe hele vejen med Dem. Eller vil De alligevel godkende pakken? I lyset af denne udsættelse finder jeg spørgsmålet utrolig vigtigt for Parlamentet.
<SPEAKER ID="175" NAME="Formanden">
Hr. Schulz! Jeg har givet ordet til Dem, men jeg ønsker ikke at starte noget, der helt klart er en politisk debat om den sag, vi netop har stemt om.
<P>
(Bifald)
<P>
Dette kunne tage en del tid. Vi skal igennem en stor mængde afstemninger. Den politiske debat fortsætter.
<P>
(Protester)
<P>
Jeg vil kort give ordet til hr. Daul og hr. Verhofstadt, og så er det slut.
<SPEAKER ID="176" NAME="Joseph Daul" LANGUAGE="FR">
Fru formand! De ved, at jeg altid fatter mig i korthed.
<P>
Til Martin vil jeg sige, at vi er rigtige demokrater. Han respekterer demokratiet, og det gør vi også. Det er sandt, at det er lettere at vinde end at tabe. Vi vil fortsætte forhandlingerne, og i starten af juli tager vi en endelig afstemning om betænkningen efter forhandlingen.
<SPEAKER ID="177" NAME="Guy Verhofstadt" LANGUAGE="EN">
Fru formand! På vegne af min gruppe vil jeg blot sige til Martin, at vi vil fortsætte kampen for denne vigtige pakke og for Parlamentets afstemning inklusive alle elementer af pakken.
<P>
Og vi vil fortsætte disse forhandlinger og denne kamp, så han kan regne med os. Men efter denne afstemning regner jeg nu også med konstruktiv hjælp fra Socialdemokraterne til at vinde denne kamp.
<SPEAKER ID="178" NAME="Rebecca Harms" LANGUAGE="DE">
Fru formand, mine damer og herrer! Her til morgen læste jeg en rørende bøn om EU's fremtid fra tre af mine kolleger i en tysk avis. En sådan opvisning af enhed er generelt altid meget bevægende. Det er imidlertid klart, når det handler om reguleringen af de finansielle markeder og en afbalancering af social retfærdighed, at enigheden er svag i detaljerne. Efter min mening skal vi ikke forsøge at skjule politisk uenighed om dette punkt, men snarere selv i krisetider argumentere og debattere på en gennemsigtig måde om politikkens retning som en service for Europas borgere.
<SPEAKER ID="179" NAME="Formanden">
Kommissionen har sendt os følgende erklæring om de ændringsforslag, som Parlamentet har vedtaget.
<P>
"Kommissionen minder om sit tilsagn om at sørge for, at medlemsstaterne opretter oversigtstabeller, der forbinder deres vedtagne omstillingsforanstaltninger med EU-direktivet, og informerer Kommissionen herom inden for rammerne af at gennemføre EU-lovgivningen, af hensyn til borgerne, bedre regulering og større juridisk gennemsigtighed og for at støtte undersøgelsen af, hvorvidt de nationale regler stemmer overens med EU's bestemmelser.
<P>
Kommissionen beklager den manglende støtte til bestemmelsen i forslaget til Europa-Parlamentets og Rådets direktiv om forbrugerrettigheder, der ændrer Rådets direktiv 93/13/EØF og Europa-Parlamentets og Rådets direktiv 1999/44/EF og ophæver Rådets direktiv 85/577/EØF samt Europa-Parlamentets og Rådets direktiv 97/7/EF, der havde til formål at gøre oprettelsen af oversigtstabeller obligatorisk.
<P>
I en kompromisånd og for at sikre en øjeblikkelig vedtagelse af det pågældende forslag kan Kommissionen acceptere en substitution af den obligatoriske bestemmelse om oversigtstabeller i teksten med en relevant betragtning, der tilskynder medlemsstaterne til at følge denne praksis.
<P>
Kommissionens holdning i dette dokument skal imidlertid ikke skabe præcedens. Kommissionen vil fortsætte sine bestræbelser på sammen med Europa-Parlamentet og Rådet at finde en passende løsning på dette horisontale institutionelle spørgsmål."
