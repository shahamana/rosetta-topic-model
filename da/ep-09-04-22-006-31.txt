<CHAPTER ID="006-31">
31. Pesticidudbringningsudstyr (
<P>
Før afstemningen om ændringsforslag 39:
<SPEAKER ID="125" NAME="Leopold Józef Rutowicz" LANGUAGE="PL">
Hr. formand! I juli 2006 fremlagde Kommissionen en strategi med det formål at nedbringe den generelle risiko og de negative virkninger af pesticider på menneskets sundhed og på miljøet. Det sidste element i denne strategi er forslaget til et direktiv om pesticidudbringningsudstyr til ændring af direktiv 2006/42/EF om maskiner. I direktivet fastsættes de krav, som udbringningsudstyr skal opfylde for at begrænse de negative virkninger af pesticider på miljøet, operatøren og omgivelserne. Fastsættelse af disse krav vil nedbringe forskellene mellem forskrifterne og de procedurer, der følges i nogle af EU's medlemsstater med hensyn til pesticidudbringning, sikre et ensartet miljøbeskyttelsesniveau i Fællesskabet og tillade fri bevægelighed for dette udstyr på EU's marked, hvilket navnlig har betydning for de små og mellemstore virksomheder, der oftest producerer denne form for udstyr.
<P>
Udkastet til forslag og de fremsatte ændringsforslag blev drøftet på workshopper, på møder med repræsentanter for Rådet, Kommissionen, skyggeordførerne og interesserede parter og under trepartsforhandlinger. I lyset af de store tekniske forskelle mellem forskellige former for udstyr - fra enkle, håndbetjente apparater til apparater, der håndteres af kvalificeret personale - blev nogle af ændringsforslagene ikke vedtaget, og det blev besluttet, at de skulle indgå i standarder udviklet af Den Europæiske Standardiseringsorganisation på Kommissionens anmodning. Dermed nåede man til enighed, ændringsforslag 39 blev vedtaget, og denne holdning er blevet bekræftet i Rådet.
<P>
Jeg vil navnlig gerne takke skyggeordførerne, Kommissionens og Rådets repræsentanter, administrationen i Udvalget om Det Indre Marked og Forbrugerbeskyttelse og interesserede parter for deres hjælp og samarbejde. Jeg foreslår, at direktivet vedtages, hvilket vil bidrage til øget beskyttelse af miljøet, operatørerne og deres omgivelser, når der udbringes pesticider.
<SPEAKER ID="126" NAME="Charlie McCreevy">
medlem af Kommissionen. - (EN) Hr. formand! Kommissionen vil gerne takke ordføreren, hr. Rutowicz, for hans arbejde og indsats i forbindelse med behandlingen af dette forslag.
<P>
Kommissionen hilser ændringsforslag 39 velkommen og ser frem til en hurtig vedtagelse af forslaget i overensstemmelse hermed.
<P>
Kommissionen vil gerne fremsætte følgende erklæring: "Med henblik på at støtte de væsentlige krav i punkt 2.4. i bilag I vil Kommissionen give CEN mandat til at udvikle harmoniserede standarder for hver kategori af pesticidudbringningsudstyr på grundlag af de bedste tilgængelige teknikker til at undgå utilsigtet eksponering af miljøet for pesticider. Mandatet vil navnlig kræve, at standarderne fastsætter kriterier og tekniske specifikationer for montering af mekanisk afskærmning, tunnelsprøjtning og luftassisterede sprøjtesystemer, for hvordan forurening af vandforsyningen under påfyldning og tømning kan undgås, og præcise specifikationer for fabrikanternes brugsanvisning for at undgå pesticidafdrift, under hensyntagen til de relevante parametre som dyser, tryk, bomhøjde, vindstyrke, lufttemperatur og -fugtighed samt kørehastighed."
