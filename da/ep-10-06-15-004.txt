<CHAPTER ID="004">
Tilrettelæggelse af arbejdstid for personer, der udfører mobile vejtransportaktiviteter (forhandling) 
<SPEAKER ID="008" NAME="Formanden">
Første punkt på dagsordenen er betænkning af Edit Bauer for Udvalget om Beskæftigelse og Sociale Anliggender om forslag til Europa-Parlamentets og Rådets direktiv om ændring af direktiv 2002/15/EF om tilrettelæggelse af arbejdstid for personer, der udfører mobile vejtransportaktiviteter - C6-0354/2008 -.
<SPEAKER ID="009" NAME="Edit Bauer">
ordfører. - (HU) Fru formand! Formålet med det fremlagte forslag er at ændre direktiv 2002/15/EF i forhold til social beskyttelse. Kommissionens forslag berører tre emner, nemlig undtagelse af selvstændige chauffører fra direktivets anvendelsesområde, en mere præcis definition af natarbejde og støtte til anvendelse af lovgivningen. Selve direktivet og ændringen af det er af supplerende art og gælder kun for køretøjer over 3,5 t i lighed med andre bestemmelser, der gælder vejtransportaktiviteter. Det kan således ikke udvides til at omfatte førere af mindre erhvervskøretøjer. Udvalget om Beskæftigelse og Sociale Anliggender stemte imod ændringsforslaget (med 30 stemmer mod 19).
<P>
Der opstod flere misforståelser, mens ændringsforslaget blev udarbejdet. Jeg vil gerne berøre nogle af disse, som kan have påvirket enkelte medlemmer af Parlamentet. For det første er eksperter på området enstemmigt nået frem til den konklusion, at det ikke vil øge færdselssikkerheden, hvis Kommissionens forslag afvises, og direktivets anvendelsesområde således udvides til også at omfatte selvstændige chauffører. De tilgængelige statistikker og undersøgelser vedrørende ulykker viser, at kun 6 % af ulykkerne skyldes lastbilchaufførerne, og træthed anføres kun som årsag i 0,06 % af tilfældene. Køretiden, som har stor indvirkning på færdselssikkerheden, reguleres i øvrigt af anden lovgivning, nemlig forordning (EF) nr. 561/2006, som også gælder selvstændige chauffører. Den ekstra tid, der bruges på af- og pålæsning, kan ikke betragtes som en væsentlig del af arbejdstiden, da lovgivningen ikke gælder f.eks. ture på under 100 km. For det andet frygter fagforeningerne, at selvstændige chauffører risikerer at arbejde i helt op til 86 timer, hvis deres arbejdstid ikke reguleres.
<P>
Forordningen omfatter strenge krav vedrørende køretid. Denne begrænses til 45 timer om ugen i to på hinanden følgende uger, og den må ikke overstige 56 timer i en enkelt uge. Dette registreres præcist af digitale fartskrivere. Forordningen rummer desuden detaljerede bestemmelser om hviletider. Den påståede risiko for arbejdsuger på 86 timer er således en antagelse, som ikke understøttes af statistiske data eller undersøgelser. For det tredje ville Kommissionens forslag begrænse direktivets anvendelsesområde til ansatte og "falske" selvstændige chauffører. Hidtil har der ikke været nogen lovgivning, der regulerer selvstændige erhvervsdrivendes arbejdstid. Begrænsning af arbejdstiden er et vigtigt middel til social beskyttelse af ansatte. Men når det handler om selvstændige chauffører, er arbejdsgiver og arbejdstager én og samme person, og det ville være en vidtgående foranstaltning at beskytte private transportører mod dem selv. For det fjerde gælder det, at når argumenterne slipper op, afsløres det reelle motiv, nemlig social dumping. Lad Dem ikke forvirre af udtrykket, for selvstændige chauffører og små virksomheder kan være lige så ubehagelige konkurrenter som selvstændige chauffører, der ankommer fra nye medlemsstater.
<P>
Desværre oplever jeg, at sagen om den berygtede "polske blikkenslager" igen plager os. Jeg vil gerne sige lidt om et fænomen på det fælles arbejdsmarked, som vi hverken kan eller skal behandle udelukkende i forhold til området for vejtransport. Her taler jeg om "falske" selvstændige, som her i Europa udgør et reelt problem, der har en negativ indvirkning på konkurrencen og arbejdsmarkedet. Det er dette problem, som skal løses, og det udtrykte man klare forventninger til i ændringsforslaget.
<P>
Ændringsforslag 30, som blev fremlagt på vegne af Det Europæiske Folkepartis Gruppe (Kristelige Demokrater), Gruppen Alliancen af Liberale og Demokrater for Europa, De Europæiske Konservative og Reformister samt Gruppen for Europæisk Frihed og Demokrati, er baseret på Kommissionens forslag og støttes af Rådet, som jeg gerne vil takke for opbakningen. Vi stemmer om ændringsforslagets enkelte afsnit hver for sig. Jeg vil gerne tilføje, at vi som kompromisløsning foreslår, at det tillades den enkelte medlemsstat at udvide direktivets anvendelsesområde, så det også omfatter selvstændige chauffører.
<SPEAKER ID="010" NAME="Siim Kallas" LANGUAGE="EN">
Fru formand! Parlamentet forhandler i dag om et særdeles vanskeligt og følsomt emne. Spørgsmålet er, hvorvidt iværksættere i form af selvstændige chauffører skal være omfattet af direktivet om vejtransportarbejderes arbejdstid.
<P>
Hvis vi lod direktivet omfatte disse iværksættere, ville det danne præcedens og være en klar afvigelse i forhold til det generelle arbejdstidsdirektiv. Dette direktiv regulerer kun ansattes arbejdstid og ikke selvstændiges. Spørgsmålet om medtagelse af selvstændige chauffører er blevet drøftet i lang tid. Først forsøgte man i 1990'erne gennem samråd mellem arbejdsmarkedets parter, men uden resultat. Senere formåede lovgiverne ikke at nå en konklusion efter fire års drøftelser fra 1998 til 2002, og derfor anmodede man Kommissionen om en grundig konsekvensanalyse. Kommissionen har nu foretaget både undersøgelser og en konsekvensanalyse, som klart viser, at dette direktiv ikke er det rette middel til løsning af transportpolitiske spørgsmål vedrørende bl.a. færdselssikkerhed og konkurrencevilkår, men at håndhævelse i forhold til ikke-selvstændige er et reelt problem. Dette antydes også i Kommissionens forslag.
<P>
Jeg vil gerne give udtryk for min dybe respekt for Deres ordfører, fru Bauer, som har gjort en fremragende indsats. Jeg er meget glad for at se, at ordføreren deler Kommissionens bekymring over den mangelfulde håndhævelse af bestemmelserne og det generelle problem med "falske" selvstændige, og jeg sætter stor pris på fru Bauers konstruktive forslag. Jeg mener, at ordførerens ændringsforslag rummer potentiale for at beskytte arbejdstagerne endnu bedre mod udnyttelse fra arbejdsgivernes side.
<P>
Et område, hvor Europa bestemt har behov for at gøre en øget indsats, er i forhold til de såkaldt falske selvstændige chauffører - altså de chauffører, som formelt er uafhængige, men som i praksis er ansat af et selskab, som giver dem ordrer og betaler dem. Både Kommissionens forslag og ordførerens ændringsforslag sender et klart signal til branchen om, at fænomenet med falske selvstændige ikke vil blive tolereret, og at lovgiverne vil være opmærksomme på at gennemføre disse bestemmelser i praksis overalt i Europa.
<P>
Hvad angår færdselssikkerheden, vil jeg gerne understrege, at arbejdstid ikke må forveksles med køretid. Situationen har ændret sig radikalt siden 1998, når det gælder køretiden. Som De ved, har Parlamentet sammen med Rådet vedtaget nye køretidsbestemmelser, indført moderne og pålideligt, digitalt registreringsudstyr og vedtaget et særligt direktiv om håndhævelse. Dagens forhandling vedrører ikke færdselssikkerhed. Der er absolut intet i de statistikker og undersøgelser, som Kommissionen har forelagt Parlamentet, der antyder, at det vil øge færdselssikkerheden at medtage selvstændige chauffører.
<P>
Nu, hvor vi håber på snart at komme os over den økonomiske krise, vil det ikke være hensigtsmæssigt at lægge yderligere administrative og økonomiske byrder på de små og skrøbelige virksomheder, som har formået at overleve den økonomiske recession. I stedet for at øge bureaukratiet over for iværksætterne har Europa behov for et arbejdstidsdirektiv, som sikrer reel beskyttelse af de ansatte og selvstændige chauffører, som har behov for denne beskyttelse.
<SPEAKER ID="011" NAME="Pervenche Berès" AFFILIATION="S&amp;D">
(FR) Fru formand! Min bemærkning til forretningsordenen vedrører Parlamentets adfærdskodeks i forhold til forhandlingerne i forbindelse med den almindelige lovgivningsprocedure. Jeg forstår ikke, hvordan Kommissæren kan tale om en aftale med Parlamentet, når han kun har talt med et enkelt medlem - et medlem, som reelt ikke har fået noget mandat fra det relevante udvalg til at forhandle det, som her betegnes som en sund aftale.
<P>
Hr. kommissær! De lader hånt om denne institutions forretningsorden. Det giver os ret til at rejse spørgsmålet om, hvordan man opererer i den institution, som De repræsenterer.
<SPEAKER ID="012" NAME="Formanden">
Det var ikke en bemærkning til forretningsordenen. De har fået taletid senere i forhandlingen.
<SPEAKER ID="013" NAME="Thomas Mann" LANGUAGE="DE">
Fru formand! På vegne af Det Europæiske Folkepartis Gruppe (Kristelige Demokrater) vil jeg gerne takke fru Bauer for hendes betænkning og for hendes enestående arbejde i de seneste måneder.
<P>
Det grundlæggende spørgsmål er, om der for første gang nogensinde skal fastsættes regler for arbejdstiden blandt selvstændige erhvervsdrivende i transportsektoren. Kommissionen siger nej, næsten alle medlemsstaterne siger nej, og størstedelen af min gruppe siger nej. Hvis vi lod direktivet omfatte selvstændige chauffører, ville det kun tjene de store virksomheders interesser. Vi har imidlertid behov for at styrke de små og mellemstore virksomheder.
<P>
Vi er nødt til at gøre det klart over for dem, der anfører mangler ved færdselssikkerheden som begrundelse for at medtage de selvstændige, at køre- og hviletidsbestemmelserne for længst er blevet skærpet. Alle chauffører - både selvstændige og ansatte - skal hvile i mindst 11 timer i løbet af en periode på 24 timer. Det er derfor, at vi har digitale fartskrivere, som automatisk registrerer køretiden, og myndighederne fører kontrol med, at reglerne overholdes.
<P>
Jeg var i sin tid Parlamentets ordfører vedrørende fartskrivere. Jeg må takke fru Bauer for hendes arbejde med at forhindre, at reglerne udvides til at omfatte køretøjer på under 3,5 t. Digitalt kontroludstyr i alle erhvervskøretøjer i EU ville medføre tidkrævende og bekostelige dokumentationsforpligtelser. Vi ønsker mindre bureaukrati, ikke mere.
<P>
Jeg anbefaler derfor, at Parlamentet støtter det kompromis, som ordføreren har indgået med andre grupper.
<SPEAKER ID="014" NAME="Stephen Hughes" LANGUAGE="EN">
Fru formand! Min gruppes holdning har været den samme hele tiden. Og min holdning som ordfører har været den samme siden 2002, hvor vi først foreslog at medtage selvstændige og uafhængige chauffører. Vi er fortsat overbevist om, at der er behov for dette, og jeg håber derfor virkelig, at vi ved afstemningen i morgen kan enes om forslaget om at afvise Kommissionens forslag, lige som vi gjorde på plenarmødet sidste forår og i Beskæftigelsesudvalget i marts.
<P>
Vi er meget kede af den forvirring, som ordføreren synes at have oplevet ved varetagelsen af hendes mandat. I stedet for at repræsentere og fremme synspunkterne hos et stort flertal af medlemmerne af Parlamentets Beskæftigelsesudvalget har hun aktivt arbejdet på at fremme Kommissionens og Rådets synspunkt. Som fru Berès sagde, har de andre institutioner overhovedet ikke udvist loyalt samarbejde, men i stedet gjort sig store anstrengelser for at undergrave Beskæftigelsesudvalgets meget tydelige henstilling til plenarforsamlingen om at afvise Kommissionens forslag.
<P>
En træt chauffør er en farlig chauffør, uanset om han er selvstændig eller ansat. Vi må ikke gøre vejtrafikken mere risikabel, end den allerede er. Her til formiddag har ordføreren endnu en gang skabt forvirring med hensyn til begreberne køretid og arbejdstid. Under den nuværende ordning er det ikke svært for en selvstændig - en "falsk" selvstændig - chauffør at køre i 86 til 95 timer om ugen. Måske ikke hver uge, men én uge rummer farer nok i sig selv. Hvis Kommissæren betvivler disse tal, kan han når som helst besøge mig og få dokumentation. Jeg har tallene fra folk, som arbejder i branchen. Dette er en kendsgerning. Vi må afvise Kommissionens forslag.
<SPEAKER ID="015" NAME="Marian Harkin" LANGUAGE="EN">
Fru formand! Først vil jeg gerne takke ordføreren, fru Bauer, for hendes store arbejdsindsats.
<P>
Det centrale spørgsmål, som vi beskæftiger os med i denne betænkning, er, hvorvidt selvstændige chauffører skal omfattes af arbejdstidsdirektivet. Det er vigtigt at huske på, at alle chauffører, både ansatte og selvstændige, er omfattet af køretidsbestemmelserne fra 2006, som regulerer både deres køretid, pauser og hviletid. Spørgsmål vedrørende færdselssikkerhed behandles således tilstrækkeligt i det direktiv, og hvis nogen ikke er enig heri, må vi se nærmere på køretidsdirektivet.
<P>
Der findes ingen data, som kæder antallet af ulykker sammen med professionelle chaufførers arbejdstid, og heller ingen data, hvor man skelner mellem ansatte og selvstændige chauffører. Derfor har vi ingen data, der danner grundlag for en beslutning om at medtage selvstændige chauffører. Lovgivningen må baseres på pålidelige data, og påstandene om selvstændige chauffører, der arbejder 86 timer om ugen og forårsager ulykker, er blot en skræmmekampagne, som ikke er baseret på pålidelige data.
<P>
Hvis dette direktiv udvides til at omfatte selvstændige, vil det være stort set umuligt at håndhæve. Det kan jo ikke være meningen, at vi skal have en hær af kontrollører, der kigger de selvstændige over skulderen for at se, om de udfører deres primære arbejde eller løser generelle administrative opgaver. I henhold til direktivet er arbejdstiden det tidsrum, hvor en selvstændig er på sin arbejdsplads. Denne defineres i direktivet som virksomhedens primære forretningssted, herunder dens forskellige sekundære forretningssteder. Vil man betragte en selvstændig chaufførs kontor hjemme i kælderen som vedkommendes arbejdsplads, og hvem skal håndhæve bestemmelserne? I øvrigt er der problemer i forhold til selvstændiges konkurrenceforhold, men disse tager man ikke hånd om i direktivet. I mit hjemland løser vi faktisk denne problemstilling meget effektivt gennem skattesystemet.
<P>
Til slut vil jeg sige, at hvis vi afviser Kommissionens forslag, ender vi med at få dårlig lovgivning. Direktivet er uhensigtsmæssigt og vil ikke opfylde målsætningerne. Det vil derimod lægge yderligere bureaukratiske byrder på SMV'erne, som allerede kæmper bravt i de fleste lande og navnlig i mit hjemland, Irland. Direktivet kan ikke håndhæves, og dermed er det absurd.
<SPEAKER ID="016" NAME="Emilie Turunen">
for Verts/ALE-Gruppen. - (DA) Fru formand! Kære kolleger! Den sag, vi diskuterer i dag, handler om et helt fundamentalt spørgsmål: Vil vi i Europa-Parlamentet sikre et socialt Europa med fair konkurrence og med anstændige arbejdsvilkår? Eller vil vi lade tilfældighederne og markedet råde i en stadig mere presset transportbranche? For os Grønne og for Beskæftigelsesudvalget her i Parlamentet er der ikke nogen tvivl. Vi ønsker, at selvstændige chauffører skal inkluderes i direktivet om arbejdstid. Vi afviser altså Kommissionens forslag om at ekskludere de selvstændige, og det gør vi af følgende tre grunde: For det første er selvstændige nødt til at være dækket af arbejdstidsreglerne, for at vi kan sikre Europas trafiksikkerhed. Med en tonstung lastbil i ryggen er det altså helt centralt at sætte et loft for arbejdstiden for at undgå trætte chauffører og ulykker. For det andet vil vi sikre en fair konkurrence i transportbranchen. Vi har i de seneste år set en voldsom vækst i antallet af falske selvstændige. Det har været branchens svar for at undgå arbejdstidsreglerne. Vi skal som lovgivere ikke lave incitamenter til, at der kommer flere selvstændige i Europa. Vi skal tværtimod sikre ens regler, så der er en ensartet spillebane. For det tredje vil vi sikre et godt arbejdsmiljø for alle. Vi ved fra EU-undersøgelser, at selvstændige chauffører er mere syge og mere stressede end chauffører, der er lønmodtagere. Er det sundhedsmæssigt og sikkerhedsmæssigt forsvarligt? Det mener vi ikke, at det er.
<P>
Der har været sagt meget om dette direktiv, og der har været sagt mange forkerte ting. Jeg vil gerne gøre op med to myter. For det første er der myten om administrativt arbejde. Kontorarbejde er altså ikke en del af reguleringen, og det er meget vigtigt at slå fast. Den myte må vi begrave. For det andet er der myten om håndhævelse. Jeg har hørt fra kolleger, at det ikke skulle være muligt at håndhæve dette direktiv, og til dem vil jeg bare sige: Vi har en digital tachograf, der kan måle det. Det gør den i dag for lønmodtagere, så selvfølgelig kan den også gøre det for selvstændige.
<P>
Endelig vil jeg lige sige et par ord til fru Bauer. Jeg har som grøn skyggeordfører været meget skuffet over den proces, der har kørt i den seneste tid. Fru Bauer har brudt med alle gode regler for forhandling, hun har brudt med husets ”code of conduct”, og nu kommer hun så med det, hun selv kalder et kompromis. For mig er det hendes ansvar - det er ikke et kompromis, der gælder for Parlamentet. Det er hendes beskidte forslag, som hun har lavet sammen med Rådet uden om alle regler.
<P>
Jeg vil runde af med at sige, at dette ikke handler om fru Bauers forhandlingsmetoder - det handler om mennesker, og det handler om, om vi vil sikre ordentlige forhold i en mere presset transportbranche. Det håber jeg, at alle i Parlamentet vil være med til at bakke op om, når vi skal stemme i morgen.
<SPEAKER ID="017" NAME="Peter van Dalen" LANGUAGE="NL">
Fru formand! Nogle af mine kolleger hævder, at det tjener de selvstændige chaufførers interesse og færdselssikkerheden at holde den ugentlige arbejdstid på højst 48 timer. Dette er en ufin kampagne, da de selvstændige chauffører under alle omstændigheder fortsat er omfattet af forordningen om køre- og hviletider. Færdselssikkerheden er på ingen måde truet. Problemet er, at visse fagforeninger i Sydeuropa frygter, at selvstændige rumænske og bulgarske chauffører snupper alt arbejdet. Ovennævnte kolleger følger i hælene på fagforeningerne som bævende skødehunde. Det er sagens kerne.
<P>
Transportkommissær Kallas ønsker at fritage selvstændige chauffører fra direktivets anvendelsesområde. Han fortjener vores støtte ved morgendagens afstemning. Hvis han ikke får opbakning, vil den 16. juni være en sort dag i Europa-Parlamentets historie. Det vil være som at sparke til borgerne, når de ligger ned, og give dem masser af bureaukrati oven i. Og så beklager vi os over, at stemmeprocenten bliver ved med at falde, hver gang der udskrives valg.
<SPEAKER ID="018" NAME="Ilda Figueiredo" LANGUAGE="PT">
Fru formand! Endnu en gang har vi en forhandling, som er afgørende for beskyttelsen af vejtransportarbejdernes rettigheder og færdselssikkerheden. Det er uacceptabelt, at Kommissionen siden oktober 2008 har insisteret på at ændre direktivet fra 2002. Kommissionen ønsker nu, at det ikke længere skal gælde såkaldt selvstændige chauffører. Dette vil forværre arbejdsforholdene for alle, navnlig pga. risikoen for, at arbejdstiden øges til et uacceptabelt niveau blot for at give de største arbejdsgivere i sektoren øget profit.
<P>
For eksempel kan såkaldt selvstændige chauffører ende med at arbejde i op til 86 timer om ugen hele året. Dette ville ikke blot bringe deres egen sundhed og sikkerhed i fare. Det ville også være til fare for alle andre trafikanters sikkerhed. Desuden ville det tilskynde til social dumping og deregulering af beskæftigelsen på grund af det øgede antal falske selvstændige chauffører.
<P>
På baggrund af argumenter og undersøgelser, der påviser faren ved at vedtage et sådant forslag, har Udvalget om Beskæftigelse og Sociale Anliggender allerede afvist det to gange, men desværre har ordføreren med støtte fra Kommissionen og Rådet insisteret på at forhandle videre om direktivet på egen hånd, som om udvalgets beslutning aldrig var blevet truffet.
<P>
Derfor befinder vi os nu i denne meget alvorlige situation. Et flertal i Parlamentet klart må modsætte sig denne fremgangsmåde, men kommissæren har allerede sået tvivl i denne sag. Vi anbefaler, at forslaget afvises, så vi kan afværge denne alvorlige trussel mod arbejdstagernes rettigheder og trafikanternes sikkerhed i EU.
<P>
Vi opfordrer således til at afvise Kommissionens forslag og til at overholde direktivet fra 2002, som siden 2009 skulle anvendes i forhold til selvstændige chauffører for at bekæmpe social dumping, beskytte de berørte arbejdstageres ret til hvile og sunde arbejdsforhold samt øge færdselssikkerheden.
<SPEAKER ID="019" NAME="Mara Bizzotto" LANGUAGE="IT">
Fru formand, mine damer og herrer! Af hensyn til påstået øget sikkerhed er der planer om at udvide dette direktivs anvendelsesområde, så det omfatter selvstændige chauffører.
<P>
De fremsatte argumenter er imidlertid vildledende og skadelige. De er vildledende, fordi sikkerheden allerede garanteres af forordningen fra 2006, og skadelige, fordi konkurrenceevnen hos tusindvis af små selvstændige virksomheder, som allerede er hårdt ramt af den økonomiske krise, er i fare.
<P>
Lad os ikke foregive, at vi ikke er klar over, at de juridiske og tekniske tvister vedrørende direktivet i realiteten dækker over endnu en magtkamp mellem europæiske centralister, som er klar til at pålægge virksomhederne en ny og farlig byrde, og fortalerne for et menneskeligt europæisk ansigt, som har fingeren på pulsen, hvad angår vores medborgeres reelle behov.
<P>
Hvis Parlamentet griber ind og lovgiver om tilrettelæggelsen af selvstændige chaufførers arbejdstid, danner vi en farlig form for præcedens, hvor vi tillader, at EU overtager iværksætterkulturen og det frie initiativ.
<P>
Det er på tide at omsætte vores ord i handling. Lad os holde op med at udnytte de små og mellemstore virksomheder for vores eget bedste. Det er for nemt at hylde udbredt iværksætterkultur, når målet er at finde effektive strategier til bekæmpelse af krisen, og derefter ofre iværksætterne, når EU-bureaukratiet vil påvise sin styrke. Jeg modsætter mig den utopiske kamp mellem principper og praktisk gennemførlighed. EU må ikke trænge sig ind på det private initiativs område, men skal derimod være lydhør over for vores regioner.
<SPEAKER ID="020" NAME="Elisabeth Morin-Chartier" AFFILIATION="PPE">
(FR) Fru formand! Jeg går ind for at medtage selvstændige chauffører i direktivforslaget, og derfor afviser jeg både dette forslag fra Kommissionen og Bauer-betænkningen.
<P>
Jeg er oprørt over, at man med dette forslag skader de små og mellemstore virksomheders interesser ved at åbne for unfair konkurrence fra falske selvstændige chauffører. Denne betænkning fører til ulige konkurrence og vil lade den vokse i takt med antallet af falske selvstændige chauffører.
<P>
Forslaget modarbejder også de ansattes interesser. I en tid, hvor vi alle samarbejder om at opbygge et socialt Europa, fremmer denne betænkning social dumping blandt medlemsstaterne. Det er i modstrid med både de ansattes og Europas interesser.
<P>
Kort sagt er denne betænkning en hån mod færdselssikkerheden. Jeg har haft ansvaret for en region, som gennemkøres af tung trafik fra hele Europa, og der har været alvorlige ulykker, som har afstedkommet søgsmål. Vi må ikke glemme disse alvorlige ulykker. Vi skal kunne retfærdiggøre vores beslutning over for vores medborgere. I øvrigt anmodede to EU-medlemsstater i 2002 EU-Domstolen om at ophæve direktiv 2002/15/EF, fordi det omfatter selvstændige chauffører. Domstolen afviste deres anmodning på grund af færdselssikkerheden.
<P>
Endelig vil jeg sige, at vi har behov for fælleseuropæiske bestemmelser, som gælder alle medlemsstater, da transportområdet nu om dage er et fælleseuropæisk anliggende. Afstemningen i udvalget gav et klart resultat, og jeg håber, at det bliver lige så klart ved plenarmødet.
<SPEAKER ID="021" NAME="Alejandro Cercas" AFFILIATION="S&amp;D">
(ES) Fru formand, hr. kommissær, fru Bauer! Allerførst må jeg udtrykke min dybe skuffelse over, at De har ført forhandlinger, hvor Parlamentet ikke blev respekteret, og over den måde, hvorpå De her i dag præsenterer denne forhandling, hvor sandheden omgås meget lemfældigt.
<P>
Det er ikke sandt, hr. kommissær, at dette handler om at medtage selvstændige chauffører, for de har været omfattet siden 2009. Det er Dem, som ønsker at udelade de selvstændige fra direktivet.
<P>
Det er heller ikke sandt, at det ikke handler om sundhed og trafiksikkerhed. Det er præcis det, det handler om. Vi taler kun om sikkerhedsforholdene for selvstændige chauffører og andre trafikanter på vejene. Det er det, vi taler om, og her kører De frem med falske argumenter.
<P>
Som altid fremfører De argumenter om bureaukrati, men Deres argumenter holder ikke. De har lovprist fartskriveren og de store fremskridt, som brugen af den har medført for reguleringen af trafikken i Europa. Men fartskriveren kan godt bruges uden behov for øget bureaukrati. Det, som De gør, er at prioritere en lille gruppes økonomiske interesser højere end flertallets rettigheder. Det er det, der i virkeligheden foregår. Endnu en gang modbeviser De Deres egen påstand om, at mennesker er vigtigere end forretning. I Deres øjne er det lige omvendt.
<P>
Jeg vil gerne have ført vores protest til protokols, og jeg håber, at Parlamentet endnu en gang giver udtryk for, at det vigtigste er offentligheden, sikkerheden, loven og sandheden.
<P>
Jeg må protestere, hr. kommissær! Jeg er meget skuffet.
<P>
Til fru Bauer må jeg sige, at jeg er meget skuffet over den måde, som hun har gennemført denne forhandling på.
<SPEAKER ID="022" NAME="Gesine Meissner" AFFILIATION="ALDE">
(DE) Fru formand! Meget er allerede sagt ved denne forhandling, og fru Figueiredo har ret i, at dette direktiv er beregnet til ansatte. Der findes imidlertid også selvstændige, som jo ikke klassificeres som ansatte.
<P>
Det er vigtigt, at man i Europa selv kan bestemme, hvordan man vil arbejde - som ansat eller selvstændig. Sådan skal det være. De selvstændige skal selvfølgelig også følge spillereglerne. Der findes allerede digitale fartskrivere i alle lastbiler og tilsvarende køretøjer, som vi taler om her. Hvis vi udvider dette direktiv, så det omfatter selvstændige chauffører, vil vi begrænse deres valgfrihed for meget. Derfor går min gruppe ind for at fritage de selvstændige fra dette direktiv for enhver pris. Vi mener, at både fru Bauers og Kommissionens forslag er gode forslag, som der skal tages hensyn til. Vi ønsker at beskytte de små og mellemstore virksomheder, og det kan vi i dette tilfælde gøre ved at vedtage forslaget.
<SPEAKER ID="023" NAME="Eva Lichtenberger" AFFILIATION="Verts/ALE">
(DE) Fru formand! Den forrige taler beskrev en ideel verden, hvor chaufførerne selv kan beslutte, om de vil være selvstændige eller ansatte. Desværre har chaufførerne ikke længere dette valg i virkelighedens verden. I stedet tvinges mange af dem til at blive selvstændige - eller i det mindste angiveligt selvstændige. Det er det store problem, som vi står over for. Og hvis der her er tale om et privat kompromis mellem et parlamentsmedlem og Rådet, der præsenteres som et overordnet kompromis, og hvor der ikke tages hensyn til dette spørgsmål, vil det fremme social dumping i Europa.
<P>
Tag ud til et kontrolsted, og se, hvad der foregår på vejene. Se, hvad der virkelig foregår i denne sektor. Tag ud at se på ulykkerne, og De vil indse, at vi som medlemmer af Parlamentet ikke kan tillade os at slå til lyd for social dumping.
<SPEAKER ID="024" NAME="Julie Girling" AFFILIATION="ECR">
(EN) Fru formand! Det er afgørende, at selvstændige erhvervsdrivende ikke indfanges af arbejdstidsdirektivet på denne måde. Dette arbejdsområde reguleres allerede i vidt omfang gennem køretidsbestemmelserne, og det er fuldstændig latterligt at høre folk sige, at ansatte tvinges ud i selvstændig beskæftigelse. Det er noget, som folk selv vælger. Det eneste falske ved disse drøftelser er skræmmekampagnen om, at færdselssikkerheden er på spil her.
<P>
I denne forsamling taler vi hele tiden om at hjælpe iværksætterne. Vi taler om at give dem mulighed for at blomstre i EU. Vi forsøger aktivt at opmuntre de små virksomheder, og det kan ganske enkelt ikke være vejen frem at tage modet fra dem. Jeg opfordrer derfor til at stemme for Edit Bauers betænkning.
<SPEAKER ID="025" NAME="Thomas Händel" AFFILIATION="GUE/NGL">
(DE) Fru formand, mine damer og herrer! Vi har i flere måneder forhandlet om køretid og arbejdstimer inden for vejtransport. Jeg er begyndt at spekulere på, hvilke nye argumenter der mon vil blive fremsat i et forsøg på at vise os, at alt det, som vi har forhandlet om i månedsvis, er ren nonsens. Det seneste argument er, at vi er nødt til hurtigt at ændre noget for at sikre, at intet ændrer sig. Kan De da ikke se, fru Bauer, at denne argumentation er blevet helt absurd og fyldt med løgne og halve sandheder?
<P>
Vores forhandlinger her handler udelukkende om at øge arbejdstiden for selvstændige. I mere end 150 år har det imidlertid været et princip i lovgivningen om arbejdstid, at folk skal beskyttes mod, at den bliver alt for lang. Det gælder lige så meget for selvstændige som for ansatte. Det gør ingen forskel, om det er en selvstændig chauffør, der presser sig selv for hårdt, eller en arbejdsgiver, der lægger for hårdt pres på en ansat chauffør. Det handler om at beskytte folk mod dem selv, mod for lange arbejdstider og til dels mod arbejdsgivere og andre, som bestiller arbejdsopgaver.
<P>
Det hævdes, at vi ikke kan gøre noget i forhold til færdselssikkerheden. Vi er altså ikke amatører og frivillige, mine damer og herrer! Vi kan ikke vedtage lovgivning ud fra devisen "lad os se, hvad der sker". Enhver ved, at for lang arbejdstid øger risikoen for ulykker, navnlig inden for vejtransport, hvor konesekvenserne er så alvorlige.
<P>
Jeg vil også gerne vide, hvem der skulle føre tilsyn med den foreslåede differentierede lovgivning på vores veje? Vores dommere har allerede svært ved at afgøre, om en person er selvstændig eller blot angiveligt selvstændig uden at skulle bruge lang tid på at undersøge bevismaterialet.
<P>
Lad os nu holde op med dette nonsens. Dette handler om fair konkurrence. Det handler ikke om, at vi her til morgen skal skabe præcedens for fremtidige forhandlinger om forlængelse af arbejdstiden. Lav ikke denne slags numre med denne forsamling!
<SPEAKER ID="026" NAME="Derek Roland Clark" AFFILIATION="EFD">
(EN) Fru formand! Det er afgørende, at vi vedtager ændringsforslag 30, navnlig punkt 7, litra a. Herved vil selvstændige chauffører ikke blive omfattet af disse bestemmelser.
<P>
Dette er ikke et spørgsmål om færdselssikkerhed. Alle chauffører er begrænset af køretider og lignende, som der føres tilsyn vha. fartskriveren. Hvis de selvstændige chauffører omfattes, vil det straffe dem, navnlig dem, der ikke gør brug af et bureau. Ansatte chauffører får forelagt en køreplan, mens ægte selvstændige bruger tid på at udarbejde deres egne planer og byde på nye opgaver. Hvis disse ekstra opgaver omfattes af bestemmelserne, vil de indgå i arbejdsugen, og chaufførerne vil have mindre tid til at køre, læsse på og af og tage sig af passagererne sammenlignet med de ansatte chauffører. Derved vil de miste omsætning, og det vil skabe arbejdsløshed blandt små virksomheder. De større operatører vil optage det ekstra arbejde, og så har vi endnu et eksempel på, at EU hjælper de store virksomheder på bekostning af SMV'erne, som beskæftiger halvdelen af arbejdsstyrken.
<P>
Jeg støtter derfor både ordføreren i ændringsforslag 30 og Kommissionen i denne henseende. Det hører man ikke særlig ofte fra denne side af forsamlingen.
<SPEAKER ID="027" NAME="Veronica Lope Fontagné" AFFILIATION="PPE">
(ES) Fru formand! Vi mener, at det er afgørende at medtage de selvstændige i dette direktiv, og dette synspunkt deler repræsentanterne for både fagforeningerne og arbejdsgiverorganisationerne i mit hjemland, som udtrykkeligt har efterlyst, at selvstændige omfattes af direktivet.
<P>
Vi mener, at der er flere gode grunde til at gøre dette. For det første af hensyn til arbejdssikkerhed. Selvstændige chauffører fortjener den samme beskyttelse som andre chauffører, ikke kun når de kører, men også når de udfører andet arbejde med direkte relation til en transportopgave.
<P>
En anden god grund er sikring af fair konkurrence, da det vil forvride både arbejds- og transportmarkedet, hvis vi igen diskriminerer mellem selvstændige og ansatte.
<P>
Endelig mener jeg, at det er uhensigtsmæssigt, at den enkelte medlemsstat får mulighed for selv at bestemme, om den vil anvende direktivets bestemmelser. Der skal være fælles regler for hele EU, da størstedelen af chaufførerne arbejder uden for deres hjemland. Uden fælles regler hæmmes den fair konkurrence.
<SPEAKER ID="028" NAME="Pervenche Berès" AFFILIATION="S&amp;D">
(FR) Fru formand! For en enkelt gangs skyld vil jeg tale om procedurer. Vi er tydeligvis alle enige om, at vi skal støtte SMV'erne, og vi burde alle bekymre os om spørgsmål, som på én og samme tid vedrører sikkerhed, arbejdstagere, trafikanter og vilkårene for fri og ubegrænset konkurrence.
<P>
Men i sommeren 2009, efter at Parlamentet havde afvist dette forslag i foråret, fik vi at vide af Deres forgænger, kommissær Tajani, som var i færd med at søge støtte til sin genudnævnelse som kommissær hos sin regering, at han ville komme med nogle nye forslag. Disse nye forslag blev aldrig forelagt det relevante parlamentsudvalg. I øvrigt blev fru Bauers betænkning afvist af flere medlemmer af dette udvalg end den forrige betænkning.
<P>
Fru Bauer havde intet mandat til på vegne af Parlamentet at forhandle en aftale med Rådet efter førstebehandlingen. Kommissionen og Rådet har bevidst tilsidesat de regler, der gælder blandt institutionerne, og fru Bauer har tilsidesat denne institutions adfærdskodeks. Ind imellem sætter Parlamentet spørgsmålstegn ved arten af en aftale efter førstebehandlingen, fordi den mindsker vores muligheder for at forhandle. Hvis fru Bauers ændringsforslag godkendes i dette tilfælde, vil der foreligge en aftale efter førstebehandlingen, som ikke er blevet gennemgået af relevante organer i dette Parlament.
<P>
På et tidspunkt, hvor vi oplever, at der genoprettes en balance blandt institutionerne takket være Lissabontraktaten, undlader Parlamentet at gøre brug af dets kollektive intelligens. Jeg anmoder som minimum om, at fru Bauers forslag, som aldrig er blevet undersøgt af noget udvalg, henvises til fornyet udvalgsbehandling.
<SPEAKER ID="029" NAME="Dirk Sterckx" AFFILIATION="ALDE">
(NL) Fru formand! Jeg støtter kommissæren. Selvstændige erhvervsdrivende tilrettelægger deres egen arbejdstid, og sådan bør det fortsat være. Der er forskel på selvstændige og ansatte, og det er ret og rimeligt. Dette har intet at gøre med færdselssikkerheden, da køre- og hviletiderne er de samme, uanset om vedkommende er selvstændig eller ansat. Disse tider registreres af en fartskriver, som udelukkende bruges til dette formål. Vi anvender ikke andre midler til at holde øje med færdselssikkerheden blandt ansatte og selvstændige.
<P>
Et andet punkt er noget, som jeg ser som meget problematisk i forslagene fra fortalerne for at omfatte de selvstændige i anvendelsesområdet. Hvordan i alverden vil man kontrollere dette? Hvordan agter man at aflægge besøg hos de selvstændige og spørge dem om, hvornår, hvor og hvor meget de har arbejdet? Denne form for tilsyn vil ikke være praktisk gennemførlig, og den vil også blive betragtet som uacceptabel. Vi bør ikke udforme denne slags lovgivning. Vi bør ikke omfatte de selvstændige i anvendelsesområdet for direktivet, som vedrører ansatte.
<SPEAKER ID="030" NAME="Timo Soini" AFFILIATION="EFD">
(FI) Fru formand! Jeg kommer fra Finland, hvor der ikke bor så mange mennesker, afstandene er lange, og vi har mange selvstændige. Vi behøver ikke og vil ikke finde os i ekstra restriktioner i forhold til selvstændige chauffører. Jeg er glad for, at den estiske kommissær, som kender til forholdene i de nordlige lande, er klar over dette, og det gælder også den slovakiske ordfører. Det vil jeg gerne takke dem for.
<P>
Dette er en vigtig principsag. Vi kan ikke pålægge små virksomheder restriktioner, som gælder for hele Europa. Dette kan danne præcedens, og det er meget farligt. Hvordan har man tænkt sig, at Europa skal opnå øget vækst og beskæftigelse, hvis administrative beslutninger ødelægger beskæftigelsesmulighederne og forudsætningerne for vækst?
<P>
Jeg støtter de selvstændige finske chauffører, og i dette tilfælde holder jeg således også med de små iværksættere over hele Europa. Når alt kommer til alt, opnår vi ikke vækst eller øget velstand i Europa, hvis administrative beslutninger forhindrer små iværksættere i at arbejde.
<P>
(Bifald)
<SPEAKER ID="031" NAME="Sari Essayah" AFFILIATION="PPE">
(FI) Fru formand, mine damer og herrer! Der må ikke under nogen omstændigheder fastsættes restriktioner i forhold til selvstændige chaufførers arbejdstid bortset fra deres køretid.
<P>
Spørgsmålet om færdselssikkerhed tager vi hånd om ved at begrænse køretiden og have tvungne hvileperioder. På dette område har vi Parlaments og Rådets forordning om vejtransport og gældende køre- og hviletider, og den gælder alle lastbil- og buschauffører, herunder selvstændige. Ulykker, som skyldes træthed, kunne forhindres meget bedre vha. et mere effektivt tilsyn med de gældende køre- og hviletider i stedet for en kunstig begrænsning af de selvstændiges arbejdstid.
<P>
Nu lægger man an til at medtage arbejdsopgaver som rengøring af køretøjet, teknisk vedligeholdelse og udfyldelse af fragtpapirer i begrænsningen af de selvstændige chaufførers arbejdstid. Hvordan kan vi kontrollere, om en selvstændig chauffør vasker sin lastbil eller konens bil hjemme i indkørslen? Dette er helt uforståeligt, for der findes ingen begrænsninger i forhold til andre selvstændiges arbejdstid. Det ville danne en farlig præcedens, hvis vi fulgte denne kurs.
<P>
Som så rigtigt sagt af den forrige taler er transportsektoren i de nordiske lande, herunder mit hjemland Finland, domineret af små iværksættere, og den består primært af firmaer med kun et eller to køretøjer. En begrænsning af de selvstændige chaufførers arbejdstid vil tilgodese store, multinationale transportselskaber og gøre det svært for nye transportfirmaer at starte en forretning. Sektoren vil bestemt ikke være interessant for de unge, hvis vi på kunstig vis begrænser potentialet for at skabe et levebrød. Det vil indebære manglende kapacitet og øgede omkostninger. De gennemsnitlige logistiske omkostninger er allerede højere i de nordiske lande end i resten af Europa på grund af vores perifere placering og tynde befolkningsgrundlag.
<P>
(Bifald)
<SPEAKER ID="032" NAME="Saïd El Khadraoui" AFFILIATION="S&amp;D">
(NL) Fru formand, mine damer og herrer! Jeg går direkte til sagens kerne, nemlig spørgsmålet om selvstændige chauffører. Det må bestemt være på sin plads at minde om, at anvendelsesområdet har omfattet alle selvstændige chauffører siden marts sidste år. Sådan er situationen, og det er det udgangspunkt, som ordføreren skulle have taget i betragtning.
<P>
Der er således ikke tale om præcedens, hvilket Kommissæren hævder. Det må have været muligt at anlægge en mere pragmatisk indgangsvinkel, nemlig at medtage selvstændige chauffører i anvendelsesområdet, men samtidig tage hensyn til disses særlige forhold og holde bureaukratiet på et absolut minimum.
<P>
Som ordføreren fra Transport- og Turismeudvalget ved, havde jeg udarbejdet en række forslag. Jeg foreslog blandt andet, at den digitale fartskriver skal registrere ikke blot køre- og hviletiderne, men også på- og aflæsningstiderne, suppleret af en slags ikke-overvåget, fast tidsrum til andre aktiviteter, såsom administrative opgaver, rengøring og lignende arbejde. Hun ved også udmærket godt, at aktiviteter som kundekontakt hverken er underlagt tilsyn eller tæller med som arbejdstid i noget tilfælde.
<P>
Derfor beklager jeg, at hverken Kommissionen eller ordføreren var indstillet på at tage hensyn til dette på nogen måde. Jeg støtter ikke forslaget om at lade medlemsstaterne selv beslutte, om selvstændige chauffører skal være omfattet af anvendelsesområdet. Målsætningen må være at nå frem til fælles grundregler på europæisk plan, så de samme bestemmelser gælder for alle.
<SPEAKER ID="033" NAME="Raffaele Baldassarre" AFFILIATION="PPE">
(IT) Fru formand, mine damer og herrer! Ifølge både Kommissionens forslag og ordføreren skal det overlades frit til medlemsstaterne at beslutte, om selvstændige chauffører skal omfattes af direktivets anvendelsesområde.
<P>
Denne valgfrihed er uacceptabel og i strid med EU's konkurrenceregler. Hvis medlemsstaterne fik valgfrihed på dette område, ville selvstændige chauffører i visse lande, som allerede har gennemført direktiv 2002/15/EF, blive udsat for direkte konkurrence fra de modparter i EU, som ikke er underlagt de samme regler.
<P>
Selvstændige chauffører kunne rejse til et land, hvor der gælder en anden lovgivning, og slippe for kontroller, og dette ville skabe alvorlige dumpingproblemer og konkurrenceforvridning. Virksomhederne kunne faktisk gøre øget brug af selvstændige chauffører, da disse kunne tilbyde deres tjenester mere fleksibelt og til en lavere pris. Det siger sig selv, at lave omkostninger ofte er lig med lavere kvalitet og navnlig lavere sikkerhed, som i transportsektoren medfører en stærkt øget risiko for vejtrafikken.
<P>
På denne baggrund mener jeg, at forslaget er uacceptabelt, og at det er i modstrid med en del af dets retsgrundlag, nemlig traktatens artikel 153, da det hverken forbedrer arbejdsmiljøet eller beskytter arbejdstagernes sundhed og sikkerhed.
<SPEAKER ID="034" NAME="David Casa" AFFILIATION="PPE">
(MT) Fru formand! Jeg tror, at vi her i Parlamentet kan enes om, at chaufførerne i Europa skal have de bedst mulige forhold, at vi skal gøre vores veje sikre, og at vi skal gøre vores yderste for at regulere denne sektor uden at sætte Europas konkurrenceevne på spil. Der er imidlertid uenighed om, hvorvidt vi skal inddrage de selvstændige i alt dette.
<P>
Jeg mener ikke, at vi bør tillægge os selv kompetence til at bestemme, hvordan de selvstændige skal bruge deres tid. Hvis der forekommer misbrug blandt dem, bør vi gribe ind over for misbruget og ikke over for de ærlige selvstændige, som gør deres bedste for fortsat at forbedre denne sektor.
<P>
Jeg mener, at vi skal udvise stor forsigtighed i forhold til at indføre bureaukrati, da for meget bureaukrati kan være til skade for denne sektor og knække den, navnlig i disse krisetider, som har en negativ indvirkning på alle sektorer i Europa. Jeg lykønsker derfor fru Bauer med hendes betænkning og de kompromiser, som hun anbefaler. Jeg vil gerne appellere til, at vi alle er forsigtige, når vi skal regulere i forhold til de selvstændige.
<SPEAKER ID="035" NAME="Georges Bach" AFFILIATION="PPE">
(DE) Fru formand, hr. kommissær! Dette direktiv er et vigtigt skridt i retning af at øge sundheden og sikkerheden for arbejdstagerne i denne sektor, men også med hensyn til at øge færdselssikkerheden og sikre fair konkurrence. Dette anførte Kommissionen selv, da direktivet blev præsenteret den 23. marts 2005.
<P>
Siden da har Kommissionen foretaget en U-vending og fremlagt et forslag, som ikke omfatter selvstændige chauffører. Dette danner præcedens, og jeg kan ikke forsvare en sådan politik. Der er flere gode grunde til ikke at støtte forslaget, som efter min mening indebærer et socialt tilbageskridt, dårligere færdselssikkerhed og et incitament til unfair konkurrence. Forslaget er heller ikke udarbejdet med henblik på at hjælpe små og mellemstore virksomheder.
<P>
I mine øjne er denne U-vending er et tegn på manglende evne til at gennemføre EU-politik. Trods det, at direktivet er blevet afvist to gange i Udvalget om Beskæftigelse og Sociale Anliggender og én gang i plenarforsamlingen, og uden hensyntagen til en EØS-rapport og en afgørelse fra EU-Domstolen bliver direktivet - som reelt er EU-lovgivning - blot ændret og ført i en retning, hvor det kun er økonomiske interesser, der tæller.
<SPEAKER ID="036" NAME="Proinsias De Rossa" AFFILIATION="S&amp;D">
(EN) Fru formand! Som forhenværende selvstændig lastbilchauffør bakker jeg op om fortsat at omfatte selvstændige chauffører i dette direktiv. Jeg ved, at de er under et enormt pres og må arbejde både dag og nat. Kommissær Kallas' tale og forslag er en skændsel. Forslaget sætter chaufførernes sundhed og sikkerhed på spil og indebærer risici for andre trafikanter. Det bringer SMV'erne i fare for unfair konkurrence, og det lægger et øget pres på anstændige arbejdsgivere i forhold til at tvinge deres medarbejdere ud i selvstændig virksomhed.
<P>
Halvdelen af alle chauffører har indrømmet, at de er faldet i søvn bag rattet. Tyve procent af alle ulykker skyldes træthed. Tredive procent af chaufførernes arbejdstid bruges på af- og pålæsning og hjælp til passagerer. Til fru Harkin vil jeg sige, at hvad de selvstændige laver i deres kælderrum, er deres egen sag. Parlamentet må kæmpe for medborgernes sikkerhed og imod dem, der ønsker en ureguleret transportsektor. De må tilbage til tegnebrættet, kommissær Kallas.
<SPEAKER ID="037" NAME="Elisabeth Schroedter" AFFILIATION="Verts/ALE">
(DE) Fru formand! Jeg er enig med fru Morin-Chartier. Vi må ikke glemme, at vi i denne sag har med EU-Domstolen at gøre, som har gjort det meget klart, at færdselssikkerheden skal prioriteres, og vi må heller ikke glemme, at dette vedrører et eksisterende direktiv om arbejdstid og hviletid.
<P>
Skal vi pludselig sætte spørgsmålstegn ved en fælleseuropæisk forordning om færdselssikkerhed? Hvorfor skulle vi dog det? Det ville være absurd og uforståeligt. Hvis selvstændige chauffører skulle fritages fra dette direktiv igen, ville de ud over deres køretid på 56 timer også kunne bruge 28 timer på af- og pålæsning. Derved ville de udgøre en trussel på vejene. Jeg ville nødigt møde disse chauffører på Europas vejnet.
<P>
Vi kan da ikke pludselig begynde at fremme konkurrenceforvridning på bekostning af vores fælles sundhed. Det kan vi da ikke retfærdiggøre over for vores medborgere? Derfor opfordrer jeg Dem til at afvise Kommissionens forslag.
<SPEAKER ID="038" NAME="Dieter-Lebrecht Koch" AFFILIATION="PPE">
(DE) Fru formand! Jeg har efterhånden i mange år arbejdet for øget færdselssikkerhed, for bedre arbejdsvilkår for erhvervschauffører og for at give disse og deres fag et bedre image.
<P>
Det er indlysende, at vi i dag ikke forhandler om bestemmelserne vedrørende køre- og hviletider, som har betydning for færdselssikkerheden og gælder for alle erhvervschauffører, uanset om de er ansatte eller selvstændige. Vi forhandler snarere om regulering af arbejdstiden, som primært skal beskytte ansatte. Med andre ord handler den udelukkende om social beskyttelse af chauffører, og den tjener på ingen måde færdselssikkerheden. Der er intet behov for at beskytte de selvstændige mod dem selv. Hvordan skulle vi kunne kontrollere arbejdstiden hos selvstændige førere af tunge godskøretøjer og busser uden et væld af bureaukrati, og på hvilket grundlag skulle vi overhovedet kontrollere den?
<P>
Hvis vi på denne måde begrænsede selvstændige erhvervschaufførers maksimalt tilladte arbejdstid - og fremover måske også arbejdstiden for selvstændige handlende, arkitekter eller parlamentsmedlemmer - ville vi sende det forkerte signal. I stedet bør medlemsstaterne arbejde for at bekæmpe problemet med angiveligt selvstændige chauffører. Jeg går ind for Kommissionens og fru Bauers forslag.
<SPEAKER ID="039" NAME="John Bufton" AFFILIATION="EFD">
(EN) Fru formand! Det giver ingen mening at udvide arbejdstidsdirektivet, så det omfatter selvstændige. Direktivet er beregnet til beskyttelse af ansattes rettigheder og er derfor ikke relevant i forhold til selvstændige. Desuden kan det ikke håndhæves uden at krænke borgernes rettigheder gennem kontroller i deres hjem.
<P>
Dette handler ikke om færdselssikkerhed. Forordning (EF) nr. 561/2006 dækker allerede køretiden og gælder både store selskaber, små virksomheder og selvstændige. Man skal som selvstændig stadig have en operatørlicens for at arbejde og således være den registrerede indehaver af licensen. Alt, hvad der kan bringe licensen i fare, vil således bringe hele indehaverens eksistensgrundlag i fare. Med dette in mente kan man med rimelighed antage, at selvstændige chauffører med god grund er endnu mere omhyggelige end store virksomheder. Alt med direkte relation til tjenesteydelserne ville blive betragtet som en del af arbejdstiden, f.eks. papirarbejde, vedligeholdelse og generel administration. I store virksomheder ansætter man folk til at udføre disse opgaver, og tidsforbruget til administration har derfor ingen indvirkning på køretiden. Selvstændige, som klarer administrationen selv, får ikke megen tid til selve kørslen på de vilkår, der vil gælde i henhold til direktivet.
<P>
I øvrigt mener jeg, at Kommissionen også har foreslået at lempe begrænsningerne i forhold til natarbejde ved at indføre en periode på to timer, før begrænsningerne i nattetimerne gælder. Jeg er sjældent enig med Kommissionen, men denne ændring ville også være velkommen. Jeg støtter fuldt ud ordføreren, fru Bauer.
<SPEAKER ID="040" NAME="Jutta Steinruck" AFFILIATION="S&amp;D">
(DE) Fru formand, mine damer og herrer! Jeg vil gerne endnu en gang appellere til de konservative og liberale om, at vi ikke må prioritere de selvstændiges interesser højere end den europæiske befolknings sikkerhed.
<P>
Fri ret til at drive virksomhed er uden tvivl en rigtig god ting, men trafikanternes, og dermed vores børns, sikkerhed er vigtigere, og den skal vi som ansvarlige europæere værne om. Ved morgendagens afstemning har De mulighed for at vise, at De ikke går ind for social dumping.
<P>
I øvrigt har de seneste måneders drøftelser også vist, at debatten om angiveligt selvstændige i Europa skulle være indledt langt tidligere. Flere og flere almindelige ansættelsesforhold fortrænges af angiveligt selvstændig virksomhed, og derfor må vi hurtigst muligt analysere situationen og udarbejde et forslag til, hvad der kan gøres ved problemet. Som kommissæren sagde tidligere i dag, har vi hørt mange hensigtserklæringer vedrørende denne sag. Nu er tiden inde til omsider at handle.
<SPEAKER ID="041" NAME="Andrzej Grzyb" AFFILIATION="PPE">
(PL) Fru formand! Jeg vil gerne høre, hvordan vi fremmer iværksætterkulturen midt i en krise. Hvordan kan vi stimulere væksten blandt små og mellemstore virksomheder? Hvordan kan vi opmuntre til bl.a. økonomisk aktivitet, så længe vi her i Parlamentet indfører ny lovgivning, som begrænser iværksætterkulturen? Hvis folk ønsker at starte egen virksomhed i f.eks. transportbranchen, skal de da have ret til at gøre det. Vi må ikke på den ene side behandle dem som selvstændige og på den anden side sige, at de skal overholde kriterier, som er beregnet til ansatte. Det samme kunne vi gøre over for folk, som driver en restaurant på egen hånd eller sammen med deres familie, eller over for folk, som har en butik. Vi må ikke blande disse to ting sammen.
<P>
Vi har for megen lovgivning, og dette bidrager Parlamentet også til. Jeg ved, at vi i Polen havde de bedste regler vedrørende økonomisk aktivitet i starten af 1990'erne. Nu har vi øget antallet af lovgivningsmæssige byrder, og disse mødes med kritik fra de folk, som driver forretning.
<P>
Jeg tilslutter mig det, som fru Bauer siger, men jeg vil naturligvis ikke gå nærmere ind i de spørgsmål, som blev rejst, da dette kompromis blev forhandlet.
<SPEAKER ID="042" NAME="Diane Dodds" AFFILIATION="NI">
(EN) Fru formand! I en tid med store økonomiske udfordringer har Parlamentet gjort et stort nummer ud af dets fortræffeligheder med hensyn til at fremme iværksætterkulturen og konkurrenceevnen, men samtidig er vi i færd med at begrænse selvstændige lastbilchaufførers ret til at arbejde. Jeg må afvise de falske påstande, som til formiddag er blevet fremsat her i Parlamentet om, at dette handler om sundhed og sikkerhed. Vi er alle meget optaget af sundhed og sikkerhed og ønsker ikke at se flere ulykker på vejene.
<P>
Jeg repræsenterer Nordirland, som ligger i udkanten af Europa. Vejtransportbranchen har meget stor betydning for økonomien, og det vil kun have en negativ indvirkning på konkurrenceevnen, hvis vi medtager de selvstændige lastbilchauffører. Branchen er i forvejen underlagt megen regulering på grund af reglerne om fartskrivere, og de økonomiske konsekvenser af endnu mere bureaukrati ville være ødelæggende. Det ville også være særdeles skadeligt for dem, der håber på at kunne etablere sig som selvstændige chauffører.
<SPEAKER ID="043" NAME="Karin Kadenbach" AFFILIATION="S&amp;D">
(DE) Fru formand, hr. kommissær! Ordføreren, fru Bauer, har udvist manglende forståelse af demokratiet, idet hun uden mandat har fortsat med at forhandle i modstrid med udvalgets beslutning. Hvis Parlamentet virkelig har ambitioner om at skabe vækst og velfærd, må vi medlemmer afvise Kommissionens forslag.
<P>
Selvstændige chauffører må ikke undtages fra arbejdstidsdirektivet. Dette ville være et tilbageskridt, da de samme regler skal gælde for såvel selvstændige buschauffører og langturschauffører som ansatte chauffører. Det kan ikke være vores mål, at der bliver stadig færre personer, som arbejder mere og mere - og til en generelt stadig lavere løn. Det kan heller ikke være vores mål, at buschauffører og langturschauffører skal sætte både deres egen sundhed og andre trafikanters sikkerhed på spil.
<SPEAKER ID="044" NAME="Paul Rübig" AFFILIATION="PPE">
(DE) Fru formand! Jeg mener, at Europas små og mellemstore virksomheder er særlig vigtige på nuværende tidspunkt, for vi kommer kun ud af gældskrisen, hvis vi arbejder mere. Det er helt unødvendigt at bebyrde de selvstændige med endnu mere bureaukrati og papirarbejde. Hvis vi skal kunne garantere social sikring i Europa, er det meget vigtigt, at vi øger produktiviteten og konkurrenceevnen. Derfor er de køre- og hviletider, som fartskriverne sikrer i dag, aldeles tilstrækkelige. Jeg opfordrer fortalerne for, at direktivet skal gælde alle, om at anvende det på sig selv, få installeret en fartskriver i deres egne biler og så undlade at bruge deres biler torsdag aften, når de tager hjem efter at have arbejdet her i 15 timer.
<P>
Det er vigtigt at øge sikkerheden, men på den anden side må vi også beskytte de selvstændige.
<SPEAKER ID="045" NAME="Siim Kallas">
næstformand i Kommissionen. - (EN) Fru formand! Mange tak for denne forhandling. Jeg har med stor interesse lyttet til alle bidrag. Det er meget fristende at gå i detaljer og behandle indlæggene mere indgående, men jeg vil blot gerne sige, at jeg stadig bekræfter Kommissionens holdning, som bygger på facts. Vi har ikke set de nævnte undersøgelser, som angiveligt viser, at selvstændige chauffører jævnligt arbejder 90 timer om ugen, og vi mener, at forordningen om køretid, som vi gerne vil håndhæve, vil harmonisere praksis blandt medlemsstaterne og løse opgaven med at sikre og forbedre færdselssikkerheden.
<P>
Færdselssikkerheden er øget, hvilket i høj grad kan tilskrives køretidsdirektivet. Vi har ingen oplysninger om, at visse chauffører skulle være mere syge en andre. Og hvorfor tror vi ind imellem, at små og mellemstore virksomheder opfører sig uansvarligt, at de ikke bekymrer sig om færdselssikkerheden eller deres eget helbred, og at de derfor skal kontrolleres i højere grad end andre?
<P>
Kommissionen kan ikke støtte lovgivning, som begrænser den frihed, som selvstændige inden for vejtransportsektoren har til selv at tilrettelægge deres arbejdstid, mens selvstændige i andre sektorer ikke underkastes lignende arbejdstidsbegrænsninger. Men hvis afstemningen her i Parlamentet bekræfter afvisningen af Kommissionens forslag, vil Kommissionen overveje alle muligheder, herunder at trække forslaget tilbage, og hvis Parlamentet beslutter at medtage selvstændige chauffører i dette direktiv, vil vi håndhæve dette. Vi vil straks forhøre os hos medlemsstaterne om, hvordan de anvender arbejdstidsbestemmelserne over for selvstændige chauffører, og hvordan de fører tilsyn med, om disse bestemmelser overholdes.
<SPEAKER ID="046" NAME="Edit Bauer">
ordfører. - (HU) Fru formand! Jeg vil gerne berøre fem emner ganske kort. Jeg har gennemgået forretningsordenen omhyggeligt, og så vidt jeg kan se, har medlemmerne af Parlamentet fuld ret til at varetage deres mandat, og de kan således selv vælge, hvem de vil føre samråd med. I henhold til forretningsordenen pålægger parlamentsudvalget ikke Parlamentets medlemmer at give udtryk for udvalgets holdning. Det er holdningen ved plenarmøderne, der er bindende. Det står der i forretningsordenen. Jeg sætter heller ikke spørgsmålstegn ved baggrunden for, at Gruppen for Det Progressive Forbund af Socialdemokrater i Europa-Parlamentet fremlagde sit ændringsforslag, eller hvem gruppen har ført samråd med.
<P>
Efter aftale med skyggeordførerne førte jeg også uformelle drøftelser med repræsentanter for Kommissionen og Rådet, da jeg mente, at det var vigtigt. Jeg er enig i, at problemet med falske selvstændige er et reelt europæisk problem, og vi indarbejdede det i forslaget i samarbejde med de kolleger, der mente, at det var vigtigt at fritage de selvstændige. Dette problem skal behandles, men det er ikke et sektorspecifikt problem.
<P>
Der er en misforståelse, som er blevet gentaget flere gange her i salen, nemlig at der kan føres tilsyn med overholdelsen af denne lov på internationalt plan. Denne lov kræver tilsyn på nationalt plan. Jeg vil gerne tilføje, at det at føre tilsyn med 4 % af forholdene ville være mere bekosteligt end at flytte Europa-Parlamentet fra Bruxelles til Strasbourg. Jeg beder mine kolleger om også at tage dette med i overvejelserne. Jeg vil også gerne sige til Dem, at hvis vi afviser dette forslag, giver vi chauffører fra tredjelande en fordel. Jeg opfordrer Dem til at huske på, at dette forslag er det, som Europa-Kommissionen har vedtaget. Hvis vi afviser Kommissionens forslag, gør vi det formålsløst, dyrt og umuligt at gennemføre.
<SPEAKER ID="047" NAME="Formanden">
Forhandlingen er afsluttet.
<P>
Afstemningen finder sted onsdag den 16. juni 2010.
<P>
Skriftlige erklæringer (artikel 149)
<SPEAKER ID="048" NAME="Vilija Blinkevičiūt " AFFILIATION="S&amp;D">
skriftlig. - (LT) Jeg tilslutter mig Udvalget om Beskæftigelse og Sociale Anliggenders holdning om at afvise Kommissionens forslag, og jeg er enig i, at Kommissionen sammen med Parlamentet skal træffe foranstaltninger for at sikre, at Kommissionen kan fremlægge et nyt og bedre forslag på et senere tidspunkt. Jeg vil gerne understrege, at Kommissionens forslag om at udelade selvstændige chauffører fra direktivets anvendelsesområde ville indebære et væsentligt tilbageskridt for socialpolitikken i EU og på transportområdet. Jeg vil gerne rette opmærksomheden mod det faktum, at "falske" selvstændige chauffører svækker det samlede arbejdsmarked, og hovedproblemet er, at det i praksis er vanskeligt at påvise "falsk" selvstændig virksomhed. Hvis vi ikke træffer konkrete foranstaltninger, herunder retlige foranstaltninger, vil falsk selvstændig virksomhed blandt chauffører udgøre et af arbejdsmarkedets største problemer, og vi vil ikke kunne undgå unfair konkurrence. For at forbedre arbejdsvilkårene for alle chauffører og sikre deres sociale rettigheder, for at øge færdselssikkerheden og for at undgå unfair konkurrence på det europæiske vejtransportmarked må vi undlade at vedtage Kommissionens forslag, således som det foreligger i dag.
<SPEAKER ID="049" NAME="Pascale Gruny  " LANGUAGE="FR">
Det direktiv, som vi forhandler om i dag, er frugten af meget langvarige forhandlinger i Parlamentet over to mandater. Det er et meget følsomt emne, da det vedrører vores jobs både i dag og i fremtiden. Det er et spørgsmål om færdselssikkerhed og om fair konkurrence blandt selskaberne i medlemsstaterne. Jeg vil ikke acceptere social dumping inden for Unionen.
<P>
Kan en selvstændig chauffør arbejde i 14 timer om dagen, 84 timer om ugen, uden at være til fare på vejene? Dette er unfair konkurrence i forhold til en ansat chauffør. Det får desuden visse selskaber til at foreslå deres ansatte, at de erklærer sig selvstændige. Vi må beskytte vores medborgere og vores selskaber.
<P>
Jeg opfordrer derfor Europa-Kommissionen til at trække sit forslag tilbage, og hvis det ikke sker, opfordrer jeg parlamentsmedlemmerne til ved morgendagens afstemning på plenarmødet at stemme for at holde selvstændige chauffører inden for arbejdstidsdirektivets anvendelsesområde.
<SPEAKER ID="999" NAME="Sirpa Pietikäinen  " LANGUAGE="FI">
I visse EU-lande er der blandt fagforeningerne berettiget bekymring over falsk selvstændig virksomhed i forhold til arbejdstidsdirektivet og selvstændige chauffører. Outsourcing - og dermed arbejdsgivere, som unddrager sig deres ansvar - er et voksende problem. Forslaget til løsning af problemet, nemlig at selvstændige chauffører skal omfattes af direktivet, er imidlertid ikke godt. Problemer vedrørende falsk selvstændig virksomhed bør løses ved, at arbejdstagernes og arbejdsgivernes organisationer på EU-plan enes om en definition af selvstændig virksomhed. I dag er det de uskyldige, der må lide.
<P>
Med hensyn til dette spørgsmål bør vi gå frem i overensstemmelse med det kompromisforslag, som bl.a. næstformanden for Det Europæiske Folkepartis Gruppe (Kristelige demokrater), fru Wortmann-Kool, har udformet. I henhold til dette kompromis forbliver selvstændige chauffører uden for direktivets anvendelsesområde, men medlemsstaterne kan anvende forordningen om arbejdstimer på fuld tid over for selvstændige chauffører i deres eget land. Forslaget ville sandsynligvis betyde, at Parlamentet og Rådet ville nå til enighed om direktivet ved førstebehandlingen.
<P>
Det er en skam, at Parlamentet ikke åbner mulighed for et kompromis. Vi burde fokusere mere på at give selvstændige højere status, men i stedet risikerer vi, at ægte selvstændiges arbejdstider begrænses. Dette er bekymrende, da små selvstændiges muligheder for at tjene til føden generelt kun afhænger af den mængde arbejde, som de lægger i virksomheden.
