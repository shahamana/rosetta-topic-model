<CHAPTER ID="015">
Indlæg af et minuts varighed om politisk vigtige sager
<SPEAKER ID="165" NAME="Formanden">
Næste punkt på dagsordenen er indlæg af et minuts varighed, jf. forretningsordenens artikel 150.
<P>
I henhold til forretningsordenens artikel 150 må vi højst bruge 30 minutter på dette punkt. Vi har modtaget mere end 74 anmodninger om taletid under dette punkt. Det er helt klart ikke muligt. 30 minutter og 74 talere med et minut hver kan simpelthen ikke fungere.
<P>
Derfor har vi for første gang på forhånd udvalgt de medlemmer, der får tildelt taletid, i henhold til tydelige kriterier, nemlig at de, der har bedt om taletid i en anden forhandling med indlæg af et minuts varighed, men ikke fik mulighed for at tale, nu får tildelt taletid, hvor det er muligt, mens de, der allerede har haft ordet ved andre forhandlinger, ikke får tildelt taletid.
<P>
Alle, der ikke har fået tildelt taletid, har fået meddelelse om dette på forhånd via e-mail. Derfor behøver de ikke sidde her og vente forgæves på deres taletid. Jeg håber, at De har forståelse for det. Det var den eneste mulighed for at få afviklet forhandlingen på en ordentlig måde.
<P>
Derfor kan de, der har fået tildelt taletid, gå i gang med det samme.
<SPEAKER ID="166" NAME="Alf Svensson" AFFILIATION="PPE">
(SV) Fru formand! Den 11. april vil Sudan vælge en præsident og et parlament samt regionforsamlinger. Det er de første valg i Sudan i 24 år, og vi følger udviklingen i landet med stor interesse.
<P>
Den Internationale Straffedomstol i Haag har udstedt en arrestordre på Sudans præsident, Omar Hassan Ahmad al-Bashir, der kom til magten ved et statskup, for forbrydelser mod menneskeheden. Vi ved alle, hvordan Sudan har lidt under hans voldelige styre. Alene i de første måneder i år er ikke færre end 400 mennesker blevet dræbt i det sydlige Sudan. Det er svært at sige, hvordan det frie valg vil gå. I mandags truede al-Bashir med at udvise de internationale valgobservatører. Han sagde, at hvis de blander sig i Sudans indre anliggender, skærer han deres fingre af.
<P>
Vi ved, at Sudan er et land i nød. Ved den internationale donorkonference i Cairo sidste søndag sagde Egyptens repræsentant, at verdens lande stadig skal finde godt 1,4 mia. EUR til genopbygningen af Sudans Darfur-region. Det er mit håb, at valget i Sudan vil skabe forudsætningerne for en ...
<P>
(Formanden afbrød taleren)
<SPEAKER ID="167" NAME="Zigmantas Balčytis" AFFILIATION="S&amp;D">
(LT) Fru formand! På det seneste har der været meget snak om genopretningen af EU's økonomi, men de fleste af medlemsstaterne har endnu ikke set afslutningen på krisen. I befolkningen begrænser diskussionen om krisen sig imidlertid til situationen for befolkningens egne finanser, selv om den hastigt stigende arbejdsløshed i nogle østeuropæiske EU-medlemsstater allerede har nået et kritisk niveau. Det er underligt at høre højtstående embedsmænd fra EU og EP rose nogle regeringer for deres fremragende indsats, når arbejdsløshedstallet i disse hver måned vokser med alarmerende hast, den sociale sikring forringes, og et stigende antal mennesker lever under fattigdomsgrænsen. Det er ved at blive meget vanskelig for befolkningen i disse lande at se, om EU gennemfører en politik for nedbringelse af fattigdommen eller rent faktisk forøger fattigdom i samfundet. Efter min mening bør regeringer, der har været ude af stand til at stabilisere arbejdsløsheden, ikke have ros. Kommissionen bør påtage sig et større ansvar og overvåge gennemførelsen af nationalregeringernes krisestyringsplaner, navnlig med hensyn til sociale reformer, og vurdere disse reformers indvirkning på befolkningen.
<SPEAKER ID="168" NAME="Sonia Alfano" AFFILIATION="ALDE">
(IT) Fru formand, mine damer og herrer! 16 personer, der er dømt for forskellige typer af kriminalitet, er blevet indvalgt i det italienske parlament, og ved det seneste valg til Europa-Parlamentet valgte Italien tre medlemmer, der har modtaget deres endelige dom.
<P>
Der findes ingen lovgivning i Europa, der forhindrer personer, der har fået en endelig dom, eller som afventer en videre retssag, i at stille op til valget. Det overlades til medlemsstaternes vurdering. De italienske borgere har lavet programmet "rent parlament". Derfor opfordrer vi Udvalget om Konstitutionelle Anliggender til at ændre retsakten om valg af repræsentanter til Europa-Parlamentet ved almindelige direkte valg, så det gøres til en betingelse, at man ikke må være dømt for nogen forbrydelser, heller ikke domme, der endnu ikke er endelige, hvis man ønsker at opstille til Europa-Parlamentet.
<P>
Formanden for Udvalget om Konstitutionelle Anliggender i det seneste Parlament, hr. Leinen, lovede at gøre dette, men det hele blev overladt til hans efterfølger, Hr. Casini, som allerede har sagt, at Udvalget om Konstitutionelle Anliggender ikke vil forfølge denne sag.
<P>
Vi ønsker at påpege, at dette ikke bare er Udvalget om Konstitutionelle Anliggenders ansvar, men det hedder rent faktisk i artikel 223 (tidligere artikel 190) i traktaten om Den Europæiske Unions funktionsmåde, at Europa-Parlamentet skal anvende en ensartet valgprocedure over hele EU.
<SPEAKER ID="169" NAME="Catherine Grèze" AFFILIATION="Verts/ALE">
(FR) Fru formand! Hondarribia-lufthavnen betegnes af de civile luftfartsmyndigheder som landets farligste. Startbanerne ligger oven over centrum i byerne Hendaye og Irún, og den fransk-spanske traktat om antallet af tilladte flyvninger overholdes ikke. Alligevel planlægger man en udvidelse af lufthavnen til trods for modstand fra naboer og folkevalgte på begge sider af grænsen, som allerede er imod opretholdelsen af de nuværende trafikmængder.
<P>
Er Kommissionen tilhænger af, at man ødelægger de beskyttede naturområder ved Chingoudy-bugten, området, der er omfattet af Ramsar-konventionen og et Natura 2000-område, som den selv har finansieret genoprettelsen af?
<P>
Desuden har den baskiske Eurocity Bayonne-San Sebastián allerede en international lufthavn, der ikke udnyttes fuldt ud, og som ligger langt fra alle sårbare naturområder. Ville det ikke være bedre at forbedre forbindelserne til Biarritz ved at indføre ikkeforurenende transportformer? Jeg vil gerne vide, hvilke forholdsregler formanden agter at træffe i forbindelse med denne udvidelse.
<SPEAKER ID="170" NAME="Marek Henryk Migalski" AFFILIATION="ECR">
(PL) Fru formand! Jeg vil gerne komme ind på problemet med mordet på den russiske journalist Maxim Zuev. Hr. Zuev blev dræbt for en uge siden i Kaliningrad. Han var en kendt journalist og blogger. Det er ikke første gang, at en journalist er blevet dræbt i Rusland. Siden 2000 har der været mindst et dusin af den slags sager. Det er et foruroligende fænomen, fordi vi ved, at hvis der ikke er ytringsfrihed, og hvis journalisterne ikke er i stand til at arbejde, er der slet ingen frihed og slet ikke noget demokrati. I vores dialog med Rusland bør vi altid henlede opmærksomheden på dette.
<P>
Jeg håber på at kunne afholde et seminar i Europa-Parlamentet i år, hvis jeg får tilladelse af min Delegation for Forbindelserne med Rusland og Udenrigsudvalget. Jeg mener, at vi alle under vores samtaler på forskellige niveauer med vores russiske partnere skal understrege, at mediefrihed og journalisternes frihed til at udføre deres arbejde udgør selve grundlaget for dialog og frihed, både i Rusland og i EU.
<SPEAKER ID="171" NAME="Nikolaos Chountis" AFFILIATION="GUE/NGL">
(EL) Fru formand! Jeg vil gerne gøre Dem opmærksom på, at man i artikler for nylig kunne læse, at amerikanske anklagere har rejst sigtelser mod den tyske virksomhed Daimler for bestikkelse af udenlandske embedsmænd i et forsøg på at få offentlige kontrakter. I anklageskriftet hedder det, at virksomheden har været involveret i en langvarig bestikkelsesproces. Det samme problem opstod med Siemens, der anvendte samme praksis og betalte korruption til regeringer i 30 lande i et forsøg på at vinde kontrakter med offentlige virksomheder, en skandale, der stadig ryster Grækenland.
<P>
Dette betyder, at vi ud over finanskrisen også har en moralsk krise. Ind til for nylig retsforfulgte den tyske regering ikke bestikkelse uden for landets grænser og lod, som om den ikke kendte noget til disse begivenheder. Men i stedet for at handle, i stedet for at aktivere Udvalget for Bekæmpelse af Svig, forsvarer Kommissionen ikke lovgivningen og sørger i mange tilfælde ikke for at sikre EU-borgernes penge.
<SPEAKER ID="172" NAME="Nikolaos Salavrakos" AFFILIATION="EFD">
(EL) Fru formand! Jeg vil gerne meddele Europa-Parlamentet, at kl. 02.15 i morges krænkede den tyrkiske korvet Bafra græsk territorialfarvand, idet den bevægede sig inden for 18 sømil fra kysten ud for Athen, hvor den endda bad om at borde og gennemsøge et græsk handelsskib, der sejlede ved siden af.
<P>
Dette beviser, at alt, hvad der blev sagt i den første del af forhandlingen om Grækenlands såkaldte økonomiske problemer, ikke er helt korrekt. Grækenlands problem er hovedsagelig politisk. Det skyldes, at nabolandet truer Grækenland med en casus belli og systematisk provokerer de græske væbnede styrker, ikke bare gennem krænkelser af territorialfarvandet, men også af luftrummet.
<P>
(Formanden bemærkede, at der var et problem med mikrofonen)
<P>
... jeg kan fortælle Dem, at Grækenland har indført strenge foranstaltninger, som ifølge den endelige analyse bogstaveligt talt kvæler de græske husstande, og grækerne kan nu snart ikke holde til mere. Det har slidt på det græske samfunds modstandskraft og grækernes økonomiske styrke.
<P>
Som sagt er problemet hovedsagelig politisk. Vi beder ikke om penge fra nogen europæiske borgere. Vi beder om EU's støtte som helhed, så vi kan klare disse uregelmæssigheder på de markeder, der angriber euroen.
<SPEAKER ID="173" NAME="Franz Obermayr" AFFILIATION="NI">
(DE) Fru formand! For omkring 10 år siden indførte de dengang 14 andre EU-medlemsstater deres såkaldte "sanktioner" imod mit land, Østrig. I syv måneder havde vi "istid". Østrigske ministre fik ikke længere lov til at deltage i de uformelle rådsmøder, men Østrig fik stadig lov til at betale penge som nettobidragyder. Ud over sanktionerne kom der også et resultat. I den uafhængige betænkning fra vismændene slog man fast, at Frihedspartiets deltagelse i regeringen ikke udgjorde nogen fare for demokrati og menneskerettigheder. Konklusionen var, at EU's sanktioner, der var maskeret som bilaterale foranstaltninger, savnede et gyldigt retsgrundlag. Det var ubegrundede krænkelser af den østrigske suverænitet. Jeg tror imidlertid, at EU har taget ved lære af dette og nu respekterer andres politiske overbevisning samt medlemsstaternes og deres egne borgeres suverænitet, og det er bestemt udmærket. I lyset af, at vi har fået fred i øst, håber jeg også, at en af de vigtigste undersøgere, det nuværende medlem af Europa-Parlamentet, Louis Michel, vil mene, at han nu efter 10 år igen kan tage på ferie i Østrig.
<SPEAKER ID="174" NAME="Véronique Mathieu" AFFILIATION="PPE">
(FR) Fru formand! I går mindedes Frankrig en af sine politifolk, Jean-Serge Nérin, en fransk brigadeleder, der blev dræbt på den mest kujonagtige måde af ETA den 16. marts under et skyderi i Paris-området.
<P>
Selv om denne terrororganisation er ansvarlig for drabene på næsten 830 mennesker i løbet af 40 år, er det første gang, at de har angrebet en fransk politiofficer. Hr. Nérins død minder os om vores pligt til at samarbejde i kampen mod terrorisme.
<P>
Meget tidligt har det fransk-spanske samarbejde vist sig at være et skoleeksempel af sin art inden for EU. Frankrig og Spanien var de første medlemsstater, der indførte fælles efterforskningshold inden for det europæiske retlige område. Iværksættelsen af europæiske arrestordrer har også vist sig at være meget effektiv.
<P>
Desværre kunne dette samarbejde mellem vores politiofficerer og vores dommere ikke forhindre drabet på hr. Nérin. Derfor skal vi intensivere vores samarbejde, hvis vi skal bekæmpe terrorismen mere effektivt.
<SPEAKER ID="175" NAME="Joe Higgins" AFFILIATION="GUE/NGL">
(EN) Fru formand! Med en stor folkelig kampagne i Val di Susa i det nordvestlige Italien forsøger man at standse bygningen af et højhastighedsjernbaneprojekt ved navn TAV.
<P>
Den meget smukke Val di Susa strækker sig fra den franske grænse til Torino og er bare to kilometer bred, men indeholder allerede en stor motorvej, en hovedvej og en jernbanelinje.
<P>
Kampagnen "Nej til TAV" har klart vist, at der ikke findes nogen begrundelse for TAV-linjen. Bare 38 % af den eksisterende jernbanekapacitet udnyttes. Udgravningen af tunnellerne vil være særdeles skadeligt for miljøet samt ødelægge eller forurene vandførende lag og frigive farlige koncentrationer af asbest og uran.
<P>
Kun storindustrien og de store byggeselskaber står til at vinde ved projektet. Titusinder af mennesker har mobiliseret sig i modstanden, og på skandaløs vis har man brugt politivold til at true kampagnen.
<P>
Jeg opfordrer EU til at trække al finansieringen til TAV tilbage og til at annullere TAV. "Nej til TAV"kampagnens motto er "Sarà dura". De giver sig ikke. En sejr for befolkningen i Val di Susa vil være en sejr for den sunde fornuft og for miljøet.
<SPEAKER ID="176" NAME="Paul Nuttall" AFFILIATION="EFD">
(EN) Fru formand! Jeg bliver stadig mere bekymret over, hvordan kommunerne i min valgkreds i det nordvestlige England bruger parkeringsafgifter til at supplere deres indtægter.
<P>
Se f.eks. på den lille by Congleton, som er et lokalsamfund, hvoraf en del ligger i landdistrikter. Indførelsen af parkeringsafgifter vil skade det lokale erhvervsliv betydeligt, og et fald i handelen vil medføre indtægtstab og tvinge allerede hårdt pressede SMV'er til at gå konkurs og måske lukke.
<P>
Folk skyder skylden på den britiske regering, nogle skyder skylden på regionsrådet, mens andre anklager byrådet, men som altid står EU's mørke skygge i baggrunden, for de arbejder alle inden for de rammer, der blev opstillet i EU's europæiske transportpolitik for 2010.
<P>
Det er det geniale ved EU. Der er altid et led imellem. Hvad enten det er lukninger af postkontorer eller renovation hver 14. dag, peges den anklagende finger altid et andet sted hen, og Bruxelles' korrumperende indflydelse kan ikke ses på radaren.
<SPEAKER ID="177" NAME="Nicole Sinclaire" AFFILIATION="NI">
(EN) Fru formand! Jeg kommer fra West Midlands, og 20 % af West Midlands er klassificeret som grønt bælte.
<P>
Det grønne bælte har beskyttet vores smukke landskaber og blokeret for vilkårlig byudvikling. Men med tilskyndelse fra EU har Det Forenede Kongeriges regering øget boligbyggeriet, hvilket truer det grønne bælte, og det ligger mig meget på sinde, for det foregår tæt på, hvor jeg bor på Meriden Gap.
<P>
Dette er tegn på manglende respekt for vores kultur og traditioner, men De er sikkert ligeglade. Siden Det Forenede Kongerige kom med i EU - eller Det Europæiske Fællesmarked før det - har De på alle måder udvist mangel på respekt for vores kultur og traditioner, og det var bare, hvad man kunne forvente af Dem.
<SPEAKER ID="178" NAME="Elena Oana Antonescu" AFFILIATION="PPE">
(RO) Fru formand! Jeg tager ordet i dag over for Dem og mine kolleger for at sige, at Europa har brug for en ny og langt bedre integreret strategi til løsning af problemet med vold imod kvinder.
<P>
Dette spørgsmål er blevet behandlet i et stadig større antal europæisk lande på bilateralt niveau af parter, der har et meget forskelligt syn på samfundet i almindelighed. Årsagen til dette forslag er, at problemet med vold i hjemmet strækker sig ud over ideologiens område og er en direkte og umiddelbar del af den menneskelige og politiske vision for et mere retfærdigt og afbalanceret samfund.
<P>
Jeg vil gerne understrege behovet for en indsats for at forhindre også psykisk vold imod kvinder. Undersøgelser har på det seneste vist, at denne form for vold altid går forud for fysisk vold.
<P>
Jeg glæder mig over, at det spanske formandskab har taget kampen op mod de forskellige typer af vold imod kvinder gennem EU's politiske prioriteringer. Men disse foranstaltninger skal fortsættes. Oprettelsen af et europæisk overvågningscenter for vold mellem kønnene og indførelse af tilhold samt en nødtelefon har til formål at begrænse dette fænomen i EU og samtidig yde støtte i kampen mod vold også uden for EU.
<SPEAKER ID="179" NAME="Vilija Blinkevičiūt" AFFILIATION="S&amp;D">
(LT) Fru formand! Det glæder mig, at EU og medlemsstaterne har afgivet et løfte om at bekæmpe fattigdommen ved at erklære 2010 for det europæiske år for bekæmpelse af fattigdom og social udstødelse, eftersom næsten 80 mio. af Europas indbyggere lever under fattigdomsgrænsen. Mange europæere, også dem, der er i arbejde, kæmper med fattigdom hver eneste dag, og har ikke mulighed for at leve et ordentligt liv. Man har øremærket 17 mio. EUR til at gennemføre EU's planlagte foranstaltninger i 2010, og dette budget vil blive brugt til at afholde informationsseminarer, arbejdsgrupper og høringer af befolkningen med henblik på at komme ud over stereotyperne i forbindelse med fattigdom. Dette er et fremragende initiativ, men hvordan sikrer vi os, at disse midler bruges effektivt og gennemsigtigt, og at de når direkte ud til de borgere, der har mest brug for denne støtte. Jeg vil gerne understrege, at det er umuligt at bekæmpe den stigende fattigdom på et år. Derfor vil jeg gerne opfordre EU's strukturer og medlemsstaterne til at træffe konkrete foranstaltninger og indgå langsigtede forpligtelser på alle myndighedsniveauer for at sikre en gennemsigtig og målrettet tildeling af midler, der har til formål at yde direkte hjælp til personer, der oplever fattigdom.
<SPEAKER ID="180" NAME="Georgios Toussas" AFFILIATION="GUE/NGL">
(EL) Fru formand! Den israelske regerings beslutning om at gå videre med planen om at opføre 1 600 nye boliger i Østjerusalem, at udvide bosættelserne på Vestbredden, at fortsætte isolationen af Gazastriben og generelt at intensivere den israelske hærs angreb i de besatte palæstinensiske områder afslører for selv den mest stålsatte benægter af Israels og imperialisternes i almindelighed forbryderiske planer imod den palæstinensiske befolkning og befolkningen i området som sådan.
<P>
Israel indleder en ny runde af morderiske angreb på den palæstinensiske befolkning og har sikret sig støtte fra og har intensiveret sine forbindelser med EU, USA og NATO i en situation med en stadig mere intens infight inden for den imperialistiske kvartet. Denne opbakning blev gentaget med styrke og målrettethed af USA under den israelske premierministers besøg i USA for nylig, hvor man understregede, at Israel er mere end en topprioritering for de amerikanske geostrategiske, imperialistiske planer for området som helhed.
<P>
Vi kæmper sammen med alle arbejdstagere om at skabe ...
<P>
(Formanden afbrød taleren)
<SPEAKER ID="181" NAME="Jaroslav Paška" AFFILIATION="EFD">
- (SK) Fru formand! Efter Anden Verdenskrig og den nye grænsedragning forblev omkring 400 000 slovakker i Ungarn og et tilsvarende antal ungarere i Slovakiet.
<P>
Det ungarske mindretal i Slovakiet er lige så stort den dag i dag, men i Ungarn er situationen anderledes. Det slovakiske mindretal er blevet decimeret fra de oprindelige 400 000 slovakker til mindre end 33 000, med andre ord ikke en gang en tiendedel af det oprindelige antal. Dette skyldes, at den slovakiske regering giver det ungarske mindretal modersmålsundervisning på mere end 700 skoler, mens den ungarske regering kun tillader slovakkerne i Ungarn at have en enkelt grundskole.
<P>
Dette er grunden til, at den seneste kritik vedrørende undervisning af ungarske mindretal i nabolandene fra præsident Sólyom, en mand, som ser passivt og veltilfreds til, mens hans myndigheder kvæler de etniske mindretal i hans eget land, kun kan beskrives som en utiltalende, hyklerisk og ondsindet provokation af de serbere, rumænere og slovakker, der i modsætning til ungarerne virkelig tager sig af de etniske mindretal på deres eget område. Den ungarske ombudsmand for etniske mindretal advarer også om, at Ungarn fortsat arbejder for den totale assimilering af etniske mindretal.
<SPEAKER ID="182" NAME="Rareş-Lucian Niculescu" AFFILIATION="PPE">
(RO) Fru formand! EU har kolossalt strenge bestemmelser for fødevaresikkerhed, og producenterne er forpligtede til at investere store beløb for at overholde disse bestemmelser.
<P>
Ikke desto mindre er mere end 75 % af alle kyllinger, der slagtes i EU, smittet med bakterier ifølge en ny undersøgelse fra Den Europæiske Fødevaresikkerhedsautoritet.
<P>
Salmonella og Campylobacter, to af de giftigste bakterier, findes i to tredjedele af slagtekroppene af de kyllinger, der er opdrættet på europæiske landbrug.
<P>
Når undersøgelser af denne art kommer i massemedierne, skaber de naturligvis bekymring blandt forbrugerne. På denne baggrund er vi nødt til at stille os selv to spørgsmål. For det første, hvad kan vi gøre for at sikre, at europæerne har adgang til sikre fødevarer af god kvalitet? For det andet, er det muligt, at de gældende regler, selv om de er strenge og faktisk også utroligt bureaukratiske, ikke er de mest hensigtsmæssige?
<SPEAKER ID="183" NAME="Csaba Sándor Tabajdi" AFFILIATION="S&amp;D">
(HU) Fru formand! De nye medlemsstater er nu ved at gennemføre EU's markedsordning for vin fra 2007. I denne proces handlede Kommissionen i strid med lovgivningen - desværre er der ingen til stede her - da den ulovligt efter anmodning fra Slovakiet registrerede betegnelsen Tokaj som både en beskyttet oprindelsesbetegnelse og som værende omfattet af beskyttelsen ved en geografisk betegnelse. Dette er i strid med EU's forordninger, fordi denne vin kun kan tilhøre en af de to kategorier. Den slovakiske anmodning findes nu ikke længere i Fællesskabets E-Bacchus-database blandt de beskyttede oprindelsesbetegnelser. Kommissionen har dermed bragt denne ulovlige situation til ophør, og det vil jeg takke den for. Der findes imidlertid endnu en ulovlig situation, idet den nationale slovakiske lov, som registreringen er baseret på, ikke eksisterer, eftersom Slovakiet har ophævet den. Derfor bad jeg Kommissionen rette op på denne ulovlige situation.
<SPEAKER ID="184" NAME="Zbigniew Ziobro" AFFILIATION="ECR">
(PL) Fru formand! Tjenesten for EU's Optræden Udadtil skal være et diplomatisk korps, der repræsenterer EU og bistår EU's højtstående repræsentant for udenrigsanliggender. I det arbejde, som denne tjeneste skal udføre, skal der tages hensyn til de kulturelle og nationale forskelligheder, der findes inden for EU. Hvert land skal have en følelse af, at dets egne interesser, dets egen kultur og dets egen erfaring repræsenteres korrekt inden for tjenesten.
<P>
For at nå dette mål er der behov for deltagelse på et ligeligt grundlag. Men hvordan opretter man så korpset inden for Tjenesten for EU's Optræden Udadtil? Det skal bestå af medarbejdere fra relevante tjenestegrene inden for Rådets Generalsekretariat og Kommissionen samt udstationeret personale fra de nationale diplomatiske tjenester. Diplomater fra medlemsstaterne skal kun udgøre en tredjedel af hele korpset. Men uanset personalets baggrund og deres vej ind i tjenesten bør man overholde princippet om forholdsmæssig repræsentation af alle borgere i medlemsstaterne. Personalet i alle EU's institutioner forvaltes trods alt i henhold til dette princip. Jeg kan ikke se nogen grund til, at det skulle gøres anderledes i dette tilfælde.
<SPEAKER ID="185" NAME="Nuno Teixeira" AFFILIATION="PPE">
(PT) Fru formand! EU indgik for nylig en aftale med landene i Latinamerika inden for Verdenshandelsorganisationen, hvor vi forpligtede os til en omfattende og gradvis nedsættelse af toldafgifterne på import af bananer fra disse lande. Jeg vil gerne gøre Dem opmærksom på, at denne aftale har direkte negative virkninger på europæiske bananproducenter, især på Madeira. Den vil være endnu mere ødelæggende for bananproducenter på De Kanariske Øer.
<P>
Jeg vil gerne erindre Dem om, at situationen for producenter i disse regioner allerede hæmmes alvorligt af øernes fysiske beskaffenhed og bjergrige terræn og af plantagernes størrelse, som betyder, at de står med permanente problemer, der hæmmer deres udvikling.
<P>
Derfor må der indføres hasteforanstaltninger for at hjælpe bananproducenter fra Madeira og De Kanariske Øer i lyset af de alvorlige og umiddelbare virkninger, som den nye Genève-aftale vil få på det europæiske importmarked og dermed på produktion og markedsføring af bananer, der kommer fra disse ultraperifere regioner.
<SPEAKER ID="186" NAME="Nessa Childers" AFFILIATION="S&amp;D">
(EN) Fru formand! Det er nu mere end et år siden, at flyvedligeholdelsesvirksomheden SR Technics meddelte, at de lukkede deres anlæg i Dublins lufthavn med et tab på mere end 1 000 arbejdspladser til følge. I et forsøg på at kompensere for disse tab indgav man i oktober 2009 en ansøgning til Den Europæiske Globaliseringsfond på SR Technics-arbejdstagernes vegne. Men denne ansøgning blev afvist som "ufuldstændig" af Kommissionen, og jeg kan bekræfte, at den irske regering næsten fem måneder senere endnu ikke har indgivet en fuldstændig ansøgning.
<P>
Mens den irske regering er blevet forstyrret af et økonomisk sammenbrud, som man selv er skyld i, og en hoben ministre, der har trukket sig i løbet de seneste par måneder, er en ansøgningsformular, der kan ændre hundredvis af menneskers tilværelse, strandet på en ministers skrivebord.
<P>
Parlamentet er klar over, at den irske statskasse er tom. Man kunne tilgive en kyniker for at mene, at regeringens manglende indsats skyldes dens egne problemer med at opfylde sin del af aftalen, hvis betalingerne fra Globaliseringsfonden endelig går igennem. Vil den irske regering være parat til gøre noget ved dette?
<SPEAKER ID="187" NAME="Artur Zasada" AFFILIATION="PPE">
(PL) Fru formand, mine damer og herrer! Jeg vil gerne fortælle Dem alle og navnlig hr. Potočnik om et spørgsmål, der bekymrer folk, der dyrker speedway, en populær sport i mange EU-medlemsstater. Spørgsmålet drejer sig om gennemførelsen af direktiv 2002/49/EF om vurdering og styring af ekstern støj.
<P>
Gennemførelsen af dette direktiv betyder, at kørerne tvinges til at montere nye lydpotter på deres motorcykler. Disse lydpotter betyder på den ene side, at selve showet bliver mindre attraktivt, fordi støjen er et iboende træk ved sporten. På den anden side betyder lydpotterne større risiko, risiko for kørerne selv, en risiko for at skade deres sundhed eller miste livet. I denne forbindelse vil jeg meget gerne bede hr. Potočnik overveje at fremsætte et ændringsforslag, så speedway holdes uden for direktiv 2002/49/EF.
<SPEAKER ID="188" NAME="László Tőkés" AFFILIATION="PPE">
(HU) Fru formand! I Vojvodina-provinsen i Slobodan Miloševićs land, Serbien, bliver ungarere fortsat overfaldet. Gerningsmændene frifindes, og undertiden rejses der ikke en gang sigtelse mod dem. For årtier siden boede der omkring 400 000 ungarere i Vojvodina, hvor de udgjorde en tredjedel af befolkningen. Tvangsemigration og massive bosættelser af medlemmer af befolkningsflertallet har reduceret deres antal til 290 000 i årenes løb, og deres andel af befolkningen er faldet til 13 %. Den måde, som masseangrebene mod mindretallene gennemføres på, blev indført af den berømte serbiske efterretningstjeneste UDBA og var især rettet mod etniske albanere. Den spontane arv med denne praksis fortsætter i dag over for ungarere. Europa-Parlamentet bør gribe beslutsomt ind for at bremse den anti-ungarske terror i Serbien. En betingelse for landets tiltrædelse til EU bør være, at man yder retfærdighed til de titusindvis af ofre for massemord siden Anden Verdenskrig samt et forbud mod den vold imod ungarere, der fortsætter den dag i dag.
<SPEAKER ID="189" NAME="Joanna Senyszyn" AFFILIATION="S&amp;D">
(PL) Fru formand! Kvinder er underrepræsenterede inden for videnskab og videnskabelig forskning. I Europa udgør de 30 % af forskerne og bare 18 % af professorerne. I gruppen, der tager sig af administration af videnskab, tegner vi os for 27 %. Polen, hvor andelen af kvindelige bestyrelsesmedlemmer på videregående uddannelsesinstitutioner og videnskabelige institutter er 7 %, kommer ind på næstsidstepladsen blandt EU's 27 medlemsstater.
<P>
Derfor er forskningsprojektet "Kvinder i videnskab", som gennemføres af den polskbaserede akademiske virksomhedsfond, så vigtigt. Projektet drejer sig om forskning i sager om forskelsbehandling og søgen efter effektive foranstaltninger til bekæmpelse af forskelsbehandling. Borgerprojekter, der stammer fra borgerne selv og er rettet mod borgerne, har størst mulighed for at få succes. Jeg appellerer til Kommissionen om særlig opbakning og praktisk hjælp til sociale organisationer, der beskæftiger sig med sådanne spørgsmål. Når EU-borgere skriver til Kommissionen, må deres breve ikke forblive ubesvarede.
<SPEAKER ID="190" NAME="Jim Higgins" AFFILIATION="PPE">
(GA) Fru formand! Som sagt blev jeg meget glad, da jeg hørte den tidligere kommissær Kuneva sige, at der er behov for en revision af Rådets direktiv 90/314/EØF. Og hvorfor er der det? Fordi det er fuldt af fejl.
<P>
Det tager ikke hensyn til folk, der selv bestiller deres ferie på internettet uden at gå gennem et rejsebureau. Direktivet yder ikke beskyttelse til forbrugere, der er bosiddende i et land, og som køber et produkt eller en flyrejse eller hotelværelser i et land uden for EU.
<P>
Desuden nævner man ikke ruteflyvninger i direktivet. Det har mange fejl, og jeg er utroligt glad for at sige, at den tidligere kommissær Kuneva havde ret, da hun sagde, at der var et reelt behov for et nyt direktiv.
<SPEAKER ID="191" NAME="Ioan Mircea Paşcu" AFFILIATION="S&amp;D">
(EN) Fru formand! For 20 år siden døde rumænerne for friheden, herunder på uddannelsesområdet, som indtil da var underlagt stram politisk kontrol. Som følge af deres ofre har universiteterne nu også fået deres frihed, som de har nydt lige siden.
<P>
Derfor ville det være skæbnens ironi, hvis det rumænske undervisningsministerium får held af sine igangværende bestræbelser på at haste ny lovgivning igennem, som praktisk taget eliminerer denne frihed og åbner døren for en ny politisering af systemet.
<P>
I udkastet hedder det f.eks., at de valgte rektorer vil skulle godkendes af ministeren, som selv er politisk udpeget, og universiteterne vil blive tvunget til at fusionere i henhold til vilkårlige kriterier, eller de kan sågar lukkes og deres aktiver overtages af staten.
<P>
Jeg er selv professor, og som medlem af Europa-Parlamentet anser jeg det for min pligt over for mine professorkolleger her i Parlamentet at gøre opmærksom på denne form for udemokratisk praksis, der tydeligvis strider mod Lissabonstrategien om uddannelse og ikke kan tolereres i en EU-medlemsstat.
<SPEAKER ID="192" NAME="Formanden">
Punktet er afsluttet.
<P>
Jeg vil gerne takke alle for deres forståelse og for den disciplinerede afvikling. Jeg håber, at alle de, der ikke fik mulighed for at tage ordet denne gang, får muligheden næste gang.
