<CHAPTER ID="008">
Stiftelse af en politisk gruppe
<SPEAKER ID="014" NAME="Formanden">
Jeg vil gerne informere Dem om, at der er nedsat en ny politisk gruppe i Europa-Parlamentet, der kalder sig "Identitet, Tradition og Suverænitet". Gruppen består af 20 medlemmer fra mere end en femtedel af medlemsstaterne, og den opfylder derfor de betingelser, der er fastsat i forretningsordenen. Sammensætningen af denne gruppe vil blive offentliggjort i protokollen for dette møde.
<SPEAKER ID="015" NAME="Martin Schulz" AFFILIATION="PSE">
(DE) Hr. formand! Jeg henviser til Parlamentets forretningsordens artikel 29. Denne artikel siger, at det er en grundlæggende forudsætning for at danne politiske grupper, at medlemmerne har et fælles politisk tilhørsforhold.
<P>
Jeg går ud fra, at det interview, som fru Mussolini gav til nyhedsbureauet APA den 8. januar - det blev i hvert fald offentliggjort af APA - ikke kan være i overensstemmelse med forretningsordenens artikel 29. Fru Mussolini sagde i dette interview, at den kommende gruppe snarere var en teknisk end en politisk gruppe. Hun henviste i denne forbindelse til, at denne gruppes politiske program i vidt omfang ikke var i overensstemmelse med hendes egen opfattelse. Det betyder, at vores forretningsordens artikel 29 ikke er opfyldt, for tekniske grupper er, som vi ved fra Parlamentets fortid, ikke tilladt. Jeg beder derfor om, at man anmoder Parlamentets Forretningsordensudvalg om at efterprøve legitimiteten af oprettelsen af denne gruppe.
<P>
(Bifald)
<SPEAKER ID="016" NAME="Bruno Gollnisch" AFFILIATION="ITS">
(FR) Hr. formand, mine damer og herrer og kære hr. Schulz! Jeg forstår, det vækker furore, at der ved denne lejlighed dannes en gruppe, uanset at den er ganske beskeden. Deres indvending ville være berettiget, hvis ikke alle kollegerne udtrykkeligt havde underskrevet en erklæring, som umiskendeligt har et politisk indhold, og som i øvrigt er tilgået formanden og Europa-Parlamentets administration. Jeg skal gerne sende Dem en kopi. Der er tale om en erklæring, som støtter opretholdelsen af den europæiske identitet og landenes nationale identitet, således at moderniteten rodfæstes i europæiske traditioner. Erklæringen støtter ligeledes finansiel gennemsigtighed og indeholder en konfessionsløs henvisning til de kristne værdier og menneskerettighederne. Der er tale om en meget klar tekst, som alle kollegerne har underskrevet.
<P>
Det er afgjort også vores ønske, som påpeget af fru Mussolini, at bringe den forskelsbehandling til ophør, som i en vis forstand gør sig gældende i forhold til løsgængere sammenlignet med de parlamentsmedlemmer, som indgår i en politisk gruppe. Desværre vil der fortsat finde forskelsbehandling sted af de medlemmer, som forbliver løsgængere, eftersom de ikke råder over de samme politiske, administrative og finansielle midler som de øvrige grupper.
<P>
Jeg kan imidlertid forsikre Dem, hr. Schulz, at Gruppen for Identitet, Tradition og Suverænitet afgjort har et politisk indhold og fuldt ud er i overensstemmelse med Europa-Parlamentets forretningsorden og EF-Domstolens retspraksis. Hr. Schulz, vil De ikke nok lade være med at chikanere en mindretalsgruppe med risiko for senere at blive underkendt af Domstolen i Luxembourg?
<SPEAKER ID="017" NAME="Formanden">
Hr. Schulz, hr. Gollnisch! I artikel 29 og i den uddybende fodnote står der, at Parlamentet ikke tager stilling til medlemmerne af en gruppes politiske tilhørsforhold, og at det kun er i tilfælde af, at et af de pågældende medlemmer benægter dette, at det er nødvendigt, at Parlamentet tager stilling til, om gruppen er stiftet i overensstemmelse med forretningsordenens bestemmelser.
<P>
Jeg mener ikke, at det er tilfældet. Gruppen er kommet med en principerklæring, en politisk erklæring, som jeg er blevet informeret om, og som vil blive offentliggjort i Den Europæiske Unions Tidende, og den er underskrevet af alle gruppens medlemmer. Jeg mener derfor p.t., at det er udtryk for tilstrækkeligt politisk tilhørsforhold blandt gruppens medlemmer, og derfor kan jeg ikke lade Deres spørgsmål nyde fremme, hr. Schulz.
