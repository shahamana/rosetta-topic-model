<CHAPTER ID="024">
Instrument til finansiering af udviklingssamarbejde (kortfattet forelæggelse) 
<SPEAKER ID="232" NAME="Formanden">
Næste punkt på dagsordenen er betænkning af Gay Mitchell for Udviklingsudvalget om forordning (EF) nr. 1905/2006 om oprettelse af et instrument til finansiering af udviklingssamarbejde: erfaringer og fremtidsperspektiver.
<SPEAKER ID="233" NAME="Gay Mitchell" LANGUAGE="EN">
Hr. formand! EU's instrument til finansiering af udviklingssamarbejde er et magtfuldt værktøj. I perioden 2007-2013 har EU et budget på næsten 17 mia. EUR til rådighed til bekæmpelse af fattigdom, til at bidrage til realisering af millenniumudviklingsmålene og til fremme af demokratisk regeringsførelse i udviklingslandene. Parlamentet har nøje fulgt, hvordan instrumentet har fungeret, og hvilken indvirkning det har haft, for at sikre, at pengene bruges i overensstemmelse med disse mål.
<P>
Sidst på året vil Kommissionen fremsætte sine forslag til den kommende generation af finansieringsinstrumenter for eksterne aktioner, som skal dække den flerårige finansielle ramme for perioden efter 2013. Derfor har Udviklingsudvalget taget initiativ til at analysere de erfaringer, der er indhøstet i forbindelse med instrumentet til finansiering af udviklingssamarbejde, og til at klarlægge vores forventninger til det fremtidige instrument.
<P>
Udvalget støttede enstemmigt følgende nøgleprincipper.
<P>
Vi har behov for et finansieringsinstrument, der udelukkende sigter mod at udrydde fattigdom som defineret i Lissabontraktaten, og som kun omfatter udviklingslandene. Det nye instrument skal primært finansiere foranstaltninger, der lever op til kriterierne for officiel udviklingsbistand (ODA) som fastsat af OECD's Komité for Udviklingsbistand.
<P>
Kvoten for officiel udviklingsbistand skal være endnu strammere end i det nuværende instrument til finansiering af udviklingssamarbejde. Lad mig gøre det klart, at vi ikke sætter spørgsmålstegn ved betydningen af samarbejde, der ikke henhører under den officielle udviklingsbistand, med udviklingslandene, navnlig vækstmarkederne og de strategiske mellemindkomstlande, men denne form for samarbejde bør kanaliseres via separate instrumenter for at øge gennemsigtigheden og beskytte udviklingssamarbejdets særlige karakter.
<P>
Finansiering med henblik på at forbedre folks adgang til grundlæggende sundhed og uddannelse skal øremærkes ved at medtage en klar standard. Mindst 20 % af finansieringen under de geografiske programmer bør gå til de livreddende sektorer grundlæggende sundhed og grundlæggende uddannelse.
<P>
Det fremtidige instrument skal sikre bedre integration af spørgsmål i tilknytning til miljø- og klimaændringer i udviklingssamarbejdet. Hjælp til udviklingslandene med indførelse af retfærdige og effektive skattesystemer er et andet område, der skal styrkes. Navnlig i mellemindkomstlandene er mobilisering af interne indtægter afgørende for nedbringelse af fattigdom og afhængighed af bistand.
<P>
Det nye instrument skal være tilstrækkeligt finansieret. EU's udviklingsbudget i den kommende finansielle ramme bør øges i reelle tal og dermed bidrage til at nå det kollektive mål om, at 0,7 % af BNI skal bruges på officiel udviklingsbistand.
<P>
De begrænsede udviklingsressourcer skal anvendes på den mest effektive måde. Der er behov for en tættere koordinering mellem Kommissionen og medlemsstaterne, og Parlamentet støtter derfor udviklingen af fælles strategidokumenter. Kommissionen selv har sagt, at dette vil kunne medføre besparelser på omkring 6 mia. EUR om året. Tænk på, hvad dette beløb kunne gøre i udviklingslandene.
<P>
Endelig et par ord om proceduren. Når Kommissionen træffer afgørelser om strategiprogrammet vedrørende det nye instrument, skal Parlamentet inddrages på lige fod med Rådet. Dette krav findes i Lissabontraktatens artikel 290 og skal respekteres fuldt ud.
<P>
Den beslutning, vi skal stemme om i denne uge, vil udgøre retningslinjerne for de kommende forhandlinger om den næste generation af udviklingsinstrumentet. Jeg håber, at Parlamentet vil yde bred støtte til forslagene fra Udviklingsudvalget, der er blevet gennemført i en stille redegørelse, men som er baseret på vores erfaringer med de forhandlinger, vi har deltaget i - og jeg vil gerne minde Parlamentet om, at vi slog 14 forordninger sammen til en i instrumentet til finansiering af udviklingssamarbejde. Vi vil gerne sikre os, at instrumentet til finansiering af udviklingssamarbejde og efterfølgeren til det vil bidrage til realisering af disse mål.
<SPEAKER ID="234" NAME="Elena Băsescu" AFFILIATION="PPE">
(RO) Hr. formand! Udryddelse af fattigdom er et internationalt nøglemål for EU. Gennemførelse af dette instrument bidrager til at definere EU's tilstedeværelse i FN og til at realisere millenniumudviklingsmålene. Derudover har EU nu, hvor Lissabontraktaten er trådt i kraft, de nødvendige eksterne beføjelser til at kunne realisere dette mål.
<P>
I fremtiden vil den nye fonds geografiske og tematiske prioriteter skulle tydeliggøres for at gøre dens funktion mere effektiv. Dette betyder, at sårbare sociale grupper, udviklings- og vækstlande skal medtages på listen over finansierede udviklingsmål. En styrkelse af SMV-sektoren og af den interne private sektor vil blive fremmet med det formål at øge levestandarden i de lande, der er omfattet af dette program.
<P>
Dette vil bidrage til at nedbringe afhængigheden af ekstern bistand og til at sætte skub i den interne økonomiske vækst.
<SPEAKER ID="235" NAME="Silvia-Adriana Ţicău" AFFILIATION="S&amp;D">
(RO) Hr. formand! EU kan hjælpe udviklingslandene i deres bestræbelser på at håndtere fattigdom. For at nå millenniumudviklingsmålene mener jeg, at det er afgørende vigtigt også at træffe foranstaltninger, der hjælper udviklingslandene til at bekæmpe klimaændringer.
<P>
EU har truffet foranstaltninger i denne henseende rettet mod landbruget, tilpasning til klimaændringer, skovplantning, forvaltning af marine ressourcer og kystområder samt vandforvaltning.
<P>
Global Fond for Energieffektivitet og Vedvarende Energi blev oprettet i 2006 med det formål at mobilisere privat investering til projekter, der støtter energieffektivitet og fremmer vedvarende energikilder i udviklingslandene og i lande med overgangsøkonomier.
<P>
Pakken om "energi og klimaændringer" indeholder også planer om indførelse af en CDM-mekanisme, der gør det muligt for medlemsstaterne at foretage energieffektive investeringer og bruge kulstofkreditter i udviklingslandene.
<SPEAKER ID="236" NAME="Anna Záborská" AFFILIATION="PPE">
(FR) Hr. formand, Baroness Ashton! Vores kollega hr. Mitchell er en anerkendt ekspert i Udviklingsudvalget. Derfor er hans betænkning så veludformet, og jeg vil gerne takke ham.
<P>
Jeg vil bare gerne fremhæve et enkelt lille punkt. Respekt for subsidiaritetsprincippet. Den største gave, vi kan give, er ikke penge. Det er velkendt, at EU bruger sit budget til at påtvinge udviklingslandene vestlige værdier og standarder. Vi har en pligt til at kræve respekt for menneskerettighederne, men fremtiden afhænger af respekt for nationers ret til selvbestemmelse. Vi i Vesten må respektere deres værdier og kulturer samtidig med, at vi yder finansiel bistand.
<SPEAKER ID="237" NAME="Vasilica Viorica Dăncilă" AFFILIATION="S&amp;D">
(RO) Hr. formand! Som ordføreren har understreget, er udryddelse af fattigdom et af hovedmålene med instrumentet til finansiering af udviklingssamarbejde, som EU lancerede for at støtte udviklingslandene.
<P>
I øjeblikket må en anden udfordring medtages på dagsordenen for forhandlingen om instrumentet til finansiering af udviklingssamarbejde, nemlig krisen i fødevarepriserne, der udløses af tørke og spekulation på det globale fødevaremarked. Dette kræver, at EU reagerer fleksibelt og hurtigt ikke blot for at håndtere de pludselige ændringer i krav og prioriteter, men også for at sikre overensstemmelse med de nye internationale mål, der skal fastsættes. Parlamentet må som en del af denne proces fortsat støtte Kommissionens bestræbelser i forbindelse med udviklingen af udviklingssamarbejdspolitikker og øge sin rolle i den demokratiske procedure og budgetkontrolproceduren.
<SPEAKER ID="238" NAME="Viviane Reding" LANGUAGE="EN">
Hr. formand! Kommissionen glæder sig over Parlamentets bemærkninger og forslag. Jeg er glad for at se, at vi er enige om størstedelen af spørgsmålene. Mest af alt sætter Kommissionen pris på, at den fortsatte dialog i forbindelse med den demokratiske kontrol, har givet rigtig gode resultater. Vi beklager blot, at Parlamentet ikke føler, at nogle af dets beslutninger om programmering er blevet respekteret i alle detaljer, selv om Kommissionen fuldt ud har taget hensyn til Parlamentets synspunkter, når det har været muligt.
<P>
Med hensyn til samarbejde om globale offentlige goder, vil Kommissionen gerne påpege, at dette generelt kan opfylde kriterierne for officiel udviklingsbistand (ODA), og EU bør derfor fortsat finansiere ODA-relateret samarbejde om globale offentlige goder under instrumentet til finansiering af udviklingssamarbejde. Alligevel vil et separat partnerskabsinstrument fokusere på samarbejde af interesse for EU, og det vil blive suppleret med et tematisk program vedrørende civilsamfundets organisationer og lokale myndigheder. Ligeledes vil projekter finansieret under det tematiske program for migration og asyl generelt tælle som officielt udviklingssamarbejde. Tematiske samarbejdsprogrammer såsom "Investering i mennesker" vil fortsat tage alle millenniumudviklingsmålene op, da vi ikke må ignorere forbindelserne mellem dem.
<P>
Da det ikke i øjeblikket ser ud til at være muligt at opføre Den Europæiske Udviklingsfond på budgettet, agter Kommissionen ikke desto mindre at forfølge spørgsmålet over for medlemsstaterne, idet der primært tages hensyn til målene og principperne i Cotonouaftalen.
<P>
Med hensyn til brugen af delegerede retsakter henviser Kommissionen til Manuel Barrosos brev af 7. marts 2011, hvoraf det fremgår, at en ny arkitektur vil afspejle den nye institutionelle sammenhæng. Et vigtigt element vil være fleksibilitet i programmeringsprocessen, så finansiering og prioriteter kan tilpasses en verden i hastig ændring. Dette kan ske med indførelse af væsentlige elementer i proceduren for delegerede retsakter, der fuldt ud respekterer de kriterier, der er fastsat i artikel 290.
<P>
Afslutningsvis hilser Kommissionen Parlamentets betænkning velkommen. Den er et nyttigt input i forbindelse med forberedelsen af opfølgningsinstrumentet til instrumentet til finansiering af udviklingssamarbejde i den kommende flerårige finansielle ramme.
<SPEAKER ID="239" NAME="Formanden">
Forhandlingen er afsluttet.
<P>
Afstemningen finder sted tirsdag, den 7. juni kl. 12.00.
