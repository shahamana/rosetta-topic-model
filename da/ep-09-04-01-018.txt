<CHAPTER ID="018">
Fællesskabskodeks for visa (forhandling) 
<SPEAKER ID="227" NAME="Formanden">
Næste punkt på dagsordenen er betænkning af Lax for Udvalget om Borgernes Rettigheder og Retlige og Indre Anliggender om forslag til Europa-Parlamentets og Rådets forordning om en fællesskabskodeks for visa - C6-0254/2006 -.
<SPEAKER ID="228" NAME="Henrik Lax">
ordfører. - (SV) Hr. formand! Fællesskabskodeksen for visa har til formål at harmonisere og forenkle visumproceduren i hele Schengenområdet. Alle, der ansøger om et visum, bør behandles ens, uanset hvilket konsulat i Schengenområdet, de henvender sig til. Der bør sikres god administrativ praksis og en anstændig modtagelse, og det skal gøres lettere for reelle arbejdstagere at komme ind.
<P>
Reglerne for indførelsen af kravet om, at visumindehaverne skal afgive deres fingeraftryk i visummet, og muligheden for at omplacere modtagelsen og behandlingen af visumansøgninger er allerede vedtaget ved en tidligere lejlighed i en særskilt betænkning af baronesse Ludford. Disse regler er medtaget i fællesskabskodeksen som en integrerende del af denne kodeks.
<P>
(EN) Tak for samarbejdet Sarah Ludford!
<P>
(SV) Forslaget til forordning skal vedtages gennem den fælles beslutningsprocedure mellem Parlamentet og Rådet. Efter næsten tre års arbejde, som har krævet intense forhandlinger med Rådet, er det mig en stor glæde som ordfører at kunne forelægge et kompromisforslag, som Rådet har godkendt, og som jeg håber, at også Parlamentet vil bifalde.
<P>
Især vil jeg gerne takke skyggeordførerne, fru Klamt, hr. Cashman, fru Ždanoka og fru Kaufmann, for deres meget konstruktive samarbejde og stærke støtte under forhandlingerne. Uden støtten fra et enstemmigt udvalg ville Parlamentet ikke have kunnet opnå et så godt resultat under forhandlingerne. Jeg vil også takke Kommissionen, hvis oprindelige forslag det var en fornøjelse at arbejde videre med. Min tak går også til det franske og det tjekkiske formandskab, som begge udviste vilje til at erkende de problemer, som Parlamentet ønskede at behandle, og evnede at møde Parlamentet på halvvejen.
<P>
Med Kommissionens forslag som udgangspunkt var alle kompromiserne forbedringer af den nuværende situation, og det viste sig at være muligt at løse de vanskeligste problemer med det franske formandskab, og det endda før jul. Hele forberedelses- og forhandlingsprocessen ville naturligvis aldrig være lykkedes uden det fortræffelige arbejde udført af mine egne dygtige medarbejdere og mine kolleger, udvalgets sekretariat og tjenestemændene fra de politiske grupper. Dem vil jeg gerne takke særlig varmt.
<P>
De tre vigtigste resultater, som vi har opnået, er følgende: For det første at et visum til flere indrejser ikke blot kan, men skal udstedes, hvis de fastlagte kriterier er opfyldt, for det andet at medlemsstaterne har forpligtet sig til at indgå en aftale om at repræsentere hinanden, således at en person, der ansøger om et visum, ikke skal foretage uforholdsmæssigt vanskelige rejser for at nå frem til et kompetent Schengenkonsulat, og for det tredje at der skal oprettes et fælles websted, som skal give samme billede af Schengenområdet og indeholde information om reglerne for udstedelse af visa.
<P>
Det er skuffende, at gebyret ikke kan sænkes fra 60 EUR til 35 EUR. Men denne skuffelse opvejes til dels af, at f.eks. børn under seks år og personer under 25 år, som repræsenterer organisationer, som deltager i seminarer, sportsaktiviteter eller kulturarrangementer, ikke skal betale gebyr for deres visum.
<P>
Afslutningsvis vil jeg gerne sige, at der med denne reform indføres to instrumenter, som bliver afgørende for, at det i praksis bliver muligt at indføre en ensartet anvendelse af Schengenreglerne, nemlig visuminformationssystemet, som er en database, der dækker alle Schengenlandene og giver konsulaterne realtidsinformation om, hvem der har ansøgt om visum, hvem der har fået tildelt visum, hvis visumansøgning der er afvist, og hvilke visa der er trukket tilbage, samt fornyet lokalt, institutionelt samarbejde mellem Schengenkonsulater i forskellige lande.
<SPEAKER ID="231" NAME="Jacques Barrot" LANGUAGE="FR">
Hr. formand! Kommissionen værdsætter Parlamentets og i et vist omfang også Rådets store indsats. Takket være denne indsats kan vi nå til enighed under førstebehandlingen. I lyset af den konsensus, som Udvalget om Borgernes Rettigheder og Retlige og Indre Anliggender bekræftede i midten af marts og Coreper et par dage før, er der nu endeligt opnået enighed.
<P>
Skønt teksten ikke er perfekt og ikke opfylder alle vores oprindelige ambitioner, støtter Kommissionen uden forbehold dette kompromis. Vi anerkender og bifalder Parlamentets bestræbelser på at nå til enighed om dette forslag under førstebehandlingen og før udgangen af den indeværende valgperiode.
<P>
Denne forordning vil gøre reglerne for udstedelse af visa klarere, ikke kun for ansøgerne, men også for medlemsstaterne. Og reglerne vil blive anvendt på en mere harmoniseret måde.
<P>
Det glæder Kommissionen, at bestemmelsen om pligt til at angive årsagerne til en afvisning af en visumansøgning og give klageadgang til personer, hvis visumansøgning er blevet afvist, så godt som ikke er blevet ændret i forhold til det oprindelige forslag, takket være Parlamentets støtte.
<P>
Disse proceduremæssige garantier forhindrer, at beslutninger om at afvise en visumansøgning kan blive opfattet som vilkårlige. Hvis dette ikke gennemføres, skal vi fortsat leve med mangler i form af inkonsekvens i de nuværende regler, hvilket vil være til alles ugunst.
<P>
Jeg vil gerne udtrykke tilfredshed med det kompromis, som forhandlingerne er mundet ud i, og som vil afbøde manglerne og inkonsekvensen i de nugældende regler. Jeg vil naturligvis gerne takke Henrik Lax og Parlamentet. Jeg er overbevist om, at denne nye visumkodeks vil være til stor glæde for dem, der rejser i god tro.
<SPEAKER ID="232" NAME="Eva Klamt" LANGUAGE="DE">
Hr. formand, hr. kommissær, mine damer og herrer! Vedtagelsen af fællesskabskodeksen om visa betyder, at Schengenvisa, dvs. visa til ophold af op til tre måneders varighed, bliver udstedt efter ensartede kriterier i Schengenområdet. Der er et presserende behov for dette initiativ i et EU med åbne grænser. Samtidig afklares medlemsstaternes ansvar for behandling af visumansøgninger. Som regel skal ansøgerne kontakte den medlemsstat, på hvis område rejsens væsentligste bestemmelsessted befinder sig. Min gruppe glæder sig over, at kravet om og proceduren for udstedelse af indrejsevisa vil fremskynde indrejsen for et stort antal mennesker. På den måde vil forretningsrejsende, der rejser til EU, blive behandlet retfærdigt, og ferierejsende fra alle verdenshjørner, hvilket jo er langt den største gruppe af tilrejsende til EU, kommer til at nyde godt heraf.
<P>
På denne måde har vi ikke kun gjort det muligt at behandle visumansøgninger hurtigere, men også sikret, at sikkerhedsscreening hindrer misbrug. Med denne balance mellem sikkerhed og lettere indrejse giver visuminformationssystemet medlemsstaterne øjeblikkelig, direkte adgang til alle data, der er relevante for udstedelsen af visa. Gennemgangen af visumansøgninger bliver enklere, samtidig med at man fremover kan udstede visa med en større grad af sikkerhed takket være brugen af biometriske identifikatorer, dvs. fotografi og fingeraftryk. I kompromiset mellem ordføreren, hr. Lax, og Rådet er der taget hensyn til Parlamentets oprindelige holdning, og flertallet i min gruppe støtter dette forslag.
<P>
Jeg vil gerne benytte lejligheden til at gentage min tak til hr. Lax for hans engagement og det fortræffelige samarbejde i løbet af de forgangne tre år om denne meget komplekse sag, der giver europæisk visumpolitik et nyt grundlag.
<SPEAKER ID="233" NAME="Michael Caschman" LANGUAGE="EN">
Hr. formand! Jeg vil gerne takke hr. Lax for hans forbilledlige arbejde. Jeg er glad for på vegne af De Europæiske Socialdemokraters Gruppe at kunne sige, at vi støtter denne betænkning i dens helhed. Det glæder os også, at vi har fået opfyldt de fleste af vores målsætninger.
<P>
Det glæder mig også, at De under vores samarbejde også har udvist den fantasi, der er absolut nødvendig for en brillant lovgiver, nemlig at sætte sig i samme sted som den person, der skal benytte denne tjeneste, hr. Lax! De har anlagt en helhedsbetragtning til dette spørgsmål. Det er grunden til, at De har overvejet one-stop-proceduren, internettet, visa til flere indrejser og nedsættelsen af visumomkostningerne for personer under 25 år - jeg ville bare ønske, at jeg selv kunne benytte mig af dette privilegium - og undersøgt, hvordan vi kan få dette her til at fungere for den enkelte borger. Det er et virkelig godt eksempel for resten af Parlamentet. Vi nærmer os ofte tingene ved at stille ændringsforslag, som måske nok forbedrer teksten og skaber sammenhæng, men er det godt nok til borgeren? Sådan har De altid tænkt!
<P>
Jeg er glad for, at vi nu har visa til flere indrejser. Vi har også set på hele spørgsmålet om klager. For lige at nævne et navn fra Generaldirektoratet samarbejdede jeg med Jan om et yderst vægtigt princip, nemlig at hvis man får afslag på en visumafvisning eller nægtes adgang til Schengenområdet, har dette ikke opsættende virkning, men den myndighed, der afviser ansøgningen, skal begrunde sit afslag.
<P>
Jeg vil gerne igen takke ordføreren og også takke Kommissionen for at sikre, at dette princip nu er blevet knæsat. Jeg har kun tilbage at takke mine og Deres medarbejdere og især Renaud, som sidder på tilhørerpladserne. Uden vores medarbejdere ville vi aldrig kunne gøre vores arbejde så godt. Det har været en herlig treårig kærlighedsaffære, og som med de fleste kortvarige kærlighedsaffærer er det også dejligt, når de slutter.
<SPEAKER ID="234" NAME="Sarah Ludford" LANGUAGE="EN">
Hr. formand! Min forordning om biometriske visa indarbejdes nu i denne nye visumkodeks, så jeg synes også, at jeg har lidt ejerskab til den. Den hænger sammen med visuminformationssystemet, som jeg var ordfører for.
<P>
Det samlede resultat er ikke blot en forbedring af sikkerheden i forbindelse med visa, men også, som andre har sagt, en forbedring for visumansøgerne. Det var også hr. Cashmans formål med grænsekodeksen. Så jeg synes, at medlemmerne har nået disse to mål.
<P>
Jeg håber, at biometrikken, som gør forbindelsen mellem ansøger og dokument mere pålidelig, vil betyde, at færre personer afvises ubegrundet. Hr. Lax har, som hr. Cashman også sagde, arbejdet intenst med at forbedre denne ydelse for ansøgerne og dermed også forbedret EU's image. For 99 % af alle, der ønsker at rejse ind i EU, er formålet handel, rejse og turisme, og vi ønsker også disse indrejsende, for det et godt for erhvervslivet og turismen, men hvis de får en dårlig service og behandles dårligt, kølnes deres følelser for EU.
<P>
Hr. Lax har gjort et storartet stykke arbejde.
<SPEAKER ID="235" NAME="Tatjana Ždanoka" LANGUAGE="EN">
Hr. formand! Vi vil gerne takke hr. Lax for hans store indsats for at nå frem til et kompromis i et så ambitiøst projekt.
<P>
Verts/ALE-Gruppen mener stadig, at Parlamentets ændringsforslag ville have været den bedste løsning. Der kan - og det bliver der også - f.eks. være praktiske problemer med at fastslå, hvor det væsentligste bestemmelsessted befinder sig, i stedet for at følge vores forslag om frit valg, når man ansøger om et visum.
<P>
Rådet har kun accepteret at forpligte medlemsstaterne til at samarbejde. Desværre bliver visumgebyret på 60 EUR og ikke 35 EUR som foreslået af Parlamentet. Forhåbentlig er der en række undtagelser og reduktioner for børn, studerende og aktive unge.
<P>
Skønt det ikke var muligt at opnå et kompromis om udstedelse af visa til flere indrejser som standard, har vi nu da i det mindste fået indført en forpligtelse til at udstede disse visa i bestemte situationer.
<P>
Retten til at indgive en klage over en negativ beslutning er også et stort fremskridt. I mange medlemsstater er der ikke en sådan ret i dag. Som menneskerettighedsaktivist i mit tidligere liv vil jeg især takke hr. Lax for denne bestemmelse.
<P>
For min gruppe er det naturligvis lidt af et skår i glæden, at betænkningen om biometriske indikatorer nu er kommet med visumbetænkningen. Vi er imod en sådan bred indførelse af biometriske oplysninger.
<P>
Visumpolitikken er dog blevet forbedret på visse punkter, og derfor støtter vi denne betænkning.
<SPEAKER ID="236" NAME="Sylvia-Yvonne Kaufmann">
for GUE/NGL-Gruppen. - (DE) Hr. formand! Først vil jeg takke ordføreren, hr. Lax, for hans fortræffelige arbejde. Lige fra starten har han arbejdet meget tæt sammen med alle skyggeordførerne og har takket være sit engagement sandsynligvis opnået det bedst mulige resultat fra Rådet.
<P>
Fællesskabskodeksen for visa er nødvendig for at ensrette behandlingen af Schengenvisa til kortvarige ophold og frem for alt for at forbedre visumudstedelsesprocessen og dermed opfattelsen af EU i tredjelande. Efter over tre års arbejde med fællesskabskodeksen for visa og komplicerede forhandlinger med Rådet har det langt om længe været muligt at nå frem til et kompromis. Selv om det desværre ikke var muligt at komme igennem med alle Parlamentets krav, indeholder fællesskabskodeksen for visa mange forbedringer, f.eks. med hensyn til samarbejdet mellem medlemsstaterne. Frem for alt gør den tingene lettere for ansøgerne, fordi de får større retssikkerhed og mere åbenhed.
<P>
Især er det vigtigt, at ethvert afslag på en visumansøgning fremover skal begrundes, og at alle ansøgere får ret til at klage over et afslag. Desværre er gebyret imidlertid stadig 60 EUR. Selv om mange mennesker fremover er fritaget for gebyret, er der sandsynligvis mange borgere fra tredjelande, som ikke har råd til at betale disse 60 EUR, og det betyder, at de ikke kan rejse ind i EU.
<P>
Endelig vil jeg gentage min tak til ordføreren og alle mine kolleger for deres fortrinlige samarbejde i de sidste par år og lykønske hr. Lax med hans betænkning.
<SPEAKER ID="237" NAME="Marian-Jean Marinescu" AFFILIATION="PPE-DE">
(RO) Hr. formand! Fællesskabskodeksen for visa indeholder procedurer og betingelser for udstedelse af Schengenvisa og harmoniserer de eksisterende bestemmelser for beslutninger om at afvise, forlænge eller annullere disse visa.
<P>
Det er vigtigt, at medlemsstater, som ikke har deres eget konsulat i et tredjeland, repræsenteres af en anden medlemsstat, som har en diplomatisk eller konsulær repræsentation i det pågældende tredjeland. Ifølge kodeksen skal der tages hensyn til bilaterale aftaler indgået af Fællesskabet, især med lande, der indgår i EU's naboskabs- og partnerskabspolitik, for at lette behandlingen af visumansøgninger og anvendelsen af forenklede procedurer.
<P>
Jeg tror ikke, at medlemsstaternes ret til at samarbejde med kommercielle foretagender, der fungerer som formidlere, vil bidrage til at forenkle procedurerne for behandling af visumansøgninger. Det skyldes, at visumansøgere ifølge kodeksen skal fremmøde personligt, når de indsender deres første ansøgning, således at deres biometriske data kan blive registreret. Der er også mulighed for at indkalde en visumansøger til en samtale i forbindelse med behandlingen af en ansøgning om et Schengenvisum.
<P>
Formålet med kodeksen for Schengenvisa er, at EU skal have et ensartet ansigt udadtil, behandle visumansøgere på samme måde og have klare kriterier for fritagelse og regler for en række tredjelande. I denne sammenhæng finder jeg det hensigtsmæssigt at minde Dem om, at EU skal gøre sit yderste for at sikre, at medlemsstaterne behandles ensartet af tredjelande, som kun anvender visumfritagelser for visse medlemsstater. Vi kan simpelthen ikke have to klasser af europæiske borgere, når de ønsker at rejse til f.eks. Australien eller USA.
<SPEAKER ID="238" NAME="Jacques Barrot" LANGUAGE="FR">
Hr. formand! Jeg vil gerne sige til hr. Marinescu, at jeg naturligvis arbejder for at sikre gensidighed fra tredjelande, og at min nylige rejse til Washington til dels handlede om dette spørgsmål.
<P>
Med hensyn til resten er jeg meget glad, fordi jeg synes, at hr. Lax har gjort et godt stykke arbejde, og at han er blevet belønnet med en meget bred accept. Jeg vil gerne tilføje, at vi naturligvis også over for en række lande har en strategi, som skal gøre det lettere at få et visum, og jeg nærer store forventninger til denne strategi, så det kan blive så let som muligt at få et visum, især for unge fra tredjelande, for jeg mener, at vi har al mulig interesse i at gøre det lettere for unge at rejse til Europa.
<P>
Tak for denne gode tilgang, som har betydet, at vi har kunnet få færdiggjort denne tekst og dermed bibragt visumpolitikken en ny kvalitet, som i høj grad vil blive værdsat.
<SPEAKER ID="239" NAME="Formanden">
Forhandlingen er afsluttet.
<P>
Afstemningen finder sted torsdag den 2. april 2009.
