<CHAPTER ID="018">
Handlingsplan for mobilitet i byer (forhandling) 
<SPEAKER ID="478" NAME="Formanden">
Næste punkt på dagsordenen er betænkning af Gilles Savary for Transport- og Turismeudvalget om handlingsplanen for mobilitet i byer.
<SPEAKER ID="479" NAME="Gilles Savary">
ordfører. - (FR) Hr. formand, hr. kommissær! Tak. Det er en ganske uset måde, som Parlamentet behandler denne betænkning på, da spørgsmålet om mobilitet i byer, hvilket jeg minder Dem om, først blev rejst af hr. Jacques Barrot, transportkommissæren, for mere end to år siden, hvor det resulterede i en grønbog fra Kommissionen, som forelagde sine konklusioner for os i foråret 2007. Sidstnævnte var omhandlet i en betænkning - en initiativbetænkning - fra Parlamentet udformet af min kollega, hr. Reinhard Rack, der er her i Parlamentet.
<P>
I henhold til det europæiske institutionelle system skal en grønbog efterfølges af en hvidbog, og i dette tilfælde var det Kommissionens forslag om handlingsplaner for mobilitet i byer, der var på bordet.
<P>
Jeg takker hr. Antonio Tajani, som er her, fordi han i december oplyste mig, at det politisk ikke var muligt for Kommissionen at fremlægge et forslag på det tidspunkt. Det er forståeligt: Af hver deres grunde har nogle medlemsstater forbehold på dette område, nu hvor valget til Parlamentet nærmer sig, men Parlamentet søgte at tage handsken op.
<P>
Jeg vil også takke mine kolleger fra alle politiske grupper, som er til stede i dag - navnlig koordinatorerne - og Regionaludviklingsudvalget for deres støtte til mit forslag, som var at udnytte den fordel, som vi havde, til at sige, at vi skulle tage initiativet, når Kommissionen ikke længere kunne gøre det.
<P>
Det, som vi vil foreslå, er ganske uset. Jeg ved ikke, om der er skabt præcedens i Parlamentet. Vi vil foreslå Kommissionen den handlingsplan, som Kommissionen skulle have foreslået os.
<P>
Der forventes naturligvis ingen retlige åbninger fra en initiativbetænkning som denne. Ved at foreslå en meget praktisk handlingsplan med ekstremt præcise forslag kan Parlamentet, som ikke er den udøvende magt eller regeringen i EU - det er Kommissionens rolle - ikke håbe på andet end at blive hørt.
<P>
Jeg må i forbigående nævne, at vi i de seneste par måneder har opnået overvældende støtte fra alle de organisationer, der beskæftiger sig med disse forhold. De omfatter navnlig - jeg vil sige det her til gavn for de få medlemmer, der stadig har forbehold med hensyn til dette initiativ - lokale myndigheder og alle de organisationer, der repræsenterer lokale myndigheder, herunder i lande, som i dag påberåber sig subsidiaritet som begrundelse for, at denne handlingsplan er ude af billedet.
<P>
Jeg mener derfor, at de lokale myndigheder har erkendt, at mobilitet i byer sandsynligvis vil være en af de største udfordringer i det 21. århundrede. Hvorfor? Fordi 60 % af europæerne i dag bor i et byområde. Inden 2020 vil dette tal stige til 80 %, og vi, EU, har et retligt grundlag, der giver os medansvar for transportpolitikken sammen med medlemsstaterne og de lokale myndigheder.
<P>
Skal vi som europæere opgive at have den mindste idé eller det mindste initiativ på områder, hvor transport vil skabe de mest komplicerede og uden tvivl de mest grundlæggende problemer i de kommende år? Det mener vi ikke, og derfor ønskede Parlamentet ikke, at vi forblev tavse om mobilitet i byer. På nogle måder ønskede det i stedet, at vi benyttede dette initiativ til at opfordre Kommissionen til at tage sagen op igen som et prioriteret område for det næste mandat.
<P>
Jeg vil takke alle koordinatorerne, fordi vi har arbejdet på en ny måde. Vi har i høj grad arbejdet mod strømmen, og den fremlagte betænkning har opnået meget bred støtte i Transport- og Turismeudvalget.
<P>
Jeg vil sige, at denne betænkning er baseret på subsidiaritetsprincippet. Det er udelukket - ja, jeg har talt for længe, men jeg er sikker på, De vil tilgive Deres ordfører, hr. formand - at Europa kan overveje at træffe nogen form for beslutning vedrørende transport inden for byområder på de lokale myndigheders vegne.
<P>
Jeg er selv en lokalt valgt repræsentant, og jeg lægger stor vægt på de lokale myndigheders forvaltningsfrihed, hvilket de kampagner, jeg har gennemført her i Parlamentet sammen med navnlig hr. Willi Piecyk, min kollega fra Transport- og Turismeudvalget, viser. Jeg mener dog, at Europa kan skabe incitamenter og forbedre udvekslingen af information og bedste praksis, og det er essensen af vores forslag, som snart vil blive skitseret.
<SPEAKER ID="480" NAME="Antonio Tajani">
næstformand for Kommissionen. - (FR) Hr. formand! Jeg vil først takke hr. Gilles Savary for hans arbejde. Jeg vil takke ham for det engagement, han har udvist for at fremme en europæisk politik om transport i storbyer, i byer. Dette er ikke et sekundært spørgsmål: Hvis vi vil kunne imødegå udfordringen fra transport i Europa, skal vi arbejde med transport i byområder.
<P>
Derfor takker jeg først hr. Gilles Savary. Jeg gentager: Takket være ham har vi gjort fremskridt med hensyn til mobilitet i byer, og dagens betænkning, som Parlamentet stemmer om i morgen, sender et meget vigtigt budskab. Det er et budskab, som jeg skal lytte til, og jeg håber, jeg kan give hr. Gilles Savary positive tilbagemeldinger i forhold til hans engagement i den næste valgperiode. Jeg takker ham endnu en gang for hans arbejde i forbindelse med transport inden for byer.
<P>
Jeg vil nu fortsætte på mit modersmål.
<P>
(IT) Hr. formand, mine damer og herrer! Transport inden for byer udgør en klar integreret del af EU's transportsystem, da hele systemet ofte begynder og ender i store byområder og krydser mange af dem undervejs. Derfor er det vigtigt, at vi ikke kun ser på mobilitet i byer fra byernes side, men også inkluderer alle former for transport, herunder fjerntransport.
<P>
Bekæmpelse af klimaændringer, fremme af handel, sikring af energiforsyning, opfyldelse af borgernes mobilitetsbehov, mindskelse af overbelastningsproblemer og håndtering af demografisk ændring er alle spørgsmål af grundlæggende betydning for den europæiske politik, og mobilitet i byer hænger tæt sammen med alle disse udfordringer.
<P>
Det er netop derfor, at Kommissionen fremlagde sin grønbog om mobilitet i byerne i september 2007, og den høring, der fulgte efter vedtagelsen af grønbogen, viste, at der er bred enighed om, at EU har en rolle at spille på dette område. Deres beslutning om grønbogen om mobilitet i byerne, som blev udformet under hr. Reinhard Racks ledelse og vedtaget den 9. juli 2008, opretholder denne konklusion.
<P>
Formålet med grønbogen var at bane vejen for en handlingsplan om mobilitet i byer. Parlamentets beslutning om at gå videre med sin egen handlingsplan inden fremlæggelsen af et forslag fra Kommissionen sender et stærkt politisk signal. Derfor understregede jeg betydningen af hr. Gilles Savarys arbejde som ordfører, da det viser, hvor stor betydning Parlamentet tillægger en opgave, som vi bestemt ikke kan tillade os at forsømme.
<P>
Som De er bekendt med, lægger jeg stor vægt på spørgsmålet om mobilitet i byer og en hurtig vedtagelse af en veludformet handlingsplan. Jeg vil gentage, at dette er planlagt i Kommissionens arbejdsprogram for 2009, og jeg håber, at den vil blive vedtaget så hurtigt som muligt. Hr. Gilles Savary udtrykte det klart i sin tale. Der er en vis modstand inden for de europæiske institutioner, da nogle føler, at en handlingsplan af denne type vil krænke subsidiaritetsprincippet. Det er efter min mening slet ikke tilfældet, især hvis vi ser på den latinske stamme til ordet subsidiaritet, som er subsidium, der betyder "hjælp": Det er vores opgave som europæiske institutioner at hjælpe lokale institutioner med at fungere bedre. At hjælpe nogen betyder ikke at erstatte dem. Det betyder at bidrage til en bedre løsning af problemer!
<P>
Uden at gå i detaljer med forslaget kan jeg bekræfte, at vores handlingsplan vil blive baseret på aktiviteter, som vi har gennemført i nogen tid, og vil integrere disse i en sammenhængende kontekst, så vi opnår den politiske vision, som stadig mangler i den europæiske indsats på området for mobilitet i byer. På den måde vil vi udforme den politiske ramme for fremtidige indgreb i områder, hvor indsats på EU-plan vurderes at være nyttig eller endda essentiel.
<P>
Deres betænkning vil bestemt være et væsentligt bidrag til vores interne drøftelser, og jeg forsikrer Dem om, at vi vil kunne overveje mange af de forslag, den indeholder. Der er naturligvis aspekter og detaljer, som kræver yderligere afklaring eller forhandling. Vi vil undersøge Deres forslag meget nøje, det forsikrer jeg Dem, sammen med henstillingen fra Regionsudvalget, som De har hørt.
<P>
Dagens afstemning er ikke afslutningen på vores dialog om dette. Efterhånden som Kommissionens arbejde skrider frem, vil jeg bevare kontakten med hr. Gilles Savary og andre medlemmer, der har fulgt transportsektoren nøje, så den plan, der vedtages af Kommissionen, bliver i overensstemmelse med det, som Parlamentet vedtager, og bliver præget af ægte kvalitet. Endelig vil jeg igen sige, at vores plan ikke vil vise, at Kommissionen erstatter lokale organer, men blot at Kommissionen vil hjælpe lokale organer med at forbedre deres arbejde ved at dele information og bedste praksis, som vil give borgerne mulighed for at leve bedre og bevæge sig nemmere rundt i byer, uden for byer og på tværs af byer. Jeg takker derfor Parlamentet for dets arbejde og den afstemning, som det gennemfører om denne plan.
<SPEAKER ID="482" NAME="Jean Marie Beaupuy">
ordfører for udtalelsen fra Regionaludviklingsudvalget. - (FR) Hr. formand, hr. kommissær, hr. Gilles Savary, mine damer og herrer! Vi befinder os her i en parlamentarisk forsamling, der har til opgave at stemme om tekster, og vi befinder os frem for alt i en parlamentarisk forsamling, der skal sikre, at tekster gennemføres.
<P>
Vi bemærker i dag, at arbejdet efter Deres forgængers fremragende arbejde i forbindelse med grønbogen og de omkring 400 bidrag, der efterfulgte den, næsten ikke er ført videre, og det er derfor, som De selv bemærkede, interessant, at Parlamentet har fremsat en udtalelse.
<P>
Det er jo naturligt at ville udfylde et vakuum, så når Kommissionen ikke gør dets job, er det Parlamentet, der skal gøre det, og i den henseende må jeg sige - og De har også sagt det, hr. kommissær - at hr. Gilles Savarys arbejde er meget interessant, da han faktisk har givet Dem alt det materiale, De skal bruge for at udarbejde handlingsplanen.
<P>
Jeg mener ikke, at rollerne mellem Kommissionen og Parlamentet byttes om, men vi skal bemærke, at Parlamentet faktisk tildrager sig lidt mere magt, mens Lissabontraktaten endnu ikke er vedtaget.
<P>
Hr. Gilles Savarys arbejde er fantastisk, fordi det igen omhandler en række forslag fra Regionaludviklingsudvalget.
<P>
Vi forventer, at De fremlægger en vejledning under fuld respekt for subsidiaritetsprincippet. Den vil være nyttig. Formålet vil ikke være at begrænse de lokale myndigheder, men at hjælpe dem. Vi forventer, at De fremlægger indikatorer, igen ikke som en begrænsning, men som en støtte. Frem for alt forventer vi, at De fremlægger de elementer, der vedrører transportplaner. I visse lande findes de. I visse lande er de endda obligatoriske, så de er absolut nødvendige.
<P>
Jeg vil give et eksempel. I Urban Housing Intergroup, som jeg har den ære at være formand for, har vi fremhævet de seneste års byvækst: På 10 år har byvæksten dækket Luxembourgs areal tre gange. Hvordan hænger det sammen med vores forhandling i dag? Det har en meget direkte sammenhæng, fordi bybaserede brugere rejser nøjagtig 20 % mere hver dag som følge af byvækst, og mere end 70 % bruger deres egne biler.
<P>
Med alt dette vil jeg sige, at Regionaludviklingsudvalget, når det anmoder Dem om overholde kravene om en integreret tilgang og transportplaner, fastlægger et generelt princip, som De forhåbentlig vil tage højde for i Deres handlingsplan.
<P>
Spørgsmålet er naturligvis allerede blevet drøftet i vores Urban Housing Intergroup, og vi vil på forhånd takke for, at De også her benytter den integrerede tilgang.
<P>
De har endnu ikke besvaret vores spørgsmål i dag, hr. kommissær! De har givet, hvad der på en måde kan kaldes et halvhjertet tilsagn. De har stået ganske fast på princippet, men De har ikke givet os nogen garantier.
<P>
Situationen er alvorlig. Hvorfor? 400 mio. europæere bor i byer, og disse 400 mio. europæere er underlagt levevilkår som disse, der betyder, at de hver dag skal spilde tid i trafikpropper. Vi ved, at disse trafikpropper koster os 1 % af BNP. Samtidig med at vi taler om en genopretningsplan - en økonomisk genopretningsplan - lader vi milliarder af euro gå til spilde.
<P>
Der kræves en hurtigere indsats, fordi disse handlingsplaner om mobilitet i byer er et centralt element i genopretningsplanen, men de er også centrale, hvad angår problemet med klimaændringer, idet 40 % af forureningen forekommer i byerne, som De påpegede. Vi må heller ikke glemme sikkerhedsaspektet, da to ud af tre trafikulykker sker i byer. Når vi ved, at ét dødsfald koster næsten 1 mio. EUR, og ét tilfælde af alvorlig kvæstelse koster mere end 1 mio. EUR, kan vi beregne de økonomiske og menneskelige omkostninger, som udfordringen med mobilitet i byer koster os hvert år.
<P>
Af alle disse praktiske grunde anmoder vi Dem, hr. kommissær, derfor her umiddelbart inden valget til Parlamentet og helst inden afslutningen af denne aftens forhandling om at uddybe Deres forslag og løfter, ikke ved at fremsætte generelle løfter, men ved at forpligte Dem til en handlingsplan - Deres handlingsplan, så vores medborgere vil være mere tilbøjelige til at stemme den 7. juni.
<SPEAKER ID="483" NAME="Reinhard Rack">
for PPE-DE-Gruppen. - (DE) Hr. formand! Jeg beklager ligesom ordføreren, hr. Gilles Savary, at Kommissionen ikke gennemførte den oprindelige plan om en integreret handlingsplan.
<P>
Der er mange gode grunde til, at alle involverede parter lige fra lokale myndigheder til EU forsøger at forbedre transportforholdene i byerne. Vi ved, at de fleste mennesker i Europa bor i byer, og at de nuværende transportforhold er alt andet end optimale. Derfor er der i princippet enighed om at fremsætte integrerede forslag på Parlamentets initiativ vedrørende planen og hr. Gilles Savarys betænkning. Jeg takker ham for hans engagement og hans specifikke forslag.
<P>
Samtidig vil jeg dog gøre det helt klart, at det, som mange frygter eller tror, de bør frygte, ikke vil ske. Der er ingen, der vil tage kommunernes eller de lokale eller regionale myndigheders ret til at organisere trafikforholdene fra dem. Vi ønsker blot fra europæisk side at hjælpe med at sikre, at foranstaltninger iværksættes på grundlag af rimelige fælles regler, hvis en kommune, by eller regional enhed finder det rimeligt. Subsidiaritetsprincippet er ikke i fare. Det, vi vil gøre her, vil hjælpe med at beskytte dette princip.
<P>
Derfor skal vi af hensyn til borgerne fortsat forsøge at sikre, at en borger ikke, når han kører 10 eller 20 km i Europa og tilfældigvis kan komme ind i en trafikdæmpningszone, hvor der gælder helt andre regler end dem, der gælder i hans hjemdistrikt.
<P>
Ingen ønsker at pålægge lokalsamfundene nogen form for overbelastningsafgift eller andre regler, men hvis de anvendes, skal de anvendes inden for en ramme, som borgerne kan genkende. Vi har i mere end 100 år været enige om det fornuftige i en fælles tilgang til trafikskilte. Det bør også være tilfældet på dette område i fremtiden.
<SPEAKER ID="484" NAME="Saïd El Khadraoui">
for PSE-Gruppen. - (NL) Hr. formand! Jeg vil indlede med at takke ordføreren, hr. Gilles Savary, og alle, der har bidraget til slutresultatet, for deres arbejde og navnlig ordføreren for hans vedholdenhed, selv om Kommissionen har angivet, at den i hvert fald indtil videre vil opgive den handlingsplan, vi har krævet så længe.
<P>
Jeg anmoder Kommissionen om at vedtage de henstillinger, vi stemmer om i morgen, og sætte i gang så hurtigt som muligt. Selv om der er et lille mindretal i Parlamentet, og der tilsyneladende også er enkelte i Kommissionen og medlemsstaterne, som mener, at vi skal holde os væk fra alt, hvad der vedrører byer, er det indlysende, at Europa kan sikre merværdi, når det drejer sig om at løse problemer, som er betydelige og fælles.
<P>
Betænkningen indeholder en række interessante forslag. Et indlysende forslag er indsamlingen af information, af sammenlignelige data, som kan hjælpe med at kortlægge problemerne. Andre omfatter udveksling og fremme af sunde idéer, styrkelse af teknologisk innovation, etablering af interoperable systemer og opfordringer til byerne til at udforme mobilitetsplaner og iværksætte foranstaltninger hen imod bæredygtig mobilitet. Disse og andre eksempler vedrører klart forhold, der bør tilrettelægges på europæisk plan for at gøre det bedre at leve i vores byer og gøre dem mere tilgængelige og bæredygtige. Jeg regner derfor med, at Kommissionen vil overtage og tage fat om dette af hensyn til vores borgere.
<SPEAKER ID="485" NAME="Michael Cramer">
for Verts/ALE-Gruppen. - (DE) Hr. formand, mine damer og herrer! Jeg takker også ordføreren.
<P>
Hvad angår klimaændringer, spiller transport inden for byer en central rolle, fordi den tegner sig for 70 % af alle de skadelige emissioner. Kun hvis vi ændrer vores transportpolitik i EU, kan vi opfylde vores egne klimabeskyttelsesmål. Det største potentiale ligger i byer, hvor 90 % af alle bilture er kortere end 6 km, og som derfor repræsenterer en ideel mulighed for at tage en bus eller et tog eller for at cykle eller gå.
<P>
Det glæder os, at flertallet går ind for at give flere EU-penge til byer med over 100 000 indbyggere, som også kan indgive en bæredygtig mobilitetsplan. Vi beklager, at vores forslag om at indføre en generel hastighedsgrænse på 30 km/t med mulighed for, at byerne kan fastsætte højere hastigheder på visse veje i overensstemmelse med subsidiaritetsprincippet, ikke vandt flertal. Dette ville ikke kun være godt for klimaet, det ville også reducere antallet af trafikulykker. Hvert år dør næsten 40 000 mennesker på Europas veje. Det er 40 000 for meget.
<SPEAKER ID="486" NAME="Johannes Blokland">
for IND/DEM-Gruppen. - (NL) Hr. formand! Jeg vil indlede med at takke hr. Gilles Savary for det gode samarbejde. Han har udformet en god betænkning i tæt samarbejde med skyggeordførerne.
<P>
Betænkningen er klar med hensyn til den kendsgerning, at mobilitet i byer er en del af transportsektoren med mange udfordringer og muligheder. Udfordringer, hvad angår de europæiske klimamål, kontrol af trafikbelastning, trafiksikkerhed og brugervenlighed, og muligheder, hvad angår bæredygtig økonomisk udvikling og væksten i flodtransport, som hænger tæt sammen med dette.
<P>
Da betænkningen er fremragende og tager behørigt hensyn til subsidiaritetsprincippet, vil jeg kort tage fat på forbindelsen mellem mobilitet i byer og flodtransport. Bæredygtig økonomisk udvikling i Europa, ikke mindst på transportområdet og i byområder, vil i høj grad afhænge af brugen af flodtransport. Mange europæiske byer har indre vandveje og dermed naturlig kapacitet til at opfylde den stigende efterspørgsel efter transport på en bæredygtig måde. Stigningen i flodtransport kræver, når alt kommer til alt, ingen betydelige infrastrukturinvesteringer, bidrager ikke til trafikbelastning i de europæiske byer og øger ikke miljø- og klimaproblemerne i de europæiske byer, hvis der benyttes rene motorer og rent brændstof. Kapaciteten til flodtransport findes allerede i de europæiske byer, og det skal vi udnytte og fremme.
<P>
Fremtiden for mobilitet i byer hænger derfor tæt sammen med fremtiden for flodtransport. Jeg anmoder derfor Kommissionen om at være særdeles opmærksom på flodtransportens interesser ved udformningen af ny lovgivning om mobilitet i byer.
<SPEAKER ID="487" NAME="Renate Sommer" AFFILIATION="PPE-DE">
- (DE) Hr. formand! Vi har drøftet transport inden for byer i EU i meget lang tid. Hvorfor egentlig? Vi er ikke engang kompetente til det. Begrundelsen for kompetencen var oprindelig, at omkring 80 % af befolkningen bor i byer, og nu ønsker vi at påberåbe os den på grund af klimaændringer.
<P>
Heldigvis kunne vi via vores protester reducere disse ambitioner fra Kommissionens side til en handlingsplan om transport inden for byer. Jeg takker kommissær Tajani for hans indsigt. "Subsidiere" betyder at støtte og ikke at foreskrive, men som italiener ved han det bedre end jeg, en tysker med latin på A-niveau.
<P>
Det vigtige for mig er først og fremmest, at vores betænkning, Parlamentets betænkning, afspejler streng overensstemmelse med principperne om subsidiaritet og proportionalitet. Lovgivningsforanstaltninger på europæisk plan er uantagelige for bytrafik. Støtteforanstaltninger er det, vi går ind for her. Brainstorming og fremme af udveksling af bedste praksis giver mening. Vi behøver ikke alle opfinde cyklen igen. Vores byer har brug for specielt tilpassede løsninger, men de kan kun udarbejdes af lokale aktører, fordi kun de ved, hvad der er behov for.
<P>
Kommunale myndigheder skal tage hensyn til meget forskelligartede situationer, og de skal derfor have tilstrækkeligt råderum, navnlig hvis de skal holde deres hovedgader i live. De er vigtige for en bys attraktion. Det er derfor vigtigt, at vi ikke udelukker private biler, og at vi fokuserer mere på logistikken i byerne. Der skal derfor efter min mening ydes mere støtte til forskning i logistik for detailhandelen i den indre by. Det ville fjerne en del af belastningen fra bycentrene.
<P>
Det er også vigtigt at tage højde for de demografiske ændringer. Vores samfund ældes hele tiden. Krav til mobilitet og boligområder ændres. Hvis vi vil reducere trafikken, skal borgerne kunne få deres daglige nødvendigheder tæt på hjemmet, og det er også en udfordring for detailhandelen. Alt andet vil blot fremme naturen.
<P>
Vi har ikke brug for et observatorium for mobilitet i byerne. Det vil være dyrt og skabe en masse papir, der blot vil blive arkiveret i Bruxelles.
<SPEAKER ID="488" NAME="Maria Eleni Koppa" AFFILIATION="PSE">
- (EL) Hr. formand! Denne betænkning om mobilitet i byer udgør en vigtig del af bæredygtig mobilitet i Europa og en integreret del af strategien for at opnå bæredygtig vækst og opfylde Lissabonmålsætningerne.
<P>
Udfordringen er at vedtage innovative og lovgivningsmæssige foranstaltninger, som i væsentlig grad vil forbedre borgernes livskvalitet i byerne. Det er et faktum, at de europæiske borgeres dagligdag er blevet markant vanskeligere som følge af presset fra transport, belastning, forurening, støj og forringelse af miljøet. Der skal derfor findes en balance mellem ambitionen på den ene side om at udvikle en fælles transportpolitik som en ret til mobilitet og som en vigtig del af den økonomiske vækst og på den anden side en integreret tilgang, der vil forbedre trafikbelastningssituationen og yde et drastisk bidrag til bekæmpelsen af klimaændringer.
<P>
Det vil kort sagt fremme et mere menneskeligt liv. Vi skal udvikle kombinerede transportformer så hurtigt som muligt og give borgerne oplysninger om alle transportnetværk i byerne, så de kan vælge.
<P>
Også jeg vil lykønske ordføreren med hans meget gode og solide betænkning, og jeg vil bede Kommissionen om ikke at spilde mere tid eller flere ressourcer på udformningen af handlingsplanen.
<SPEAKER ID="489" NAME="Mieczysław Edmund Janowski" AFFILIATION="UEN">
- (PL) Hr. formand! Jeg lykønsker hr. Gilles Savary med hans behandling af emnet. Transport er et grundlæggende problem i byområder. Disse problemer reguleres i overensstemmelse med subsidiaritetsprincippet af national og navnlig lokal lovgivning. Vi skal dog anerkende vigtigheden af dette problem, og der skal tilrettelægges særlig hjælp og koordination på europæisk plan. Det vedrører både fremme af gode erfaringer og udbredelse af innovative, tekniske og organisatoriske løsninger.
<P>
Der kræves særlig støtte til intelligente transportsystemer i byområder, som understøtter effektiv trafikstyring og sikkerhed. Her er det nyttigt at kombinere potentialet for transport, informationsteknologi og telekommunikation. Vi har også brug for modale løsninger, der er baseret på brugen af forskellige kollektive transportformer, og som reducerer belastningen i bycentrene. Det er vigtigt, at vi ændrer byplanlægningsmodellerne, så transport inden for byer bliver venligere over for både mennesker og miljø. Jeg støtter også idéen om at etablere et særligt finansielt instrument for mobilitet i byer i de kommende finansielle overslag.
<P>
Vi skal huske, hvad ordføreren understregede, nemlig at næsten 80 % af EU's indbyggere bor i byområder. De spilder meget tid på grund af den dårlige tilrettelæggelse af transport. Lad os ikke spilde den tid.
<SPEAKER ID="490" NAME="Antonio Tajani" LANGUAGE="IT">
Hr. formand, mine damer og herrer! Som svar på dette vil jeg igen understrege, at jeg agter at fremlægge handlingsplanen i 2009.
<P>
Jeg er opmærksom på, at de fleste af medlemmerne ønsker at handle så hurtigt som muligt, men der er - som hr. Saïd El Khadraoui påpegede - retlige indvendinger i flere europæiske institutioner, ikke kun Kommissionen, og vi skal overvinde disse ved at overbevise alle de tvivlende om, at en handlingsplan af denne art ikke, jeg gentager, vil bryde subsidiaritetsprincippet. Jeg siger det igen, for jeg har studeret latin i mange år, og jeg har et særdeles godt kendskab til ordet, som er positivt. Det betyder "at hjælpe".
<P>
Efter dagens forhandling og efter at have læst hr. Gilles Savarys tekst vil vi fortsætte ad denne vej. Jeg tøver ikke, men for at nå vores mål skal vi overbevise mange mennesker, og jeg mener, vi bedst gør dette med stærke politiske, tekniske og også juridiske argumenter. Den tekst, som Parlamentet har udarbejdet, vil bestemt være til stor nytte i indsatsen for at overvinde de indvendinger, som jeg er overbevist om, vi kan overvinde i de næste par måneder. Kommissionen vil derfor give borgerne en handlingsplan, som helt sikkert tager det arbejde, De har udført i de seneste uger og måneder, i betragtning.
<P>
Derfor vil jeg igen takke Dem og understrege mit tilsagn og mit ønske om at gå videre i den retning, min forgænger udstak, og som også Parlamentet har valgt, samtidig med at jeg vil sikre, at beslutningen støttes af så mange mennesker som muligt, så planen kan blive mere effektiv. At vedtage planen blot et par uger tidligere, men uden fuld støtte fra alle parter, er muligvis ikke den bedste metode til at nå de mål, vi alle tror på.
<P>
Jeg mener dog, at vi efter denne forhandling og Parlamentets beslutning vil have opnået betydelige fremskridt, og derfor kan de anmodninger, som flertallet af medlemmerne har fremsat - fordi der under forhandlingen har været forskellige undertoner med hensyn til handlingsplanen - efter min mening bringes til en tilfredsstillende afslutning i de kommende måneder.
<SPEAKER ID="492" NAME="Gilles Savary">
ordfører. - (FR) Fru formand, mine damer og herrer! Jeg vil naturligvis straks berolige fru Renate Sommer i denne forhandling. Der har været mange love her, som har påvirket lokale myndigheder: om indsatsen for at skabe konkurrence mellem "Stadtwerke" - kommunale værker, om forpligtelsen til offentlig tjeneste inden for transportsektoren og om andre direktiver om offentlige kontrakter osv.
<P>
Men det er ikke det, som dette drejer sig om. Dette drejer sig i meget højere grad om subsidiaritet. Det handler ikke om at beslutte, at et lokalråd, en kommune eller et byområde skal omdannes til en 30 km-zone eller skal prioritere togtransport. Jeg har sikret, at vi ikke ender i denne form for forhandling.
<P>
Det spørgsmål, jeg stillede mig selv, var: "Hvad kan EU's merværdi være?" Svaret er for det første EU's ønske om at handle. EU kan ikke lægge spørgsmålet om mobilitet i byer til side i den selv samme måned - december 2008 - hvor den fastlægger en særdeles ambitiøs klimaplan takket være fru Merkel og hr. Sarkozy.
<P>
Hvordan kan vi iværksætte en "tre gange 20"klimaplan og sige: "Jeg interesserer mig ikke for miljøet i byer", når sidstnævnte har den største indvirkning på klimaændringerne?
<P>
Det er et spørgsmål om politisk overensstemmelse - europæisk politisk overensstemmelse - da vi sammen med regeringerne havde accepteret at iværksætte klimaplanen. Der er et berettiget behov for at fokusere på bymiljøet, og vi kan ikke undgå det, hverken på transportområdet eller på andre områder.
<P>
Ja, vi skal sikre, at de lokale myndigheder træffer suveræne beslutninger. De er tættere på os. Vi kan dog sikre, at de mødes med hinanden, og at de udveksler bedste praksis og information.
<P>
Vi kan sikre, at de opfordres til at gennemføre byudviklingsplaner, hvilket er noget, de ikke alle har kunnet gøre.
<P>
Vi kan sikre, at de integrerer alle transportformer: blød transport, offentlig transport, flodtransport - hr. Johannes Blokland har ret - og togtransport.
<P>
Vi kan sikre, at de gør bytransport mere attraktiv for brugerne.
<P>
Det er, hvad vi sigter mod, og derfor ønsker vi et finansielt instrument. Der er Marco Polo, som motiverer til anvendelsen af kombineret transport. Der er URBAN-programmerne. Vi har adskillige europæiske programmer, der skaber incitamenter. Vi opfinder dem ikke denne gang. Dette har været i gang i årevis.
<P>
Uden forøgelse bør de kommende finansielle overslag omdirigeres hen imod transport inden for byer. Det er vores forslag.
<P>
Endelig vil jeg sige til hr. Antonio Tajani, undskyld mig, fru formand, men jeg er ordføreren, at han - hvis vi opnår et stort flertal i morgen, kan gå tilbage til Kommissionen og sige: "Jeg tror, vi skal gøre noget, fordi vi har retten til det, og fordi Parlamentet ikke har handlet alene".
<P>
(Bifald)
<SPEAKER ID="493" NAME="Formanden">
Forhandlingen er afsluttet.
<P>
Afstemningen finder sted i morgen.
<P>
Skriftlige erklæringer (artikel 142)
<SPEAKER ID="494" NAME="Marian-Jean Marinescu  " LANGUAGE="RO">
Europæiske borgeres livskvalitet afhænger direkte af, at transport i byområder forbedres og gøres grønnere. Derfor er det afgørende at gøre transport tilgængelig og støtte interoperabilitet. Samtidig er investeringer i disse typer af offentlige projekter en effektiv metode til at investere midlerne fra de europæiske og nationale økonomiske genopretningsplaner. Denne tilgang handler det om at fokusere på borgerne i deres dobbelt rolle som arbejdstagere - gennem skabelsen af nye arbejdspladser - og parter, der begunstiges af transporttjenester og miljøforbedringer.
<P>
Adskillige europæiske initiativer og henstillinger om forbedringer af mobilitet i byer kræver dog en integreret tilgang. Overholdelse af subsidiaritetsprincippet udelukker ikke behovet for at gennemføre en ensartet retlig ramme og skabe en fælles referenceramme, som omfatter både integrerede henstillinger og et omfattende sæt eksempler på god praksis.
<P>
Som følge heraf vil de lokale myndigheder, som er direkte ansvarlige for dette område, få både mulighed og interesse for at styrke deres samarbejde med alle, der ønsker bæredygtig udvikling af transportområdet på lokalt og regionalt plan.
<P>
Jeg opfordrer også Kommissionen til omgående at udforme handlingsplanen for mobilitet i byer for at sætte skub i den ensartede integration af denne sektor som en del af det europæiske transportnetværk som helhed.
<SPEAKER ID="495" NAME="Dushana Zdravkova  " LANGUAGE="BG">
De eksisterende teknologier og metoder til passagerbefordring og godstransport i byområder har nået deres absolutte grænse. Mindre europæiske byer er allerede ved at blive kvalt af biltrafik. For at forbedre borgernes livskvalitet skal vi sætte skub i udviklingen og gennemførelsen af videnskabelig forskning og innovation på området for mobilitet i byer. Kanalisering af ressourcer til en udvidelse af den eksisterende infrastruktur alene vil bestemt ikke hjælpe os med at bekæmpe den voksende krise. Vi skal finde nye, "intelligente" løsninger for at håndtere både de aktuelle og fremtidige problemer med transport inden for byer. Derfor glæder jeg mig over forslaget om at udvikle en ny generation af CIVITAS-programmet, da vi efter min mening skal fokusere på at udvikle næstegenerationsinformationsteknologi for at styre trafikstrømmene.
<P>
De senere års integrerede planlægningstilgang anvendes relativt bredt i forbindelse med udformningen af byplaner for de større byer i Europa.
<P>
Oprettelsen og finansieringen af en permanent europæisk struktur, som vil samle og udbrede god praksis på dette område, og som vil fremme dialogen mellem berørte parter i alle regioner i EU, vil markere et nyt og vigtigt skridt hen imod fremme af bæredygtig mobilitet i byområder.
