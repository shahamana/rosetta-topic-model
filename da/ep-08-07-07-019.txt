<CHAPTER ID="019">
Fælles godkendelsesprocedure for fødevaretilsætningsstoffer, fødevareenzymer og fødevarearomaer - Fødevaretilsætningsstoffer - Aromaer og fødevareingredienser med aromagivende egenskaber - Fødevareenzymer (forhandling)
<SPEAKER ID="165" NAME="Formanden">
Næste punkt på dagsordenen er forhandling under ét om
<P>
indstilling ved andenbehandling fra Udvalget om Miljø, Folkesundhed og Fødevaresikkerhed om fælles om Rådets fælles holdning med henblik på vedtagelse af Europa-Parlamentets og Rådets forordning om en fælles godkendelsesprocedure for fødevaretilsætningsstoffer, fødevareenzymer og fødevarearomaer (16673/2/2007 - C6-0138/2008 - (Ordfører: Åsa Westlund),
<P>
indstilling ved andenbehandling fra Udvalget om Miljø, Folkesundhed og Fødevaresikkerhed om om Rådets fælles holdning med henblik på vedtagelse af Europa-Parlamentets og Rådets forordning om fødevaretilsætningsstoffer (16675/2/2007 - C6-0141/2008 - (Ordfører: Åsa Westlund),
<P>
indstilling ved andenbehandling fra Udvalget om Miljø, Folkesundhed og Fødevaresikkerhed om om Rådets fælles holdning med henblik på vedtagelse af Europa-Parlamentets og Rådets forordning om aromaer og visse fødevareingredienser med aromagivende egenskaber til anvendelse i fødevarer og om ændring af Rådets forordning (EØF) nr. 1576/89 og forordning (EØF) nr. 1601/91, forordning (EF) nr. 2232/96 og direktiv 2000/13/EF (16677/3/2007 - C6-0139/2008 - (Ordfører: Mojca Drčar Murko) og
<P>
indstilling ved andenbehandling fra Udvalget om Miljø, Folkesundhed og Fødevaresikkerhed om om Rådets fælles holdning med henblik på vedtagelse af Europa-Parlamentets og Rådets forordning om fødevareenzymer og om ændring af Rådets direktiv 83/417/EØF, Rådets forordning (EF) nr. 1493/1999, direktiv 2000/13/EF, Rådets direktiv 2001/122/EF og forordning (EF) nr. 258/97 (16676/1/2007 - C6-0140/2008 - (Ordfører Avril Doyle).
<SPEAKER ID="166" NAME="Åsa Westlund">
ordfører. - (SV) Hr. formand! Jeg vil gerne starte med at sige tak til Kommissionen, kommissær Vassiliou og hendes altid hjælpsomme stab, det slovenske formandskab, Ministerrådet, mine ordførerkollegaer, Avril Doyle og Mojca Drčar Murko, og selvfølgelig mine skyggeordførere fra alle partier for et fremragende samarbejde gennem de år, hvor vi har arbejdet med disse anliggender.
<P>
Jeg er glad for, at vi nu er nået til et kompromis, som betyder forenkling for industrien og på samme tid forbedrer forbrugerbeskyttelsen på en række områder. Tidligere var allergiramte eksempelvis slet ikke nævnt i lovgivningen. Det vil de blive, hvis vi godkender kompromiset i morgen. Det vil således i fremtiden blive nemmere at tage hensyn til, hvordan allergiramte påvirkes af tilsætningsstoffer.
<P>
Jeg er også stolt over, at vi fra Parlamentets side har sikret tre ændringer til de nye bestemmelser. Den første vedrører de såkaldte azofarvestoffer. Disse findes i f.eks. læskedrikke og slik, trods det faktum at det videnskabeligt er blevet påvist, at nogle typer azofarvestoffer kan gøre børn hyperaktive. Det var derfor vigtigt for mig og Parlamentets Udvalg om Miljø, Folkesundhed og Fødevaresikkerhed at få indført forbud mod disse stoffer. Vi lykkedes ikke med dette, fordi medlemsstaterne stærkt er imod både et forbud og speciel mærkning. Trods modstanden fik vi i det mindste et løfte om, at fødevarer, som indeholder disse azofarvestoffer, skal medfølges af en tydelig advarselstekst.
<P>
Den anden ændring vedrører den miljømæssige virkning af tilsætningsstoffer. Som eksempel på tilsætningsstoffernes potentielle virkning på miljøet kan tages sødestoffet sucralose. Sucralose er blevet påvist at passere lige gennem kroppen og bliver ikke behandlet i vores kloaksystemer. Hvis kompromiset bliver vedtaget, vil det stå klart, at vi bliver nødt til at tage hensyn til miljøet, når vi træffer beslutninger om tilsætningsstoffer.
<P>
Den tredje ændring vedrører nanoteknologi. I kompromiset indgår, at hvis et tilsætningsstof, som allerede er blevet godkendt, ændres med nanoteknologi, skal det anses for at være et nyt tilsætningsstof og underlægges en ny godkendelsesprocedure.
<P>
Hvad angår forordningerne om den fælles godkendelsesprocedure, vil jeg for det første byde det faktum velkommen, at vi nu får en sådan fælles procedure. For det andet var det vigtigt at sikre, at EFSA får tilstrækkelig tid til evalueringerne af de forskellige stoffer.
<P>
De Grønne har stillet et ændringsforslag om at forbyde azofarvestoffer, som således går imod kompromiset med Rådet om tilsætningsstoffer. Ved at gøre sådan sætter de alle de nævnte forbedringer på spil, herunder en speciel advarselstekst med hensyn til azofarvestofferne. Jeg ville gerne have set et forbud, men det er ikke muligt at få det godkendt af Ministerrådet. Jeg hælder derfor til at stemme imod et forbud, da vi ellers risikerer hverken at opnå et forbud eller en advarselstekst, hvilket virkelig ikke vil være i børnenes interesse.
<P>
Til sidst vil jeg opfordre alle medlemmer af kammeret her til at støtte kompromiset i morgen og stemme imod alle andre ændringsforslag.
<SPEAKER ID="167" NAME="Mojca Drčar Murko">
ordfører. - Hr. formand! Aromaer er defineret som tilsætning af lugt eller smag i fødevarer og er for det meste en blanding af en lang række af aromatiske præparater.
<P>
Europa-Parlamentet insisterede på ændringsforslag, som det mente ville være grundlag for en balanceret og anvendelig lovgivning, som tager hensyn til den videnskabelige og teknologiske udvikling. Det er kendt, at Rådet og Europa-Parlamentet havde forskellig holdning til krydderurter og krydderier. Parlamentet mente ikke, at det hævet over enhver tvivl endnu er blevet påvist, at færdigretter med forekomst af visse naturlige, uønskede forbindelser har det samme toksikologiske potentiale, som når de testes enkeltvis. Krydderurter og krydderier har været brugt siden umindelige tider uden kendskab til skadelige virkninger.
<P>
Som ordfører ønskede jeg ikke en fuldstændig fritagelse af krydderurter og krydderier fra grænseværdierne i bilag III. Passende dispensationer var kun ønsket i de tilfælde, hvor de videnskabelige beviser ikke var fuldstændig, og derfor er situationen muligvis endnu ikke til en harmonisering på europæisk niveau.
<P>
Kompromiset fra andenbehandlingen bestod derfor af behørige garantier for nogle krydderurter og krydderier, som fritog dem fra grænseværdierne i bilag III. Dette hjælper med at fastholde grænseværdierne, som Rådet har foreslået: fire ud af 11 rensede aktivstoffer og ca. 30 ud af 40 fødevarekategorier. Dette er det bedste, som kunne opnås, og jeg beder derfor Europa-Parlamentet om at stemme for det.
<P>
Som individuelt parlamentsmedlem har jeg dog stadig nogle bekymringer, som jeg håber, at Kommissionen vil tage hensyn til i implementeringsfasen. Kompromiset i fodnoten gælder ikke, når krydderurter og krydderier forekommer sammen med aromaer i sammensatte fødevarer. Den utilsigtede effekt af dette kunne være, at fødevareindustrien vil bevæge sig væk fra krydderurter og krydderier, da ekstrakter og aromaer er meget nemmere at standardisere. På grund af det varierende niveau af aktivstoffer i krydderurter og krydderier vil fødevareproducenterne blive nødt til at ændre deres opskrifter fra portion til portion, og dette ville være meget kostbart. Krydderurte- og krydderiindustrien kunne endda helt blive ødelagt på det europæiske marked.
<P>
Dette må ikke ske, da de europæiske forbrugere ikke ønsker sådan en begrænsning af deres rettigheder til at vælge såvel af hensyn til folkesundheden. Forbrugeren vil i dette tilfælde paradoksalt forbruge et højere niveau af aromaer, som ifølge det såkaldte renhedshierarki er tættere på de skadelige aktivstoffer end krydderurter og krydderier. Jeg ville værdsætte, hvis kommissæren kunne forsikre mig om, at en mulig negativ udvikling vil blive behørigt overvåget og stoppet om nødvendigt.
<SPEAKER ID="168" NAME="Pilar Ayuso" LANGUAGE="ES">
Hr. formand! Jeg vil tale på vegne af ordføreren, fru Doyle. Jeg undskylder på hendes vegne, at hun ikke kunne være her, da hun er på vej til Strasbourg. Fru Doyle hilser kompromiset med Rådet om pakken vedrørende fødevareforbedringsmidler velkommen, hvilket er så vigtigt.
<P>
Enzymer tilsættes fødevarer for at udføre en lang række teknologiske funktioner i fremstillingen, forarbejdningen, forberedelsen, behandlingen, pakningen, transporten eller opbevaringen af sådanne fødevarer. De anvendes mest inden for bagning, ølproduktion, osteproduktion og produktionen af alkoholiske og andre drikkevarer. De spiller en stadig væsentligere rolle i fødevareproduktionen og kan bruges som et alternativ til kemikalier for at forbedre teksturen, udseendet, næringsværdien og smagen af fødevarerne. De hjælper også i bestemte fremstillingsprocesser.
<P>
Dette forslag er faktisk det første stykke specifikke EU-lovgivning rettet mod fødevareenzymer. Der er i øjeblikket ingen harmoniserede regler på fællesskabsplan, som kontrollerer brugen af enzymer, hvilket ikke kun skaber hindringer for handel og mangel på juridisk sikkerhed, men også forskellig niveau af forbrugerbeskyttelse i de 27 medlemslande. Kun tre medlemslande har deres egen vurderingsprocedure, Det Forenede Kongerige Storbritannien, Frankrig og Danmark.
<P>
Under den nye lovgivning, som vi skal stemme om i morgen, vil der etableres harmoniserede regler i EU for vurdering, godkendelse og kontrol af enzymer anvendt i fødevarer.
<P>
Ordføreren mener, at alt dette er yderst vigtigt, da fødevaresikkerhed og forbrugervalg vil blive forbedret, og forbrugerne vil få mere information om, hvad der er i de fødevarer, som de spiser.
<P>
Hun hilser især det faktum velkommen, at Rådet er blevet enigt om, at de to godkendelsesprocedurer for ethvert stof fremstillet af genetisk modificerede organismer kan udføres samtidig, således at en dobbelt godkendelse af disse produkter undgås.
<P>
Hun er også meget tilfreds med, at Rådet har efterkommet Parlamentets ønske om at have et fælles retsgrundlag, nemlig EF-traktatens artikel 95 om det indre marked, i overensstemmelse med hendes ændringsforslag stillet under førstebehandlingen. Det er også især nyttigt for industrien, at Rådet har fastsat en etårig overgangsperiode fra ikrafttrædelsesdatoen for den forslåede forordning, hvor fødevarer, som lovligt er markedsført og mærket i det år, kan sælges op til sidste holdbarhedsdato eller udløbsdato.
<P>
Som afslutning vil ordføreren gerne sige tak til sine kolleger for deres støtte og samarbejde, især fru Westlund og fru Drčar Murko og alle skyggeordførerne såvel som det slovenske formandskab for deres hårde arbejde. Vi har succesfuldt koordineret fire lovgivningsmæssige forslag, og vi vil derfor styrke det indre marked på dette område, hvilket fremmer europæisk innovation og konkurrenceevne og på samme tid sikrer et højt niveau inden for fødevaresikkerhed og miljøbeskyttelse.
<SPEAKER ID="169" NAME="Androula Vassiliou" LANGUAGE="EN">
Hr. formand! Som det første vil jeg gerne sige tak til Parlamentet og især de tre ordførere - fru Drčar Murko, fru Doyle og fru Westlund - for de betydelige bidrag, de har ydet, og den tid, de har ofret på denne vigtige lovgivningspakke. Især værdsætter jeg deres indsats for at holde forslagene sammen til en pakke, hvorved der er opnået en konsistent tilgang til disse ensartede sager.
<P>
Denne lovgivningspakke bidrager væsentligt til Kommissionens forenklingsprogram. Den sørger for harmonisering inden for de respektive områder og fremmer også konsistens mellem de tre områder. Den fælles godkendelsesprocedure vil skabe et system for vurdering og godkendelse af tilsætningsstoffer, enzymer og aromaer på en konsistent måde.
<P>
Dette er yderst vigtigt for forbrugersikkerheden og fødevareindustriens konkurrenceevne. De erhvervsdrivende vil især drage fuld fordel af en centraliseret, gennemsigtig og tidsbegrænset procedure.
<P>
Med hensyn til forslaget om fødevaretilsætningsstoffer er forordningen om disse stoffer vigtig for at sikre fødevaresikkerheden og samt sikre, at forbrugerne ikke vildledes. Disse kriterier er sammen med bevisførelsen af det teknologiske behov for anvendelsen af fødevaretilsætningsstoffer vigtige forudsætninger for anvendelsen af fødevaretilsætningsstoffer. Selv om disse principper er etableret i den nuværende lovgivning, så byder jeg de ændringer og yderligere præciseringer velkommen, som er blevet introduceret for at styrke disse vigtige aspekter. Det er også et krav, at lovgivningen holdes opdateret med hensyn til den videnskabelige og teknologiske udvikling.
<P>
I denne henseende kan jeg især støtte ændringsforslaget, som er blevet fremlagt efter EFSA's evaluering af resultaterne fra Southamptonundersøgelsen. Disse vil kræve mærkning af de mulige skadelige virkninger på børns adfærd, som er blevet forbundet med visse fødevarefarvestoffer. Denne mærkning vil sikre, at tilstrækkelig information bliver givet til de forbrugere, som måtte ønske at undgå disse farvestoffer.
<P>
Under diskussionen af dette forslag har der også været udvist bekymring for de mulige allergifremkaldende virkninger af nogle fødevarefarvestoffer, som normalt kendes som "azofarvestoffer". Specifikke procedurer og lovgivning gælder potentielle allergifremkaldende fødevarer, og jeg kan derfor med al tydelighed fastslå, at Kommissionen vil bede Den Europæiske Fødevaresikkerhedsautoritet om udtrykkeligt at tage fat på azofarvernes mulige allergifremkaldende virkninger i deres reevaluering af disse fødevaretilsætningsstoffer. Hvis det bliver nødvendigt som resultat af denne reevaluering, vil Kommissionen overveje at tage behørig handling over for Europa-Parlamentet for at ændre bilag III, del A og Rådets direktiv 2000/13/EF for at give tilstrækkelig information til forbrugere, som lider af fødevareallergi.
<P>
Med hensyn til enzymer så er enzymer traditionelt blevet brugt i fremstillingen af fødevarer som brød, ost, øl og vin. Enzymer kan forbedre fødevarernes tekstur, udseende og næringsværdi og kan bruges som alternativ til kemikaliebaseret teknologi. Indtil nu er lovgivningen af fødevareenzymer ikke blevet fuldt harmoniseret i EU, og som konsekvens har manglen på harmonisering skabt en barriere for handel og forhindret vækst på dette område.
<P>
Denne forordnings succesfulde konklusion vil bygge bro over den nuværende lovgivningsmæssige kløft ved at skabe harmoniserede regler for videnskabelig evaluering, godkendelse og anvendelse af fødevareenzymer inden for Fællesskabet.
<P>
Jeg vil gerne byde de ændringer velkommen, som styrker forsigtighedsprincippet og kriteriet om ikke at vildlede forbrugeren, hvilke er de underliggende principper i den foreslåede forordning. Jeg byder også den ændring velkommen, som yderligere præciserer samspillet mellem forordningen om enzymer og lovgivningen om genetisk modificerede fødevarer og foder.
<P>
Med hensyn til aromaer så giver forslaget en høj beskyttelse for forbrugeren, samtidig med at det tillader industrien at fortsætte med at udvikle nye aromaer og nye anvendelsesmuligheder for at imødekomme den stigende forbrugerefterspørgsel efter mere praktiske fødevarer. Rammen vil gøre den europæiske industri i stand til at fastholde og konsolidere sin førende position på det globale marked.
<P>
Aromaer er brugt til at bibringe eller modificere lugten og/eller smagen af fødevarer til fordel for forbrugeren. Anvendelsen af aromaer må ikke vildlede forbrugeren om beskaffenheden eller kvaliteten af hans eller hendes fødevarer. De nye regler for mærkning af aromaer vil absolut give forbrugeren bedre information og hjælpe med at undgå, at forbrugeren bliver vildledt.
<P>
Under diskussionerne var der delte meninger om behovet for at inkludere krydderier og krydderurter i forordningen. Kommissionen byder den opnåede aftale velkommen, som vil styrke forbrugerbeskyttelse og samtidig tage hensyn til mulige virkninger ved traditionel brug.
<P>
Jeg har omhyggeligt lyttet til fru Drčar Murko, og jeg ønsker at forsikre hende om og også bekræfte, at Kommissionen fra ikrafttrædelsen af forordningen omhyggeligt vil overvåge udviklingen, på baggrund af informationer fra medlemslandene, i brugen af krydderier og krydderurter og naturlige aromaekstrakter. Med denne information og under hensyntagen til den seneste videnskabelige udvikling inden for toksikologi og forbrugereksponering vil den, hvis nødvendigt, fremlægge ændringsforslag til bilag III, del B.
<SPEAKER ID="170" NAME="Pilar Ayuso" LANGUAGE="ES">
Hr. formand! Fru kommissær! Jeg taler nu på mine egne vegne, og jeg vil gerne starte med at lykønske ordføreren, fru Drčar Murko, for hendes hårde arbejde og de andre skygge ordførere såvel som det slovenske formandskab og Kommissionen for at være parate til at forhandle for at nå til enighed under andenbehandlingen af denne betænkning. Jeg vil også gerne takke ordførerne for de andre betænkninger i denne pakke, fru Westlund og fru Doyle såvel som skyggeordførerne for deres hjælp og samarbejde til at søge løsninger på de horisontale problemer, som er opstået ved disse forslag.
<P>
Det mest kontroversielle spørgsmål, som fra starten af debatten er blevet rejst i dette forslag om aromaer, har været de biologiske aktivstoffer, som naturligt findes i krydderurter og krydderier, og som udgjorde et stort problem for producenterne af krydderurter og krydderier, da de mente, at de ikke kunne overholde forslagets krav på grund af deres produkters specielle beskaffenhed: forskellige høststeder, forskellige tider på året, hvor de høstes, spisevaner i de forskellige lande osv.
<P>
Vedrørende dette aspekt vil jeg gerne sige, at det, som Gruppen for Det Europæiske Folkeparti (Kristelige Demokrater) og De Europæiske Demokrater siden starten har sigtet efter, har været forbrugerbeskyttelse. Jeg synes derfor, at det er positivt, at der er opnået enighed mellem Rådet og Kommissionen, at de maksimale grænseværdier ikke skal gælde visse stoffer, hvor en sammensat fødevare ikke indeholder tilsatte aromaer, og de eneste tilsatte fødevareingredienser med aromagivende egenskaber er friske, tørrede eller frosne krydderurter eller krydderier.
<P>
Som afslutning vil jeg gerne byde det faktum velkommen, at disse lovgivningsforslag til pakken vedrørende fødevareforbedringsmidler vil blive sat under afstemning i morgen, fordi de ikke kun vil bringe lovgivningen ajour, men det vil også være muligt at vurdere risiciene ved markedsføring af aromaer, som vil give en hel del beskyttelse for de europæiske forbrugere.
<SPEAKER ID="171" NAME="Edite Estrela" LANGUAGE="PT">
Hr. formand! Fru kommissær! Som det første, og på vegne af De Europæiske Socialdemokraters Gruppe, vil jeg gerne lykønske ordføreren for hendes arbejde for at forsøge at nå til enighed med skyggeordførerne og for indsatsen for at forsøge at nå den ønskede aftale mellem parterne.
<P>
Forslaget til en forordning om aromaer sigter mod at præcisere og opdatere reglerne om anvendelsen af aromaer og fødevareingredienser med aromagivende egenskaber, hvor der tages hensyn til de teknologiske og videnskabelige fremskridt inden for området aromaer, udviklingen i EU's fødevarelovgivning og på samme tid menneskers krav på sundhedsbeskyttelse.
<P>
Forordningen fastlægger de almindelige betingelser for anvendelsen af aromaer eller fødevareingredienser med aromagivende egenskaber: Den indeholder en klar definition af aromaer, almindelige regler for deres anvendelse, regler for mærkning og maksimale grænseværdier for stoffer, som udgør en sundhedsrisiko. Kompromiset, som blev nået under andenbehandlingen, er et resultat af et samarbejde mellem Kommissionen, Rådet og Parlamentet. Adskillige møder er blevet afholdt, de mere kontroversielle punkter har været genstand for forhandling, og der har været indrømmelser fra alle sider. Aftalen afspejler ikke desto mindre principperne fra de forskellige ændringsforslag fremsat af Parlamentet, som tager hensyn til to nøgleformål: informere forbrugere og beskytte deres interesser samt beskytte den offentlige sundhed.
<P>
Aromaer og aromastoffer skal være forsvarlige, og deres anvendelse må ikke vildlede forbrugerne. I denne kontekst fastlægger den nye lovgivning maksimale grænseværdier for visse stoffer i aromaer og fødevareingredienser med aromagivende egenskaber, som kan være potentielt giftige og udgøre en risiko for sundheden, når Den Europæiske Fødevaresikkerhedsautoritets videnskabelige skøn tages i betragtning. Disse maksimale grænseværdier gælder ikke de tre stoffer estragol, safrol og methyleugenol, når de findes i sammensatte fødevarer, som ikke har fået tilsat aromaer og kun fødevareingredienser med aromagivende egenskaber i form af krydderurter og/eller krydderier. Denne undtagelse skal ikke desto mindre revurderes, hvis nye videnskabelige beviser kommer frem i lyset, som beviser, at deres indtagelse udgør en sundhedsfare.
<P>
Begrebet naturlig er stadig forvirrende for forbrugerne, men det nye forslag om mærkning af naturlige aromaer stemmer mere effektivt overens med forbrugernes forventninger, da brugen af ordet naturlig er begrænset til aromaer, som stammer fra naturlige aromastoffer, hvor mindst 95 % af aromastofferne skal komme fra naturlige aromastoffer.
<SPEAKER ID="172" NAME="Mojca Drčar Murko" LANGUAGE="EN">
Hr. formand! Hvad angår forordningen om tilsætningsstoffer, så hilste min gruppe dette forslag om at modernisere og harmonisere europæisk lovgivning velkommen og støttede ordføreren fru Westlund i hendes bestræbelser på at sikre en bæredygtig beskyttelse af forbrugerne og deres sundhed, især de udsatte grupper af befolkningen.
<P>
Det er et faktum her i livet, at fødevareproducenterne reagerer på den stigende efterspørgsel ved regelmæssig udvikling af nye produkter, og deres forskellighed opnås for det meste ved at tilsætte tilsætningsstoffer. Lovgivningen på fødevareområdet bør være afbalanceret, mens den tjener den offentlige sundhed og garanterer lige spillerum for fødevareproducenterne.
<P>
Dette princip er simpelt, men der er tydeligvis mange fortolkninger af det. Hvor kan vi opnå en væsentlig gevinst med hensyn til folkesundheden, men på samme tid ikke lægge en dæmper på den teknologiske udvikling i den europæiske fødevareproduktion?
<P>
Vi blev efter min mening enige om forsvarlige ændringsforslag - som sigter mod at værne om forbrugernes interesser, især med henblik på tydelig mærkning - men vi ønskede også at bidrage til at øge forbrugerbevidstheden. Jeg er overbevidst om, at informative, opmærksomme forbrugere i høj grad kan påvirke produktionen af færdiglavede fødevarer i EU. Vi støttede de ændringsforslag, som sigtede mod at styrke Kommissionens forslag på især tre områder: involvering i godkendelsesproceduren af tilsætningsstoffer, gennemsigtighed i godkendelsesproceduren og specifikke betingelser for godkendelse.
<SPEAKER ID="173" NAME="Carl Schlyter">
for Verts/ALE-Gruppen. - (SV) Hr. formand! Vores vælgere ønsker gode, forsvarlige fødevarer, som de kan stole på. Opnår de det med disse forordninger? Parlamentet har haft succes med at få nogle forbedringer godkendt. Det, som jeg personligt er meget glad for, er, at især nanoteknologi endelig vil blive reguleret og ikke længere kan listes ud på markedet uden passende sikkerhedskontrol. Indbefatningen af miljøet som et af kriterierne for godkendelse af tilsætningsstoffer er en forbedring. Det faktum, at tilstedeværelsen af azofarvestoffer skal vises på mærkningen, er en forbedring. Så der er nogle ting, som man kan glæde sig over. Desuden om punktet aromaer er det lykkedes Parlamentet at sikre, at naturlige aromatiserede produkter ikke vil blive helt ugunstigt stillet til fordel for produkter fra den kunstige aromastofindustri.
<P>
Trods dette er jeg overrasket over, at Rådet går imod sine vælgeres ønsker. Hvordan kan vores regeringer aktivt gå imod en tekst, som siger, at tilsætningsstoffer ikke må vildlede forbrugere til at tro, at en fødevare indeholder andre ingredienser end dem, den faktisk gør? Hvordan kan de aktivt gå imod dette? Ministrene går aktivt imod det begreb, at der skal være en særlig grund til, at farvestoffer må bruges i ellers farveløse stoffer. Ministerrådet går aktivt imod at lave et forbud mod azofarvestoffer. De gik aktivt imod et krav om, at produktetiketter skal vise, hvis konserveringsmidler, som indeholder pesticider, er brugt, så forbrugerne gøres opmærksomme på dette.
<P>
Jeg tror, at hvis vi vedtager De Grønnes forslag om et forbud imod azofarvestoffer i produkter til børn, så vil vi tvinge Rådet til at forsvare sin holdning i en offentlig debat. Når alt kommer til alt, så er det nemt for Rådet at fastholde sin holdning til sådanne anliggender, når forhandlingerne med os foregår bag lukkede døre, men hvilken regering vil godkende tilsætningsstoffer, som vi ved fører til hyperaktivitet hos børn, og som vi har en god grund til at mistænke for at være allergifremkaldende hos børn? Jeg undrer mig over, hvorvidt Kommissionen kunne gå direkte til et forbud. Farvestoffer er, når alt kommer til alt, næppe uundværlige og uerstattelige tilsætningsstoffer. Der er desuden andre farvestoffer end azofarvestofferne. Hvis vi insisterer på at bruge forsigtighedsprincippet, så snart EFSA har påvist, at der er allergirisiko og forhøjet allergirisiko, er alt vi behøver at gøre at forbyde dem. Herefter behøver vi ikke længere at diskutere azofarvestoffer.
<SPEAKER ID="174" NAME="Kartika Tamara Liotard" LANGUAGE="NL">
Hr. formand! Jeg vil gerne starte med at udtrykke min oprigtige tak til ordførerne og skyggeordførerne for deres samarbejde vedrørende dette utaknemmelige arbejde, som det har været. Slutresultatet er måske ikke helt, som jeg gerne ville have haft det, men jeg mener, at det repræsenterer det bedste, som kunne opnås under disse politiske betingelser.
<P>
Som jeg ser det, går der to ting foran i alle disse sagsakter: maksimal forbrugerbeskyttelse og fuldstændig gennemsigtighed. Så vidt jeg ved, er økonomiske interesser helt sekundære i forhold til disse to nøglekoncepter. Maksimal forbrugerbeskyttelse betyder systematisk brug af forsigtighedsprincippet. Hvis det ikke med 100 % sikkerhed vides, hvorvidt noget er sikkert, så skal der ikke gives markedsgodkendelse. Vildledning af forbrugeren på købstidspunktet skal også undgås for enhver pris. Maksimal gennemsigtighed betyder, at vi ikke bukker under for pres fra multinationale fødevareselskaber for at holde deres formler og produktionsmetoder hemmelige. Forbrugerne har ret til at vide, præcis hvad der er i deres fødevarer og de omstændigheder, hvorpå de er blevet fremstillet.
<P>
Vurderer man de fire betænkninger i lyset af disse to principper, så bemærker jeg, at selv om de ikke altid er perfekte, så repræsenterer de en klar forbedring af de oprindelige forslag. De tilgodeser forbrugerbeskyttelse og gennemsigtighed, og derfor vil jeg støtte kompromiserne. Det er en skam, at vi ikke også var i stand til direkte at regulere genetisk modificeret mærkning.
<P>
Jeg vil gerne tilføje en ting mere som afsluttende bemærkning. Jeg synes, at det er meget usædvanligt, at Kommissionen i nye forslag introducerer en fælles procedure, selv før den har Parlamentets godkendelse, som f.eks. nye levnedsmidler. Dette forekommer mig ikke, som om der vises særlig stor respekt for europæisk demokrati for at sige det mildt.
<SPEAKER ID="175" NAME="Irena Belohorská" AFFILIATION="NI">
(SK) Hr. formand! Jeg vil gerne først omtale arbejdet fra fru Doyle og takke hende for hendes forsøg på at frembringe et afbalanceret dokument, som hovedsagelig er tiltænkt at skulle beskytte borgernes sundhed.
<P>
Fødevareenzymer findes i mange produkter, som hver dag forbruges af alle samfundslag, såsom rundstykker og brød. Det er derfor meget vigtigt at overvåge produktionen. Det er også meget vigtigt at sikre, at de er uskadelige for sundheden og at harmonisere denne kontrol i hele EU.
<P>
Det er meget vigtigt at vinde tilliden fra EU's borgere i forberedelsen af europæiske direktiver, især i en tid, hvor Europa er rystet af skandalen om "genanvendelsen af rådden ost". For at forhindre at en lignende situation opstår, skal vi ikke kun fokusere på udarbejdelsen af et direktiv, men frem for alt overvåge implementeringen af det i de forskellige medlemsstater. Eftersom vi ved, at op til 80 % af fødevareenzymer bliver fremstillet af fire virksomheder, tror jeg ikke, at kvalitetskontrol skulle give anledning til problemer. Produktionsmetoderne kan dog blive et problem, og derfor mener jeg, at fru Doyles betænkning korrekt henleder opmærksomheden på dette nøgleproblem.
<SPEAKER ID="176" NAME="Françoise Grossetête" AFFILIATION="PPE-DE">
(FR) Hr. formand! I en tid, hvor endnu en fødevareskandale bryder ud i nogle EU-medlemslande, og selv om det uden tvivl er på grund af svindel i stor stil, så forstår man godt, at forbrugeren sætter spørgsmålstegn ved og udtrykker bekymring om alt, som måske virker "kunstigt". Det Europa, som tilbyder beskyttelse, garanterer også forbrugersikkerhed og offentlig sundhed.
<P>
Fødevaretilsætningsstoffer, aromaer og enzymer spiller en vigtig rolle i fremstillingen af vores fødevarer. Det er derfor, at vi behøver klare, harmoniserede regler vedrørende sikkerheden, godkendelsen og salget af disse stoffer for at beskytte forbrugerne og frem for alt styrke den offentlige tillid til fødevarer fremstillet ved hjælp af disse stoffer. Det er derfor vigtigt, at reglerne er baseret på pålidelige videnskabelige skøn.
<P>
Vi har også behov for at udfylde det juridiske tomrum, som altid har eksisteret på europæisk plan, når det gælder enzymer, som f.eks. er anvendt til fremstillingen af brød eller mejerivarer. Jeg er meget glad for at se, at ekstra sikkerhedsforanstaltninger er blevet introduceret for at sikre gennemsigtighed gennem tydelig og forståelig mærkning. Dette er især vigtigt, hvor disse produkter siges at være "naturlige".
<P>
Et nøgleaspekt i udkastet til lovgivningen ligger i introduktionen af en enkelt fælles godkendelsesprocedure for fødevaretilsætningsstoffer, fødevarearomaer og fødevareenzymer med en sikkerhedsvurdering udført af Den Europæiske Fødevaresikkerhedsautoritet for alle disse, som i stigende grad bestemt bliver brugt i fødevareindustrien.
<P>
Parlamentet vil naturligvis se til, at disse stoffer bliver overvåget. Fødevaretilsætningsstoffer skal under ingen omstændigheder udsætte forbrugernes sundhed for fare eller vildlede dem, fordi det er absolut afgørende, at vi garanterer forbrugerbeskyttelse og fødevaresikkerhed, mens vi på samme tid fastholder innovationen og konkurrenceevnen i fødevareindustrien.
<SPEAKER ID="177" NAME="Linda McAvan" AFFILIATION="PSE">
(EN) Hr. formand! Jeg vil gerne tale med kommissæren om en af betænkningerne om fødevaretilsætningsstoffer, og især om de fødevarefarvestoffer, der er kendt som azofarvestoffer. Jeg utrolig glad for, at vi nogle rigtig gode nyheder: Fra nu af skal de mærkes på alle fødevarer. Jeg vil gerne lykønske Åsa Westlund, som har arbejdet utrolig hårdt med dette. Da hun startede med dette arbejde, var der ingen, som kunne have formodet, at det kunne være så lang en proces, og alligevel har vi gjort fremskridt. Det er virkelig en forbedring. Men jeg synes ikke, at det går langt nok.
<P>
Jeg er sikker på, at De er bekendt med undersøgelsen fra Southampton Universitet sidste efterår, som påviste en forbindelse til børns opførsel for de børn, som har fået en blanding af forskelligt slik og læskedrikke og azofarvestoffer. Det er en meget seriøs undersøgelse, som blev offentliggjort i tidsskriftet The Lancet. Den er fagfællebedømt, og den er så alvorlig, at Det Forenede Kongerige gennem sit Standards Agency (levnedsmiddelvurderingsorgan) nu har krævet et forbud mod disse farvestoffer i fødevarer. Mange virksomheder i Europa stemmer med fødderne og udfaser dem faktisk frivilligt.
<P>
Det indre marked svigter allerede på dette punkt. Det er temmelig velkendt, at disse produkter ikke har nogen næringsværdi for kosten, og der er naturlige aromaer tilgængelige. Jeg læste i en af vores aviser, som spurgte: "Har vi brug for at gøre en ende på Smarties?" (disse er meget farvestrålende slik), men der er fuldstændig gode naturlige alternativer til disse farvestoffer tilgængelige. Vi har ikke behov for at have disse farvestoffer.
<P>
Vi byder det, som er sket her i dag, velkommen, men vi håber, at De vil fortsætte med at arbejde med Den Europæiske Fødevaresikkerhedsautoritet og fremskynde dens arbejde med at revurdere disse stoffer. Jeg tror ikke, at folk i Europa ønsker disse kunstige farvestoffer, og jeg synes, at vi bør kigge mere på, hvad folk ønsker at have i deres fødevarer, og ikke, hvad som virksomhederne ønsker at tilsætte. Jeg håber, at De vil presse EFSA til at arbejde hurtigere og finde en løsning på problemet.
<SPEAKER ID="178" NAME="Marios Matsakis" AFFILIATION="ALDE">
(EN) Hr. formand! Jeg vil gerne tale om forslaget om fødevareenzymer, hvor jeg var skyggeordfører. I denne henseende vil jeg gerne lykønske fru Doyle - og jeg håber, at hun ankommer sikkert hertil fra Irland i aften - for en fremragende betænkning.
<P>
Jeg vil også gerne udtrykke min tak for et meget godt samarbejde til skyggeordførerne, et samarbejde, som altid blev udført i en forstående ånd og med en effektiv udveksling af politisk såvel som videnskabelig visdom.
<P>
Dette samarbejde var godt nok til at lave et meget ønsket kompromis, som har bred opbakning blandt de politiske grupper i Parlamentet, og som efter min mening i høj grad indeholder fornuftige parametre, som vil styrke den pågældende lovgivningspakke, og som vil gøre den mere effektiv og nemmere anvendelig.
<P>
Med denne kompromispakke i tankerne, tror jeg, at målet med den foreslåede forordning - som bekendt vil harmonisere den lovgivning, som regulerer anvendelsen af enzymer i fødevarefremstillingen i EU med det primære mål at beskytte sundheden, men også sekundært at fremme retfærdig handel og konkurrence - i høj grad vil blive opnået.
<P>
Vi er især tilfredse med, at forsigtighedsprincippet, som ikke kun anses for helligt blandt min gruppe af medlemmer i Europa-Parlamentet, men af langt størstedelen af medlemmerne i Parlamentet generelt, har en fremtrædende rolle i denne betænkning, og dette burde få de europæiske forbrugere til at føle, at der gøres meget for at sikre beskyttelse af deres sundhed, hvad angår enzymer i fødevarer.
<P>
Derudover er der lagt vægt på at garantere, at den information, som gives til forbrugerne, er præcis og nyttig.
<P>
Som forventet har gmo-spørgsmålet været et område med en del kontroverser. Et tilstrækkeligt kompromis er dog blevet opnået.
<P>
Til sidst vil jeg gerne sige, at det er en god betænkning, og min gruppe vil ivrigt støtte den.
<SPEAKER ID="179" NAME="Kathy Sinnott" AFFILIATION="IND/DEM">
(EN) Hr. formand! Vi taler her meget om at beskytte børn. Der findes en lang række beviser, som antyder, at kunstige farvestoffer og tilskud i mange tilfælde er skadelige mod børns sundhed. For det første kan vi tænke over stigningen på 435 %, som vi har set i antallet af børn med autisme i de seneste 15 år og antallet af ADHD-tilfælde, som i øjeblikket rammer 3-5 % af alle børn. Herefter kan vi tænke over symptomerne forbundet med farvestoffer, som der findes så mange af, men lad os som et eksempel tage MSG, som findes i børns slik, drikkevarer, snacks og middagsmåltider. Der er 92 symptomer, men blandt dem er hyperaktivitet og humørsvingninger.
<P>
Som mor er min største bekymring med fødevarer sikkerhed og gennemsigtighed. Jeg føler, at vi alvorligt kompromitterer børn og deres indlæringsevne, når vi tillader en blanding af farvestoffer, konserveringsmidler og tilsætningsstoffer i deres fødevarer. Børn har brug for friske fødevarer, dyrket så lokalt og naturligt som muligt. Derfor lad os virkelig starte med at beskytte børn.
<SPEAKER ID="180" NAME="Anja Weisgerber" AFFILIATION="PPE-DE">
(DE) Hr. formand! Jeg vil gerne sige tak til alle ordførerne, især fru Drčar Murko og fru Ayuso, for deres konstruktive samarbejde og tillid. Pakken vedrørende fødevareforbedringsmidler vil føre til fælles, harmoniserede regler om anvendelsen af tilsætningsstoffer og blive anvendt over hele Europa. Også i fremtiden når tilsætningsstoffer, enzymer og farvestoffer anvendes i fødevarer, vil der være et højt beskyttelsesniveau af forbrugersundheden - hvilket der også burde være.
<P>
Pakken tilpasser den nuværende lovgivning til den tekniske og videnskabelige udvikling inden for området fødevaretilsætningsstoffer. Der, hvor der er videnskabeligt grundlag, som antyder en sundhedsrisiko, skal der sættes grænseværdier for at forhindre alle risici.
<P>
Vi må dog ikke blive hysteriske eller anspore til uberettiget panik. Der findes fødevaretilsætningsstoffer som eksempelvis konjac, et fugtighedsbevarende middel, og bivoks, et antiklumpningsmiddel, som er blevet anvendt i fremstillingen af fødevarer i århundreder. Derudover har visse stenfrugter som kirsebær, ferskner og abrikoser et naturligt indhold af små mængder af cyanbrinte, og alligevel har vi spist disse frugter i tusinder af år uden problemer. Ligeledes har nogle krydderurter og krydderier et naturligt indhold af stoffer, som i høje koncentrationer kan give sundhedsproblemer. Dog har vi anvendt disse krydderurter og krydderier som basilikum, estragon og muskat i tilberedelsen af vores fødevarer uden problemer så længe, at nogen kan huske, dog kun i små, forsvarlige mængder selvfølgelig.
<P>
Jeg byder derfor kompromiset i den nye forordning om farvestoffer og visse fødevareingredienser med aromagivende egenskaber i anvendelsen i og på fødevarer velkommen. Der, hvor der ikke er nogen grund til bekymring, vil der blive lavet undtagelser til grænseværdierne, dog kun i de tilfælde, hvor der udelukkende anvendes friske eller tørrede krydderurter til anvendelsen i fødevareforberedelsen. På denne måde fremmer vi brugen af naturlige produkter og naturlige ingredienser, således at opskrifter med tusinde års historie, som eksempelvis italiensk pesto, vil blive bevaret i fremtiden.
<SPEAKER ID="181" NAME="Gyula Hegyi" AFFILIATION="PSE">
(HU) Jeg hilser det faktum velkommen, at vi efter Reach-forordningen og forordningen om pesticider tager fat i forordningen om anvendelsen af hyppigt fordømte kemiske stoffer og fødevaretilsætningsstoffer.
<P>
Resultatet efter det stigende antal af skandaler er, at den europæiske offentlige mening tænker på de stoffer, som er mistænkelige for forbrugerne med endnu større bekymring. En gennemsnitlig person forbruger ca. 3 kg af de omtrent 2.600 forskellige tilsætningsstoffer med E-numre hvert år uden at være klar over de skadelige virkninger.
<P>
Der har allerede været nogle velbegrundede anklager vedrørende en betydelig del af tilsætningsstofferne. Tilsætningsstoffer skaber et falsk indtryk for forbrugeren og giver fødevarer levende, farvestrålende farver, som ikke findes i naturen. Ud over denne sundhedsrisiko forvolder de også psykologisk skade på børn ved at vænne dem til unaturlige fødevarer, når det præcis er en tilbagevenden til naturlige fødevarer, som vi skal gøre mere populær blandt både unge mennesker og voksne.
<P>
Jeg vil gerne lykønske fru Westlund med hendes betænkning. Det, som hun har formået at opnå under den nye lovgivning, er, at tilsætningsstoffer, som er skadelige mod menneskers sundhed og miljøet, ikke længere må bruges i fremtiden. Det er vigtigt, at skadelige stoffer som azofarvestoffer, der fremkalder hyperaktivitet i barndommen, i det mindste skal mærkes på fødevarer, selv om jeg også er enig med de andre parlamentsmedlemmer i, at vi skulle have vedtaget et forbud.
<P>
Trods anbefalingen fra Parlamentet fortryder jeg dog, at tilsætningsstoffer med gmo-indhold ikke nøje behøver at blive mærket. En stor del af den europæiske befolkning ønsker ikke at indtage fødevarer, som indeholder genetisk modificerede organismer, og ifølge opinionsundersøgelserne forventer 90 % af dem at få oplyst, hvorvidt en bestemt fødevare indeholder gmo. Vi kan ikke negligere vores borgeres bekymring for sundheden og ret til information.
<P>
Nogle få af mine kolleger og jeg protesterer for resten imod, at Kommissionen ønsker at introducere nye gmo'er i Europa i al hemmelighed. Vi må beskytte alles ret til naturlige, sunde fødevarer.
<SPEAKER ID="182" NAME="Horst Schnellhardt" AFFILIATION="PPE-DE">
(DE) Hr. formand! Fru kommissær! Vi skylder vores tak til ordføreren, fru Westlund. Hun har arbejdet med stort engagement og været meget samarbejdsvillig. Jeg bifalder dette, og det betyder, at vi også kan være glade for resultatet. Jeg mener, at den nye forordning om fødevaretilsætningsstoffer har nået et tilfredsstillende resultat for både producenter og forbrugere.
<P>
Den nuværende lovgivning om fødevaretilsætningsstoffer er næsten 20 år gammel. Med overførslen af nye direktiver og to beslutninger i to forordninger er teksten blevet forenklet og opdateret i overensstemmelse med den nye teknologiske og videnskabelige udvikling. Det er en meget god bedrift at have en positivliste, som tydeligt oplyser hvilke stoffer, som kan anvendes. Jeg mener, at dette er en god ting, og jeg er også enig i brugen af udvalgsprocedure, når nye stoffer skal tilføjes. Vi bør handle hurtigt her.
<P>
Jeg er tilfreds med reglerne om gm-produkter. Vi har behov for begge godkendelsesprocedurer - der vil være vurderinger - så derfor kan jeg ikke se, hvorfor vi ikke skal fortsætte, som nogle parlamentsmedlemmer har sagt. Det er rigtigt, at når man tænker på azofarvestofferne - resultaterne fra Southampton-undersøgelsen er ganske vist tilgængelige - så er vi også nødt til at bemærke, at Den Europæiske Fødevaresikkerhedsautoritet har udviklet et studium, som har offentliggjort en indledende dom, hvor den tydeligt erklærer, at undersøgelsen fra Southampton Universitet ikke er ufejlbar. Den er ikke 100 % pålidelig. Vi må ikke blive hysteriske og starte med at lange ud, bare fordi en ny procedure er blevet indført.
<P>
Den autoriserede procedure gennem Fødevaresikkerhedsautoriteten er fremragende, men det, som bekymrer mig, er - og her vil jeg gerne bede Kommissionen om at tage dette op til genovervejelse - at vi giver Fødevaresikkerhedsautoriteten ni måneder til godkendelsen eller risikoanalysen. Kommissionen behøver også ni måneder til at foretage en risikobehandling og træffe beslutning. En virksomhed skal derfor vente 18 måneder, før den kan få tilladelse til at frigive produktet på markedet. Dette er langtfra en reduktion i bureaukratiet, så vi bør virkelig overveje, hvordan dette kunne gøres hurtigere.
<SPEAKER ID="183" NAME="Czesław Adam Siekierski" AFFILIATION="PPE-DE">
(PL) Hr. formand! Ikrafttrædelsen af nye forordninger om principperne for anvendelsen af kunstige tilsætningsstoffer (enzymer, farvestoffer) i fødevareprodukter ensretter ikke kun lovgivningen på dette område, men den støtter også forbrugersundheden og letter fødevaresalget inden for EU. Harmonisering af anvendelsen af enzymer i EU har opbakning fra den europæiske fødevareindustri, som ikke kun er interesseret i ensretningen af principperne, men frem for alt også i, at forbrugerne ikke mister tillid til deres produkter.
<P>
Som en sådan forbruger vil jeg gerne være sikker på, at de fødevarer, jeg køber, er forsvarlige. De hundredvis af kunstige tilsætningsstoffer og tusindvis af aromaer, som tilsættes fødevarer, må ikke skade vores sundhed. Kvalitetskrav skal sikre, at sikkerheden fuldt ud fastholdes. Det er vigtigt, at fødevarerne bibeholder deres naturlige egenskaber i størst muligt omfang.
<SPEAKER ID="184" NAME="Zbigniew Krzysztof Kuźmiuk" AFFILIATION="UEN">
(PL) Hr. formand! Der er tre punkter i denne debat, som jeg gerne vil henlede opmærksomheden på.
<P>
For det første skal vi give vores støtte til Kommissionen for dens indsats for at ensrette procedurerne for at få udstedt tilladelser til at anvende fødevaretilsætningsstoffer - enzymer og aromaer - i EU og især for at øge procedurernes gennemsigtighed.
<P>
For det andet skal procedurerne for udstedelse af tilladelser sigte mod maksimal beskyttelse af forbrugersundheden. Forbrugeren skal overbevises om, at både de europæiske og nationale institutioner takket være deres hverv er opmærksomme på at skabe maksimal sundhedsbeskyttelse, så at han eller hun får sunde fødevarer, som er så naturlige og forsvarlige, som de kan være.
<P>
Som det tredje og sidste skal principperne om fuldt ud at informere forbrugeren om de tilsætningsstoffer, som findes i fødevarer, overholdes. Information skal tydeligt være markeret på indpakningen og desuden også være forfattet i et sprog, som er tydeligt og forståeligt for forbrugeren.
<SPEAKER ID="185" NAME="Hiltrud Breyer" AFFILIATION="Verts/ALE">
(DE) Hr. formand! Jeg ville meget gerne have, at De støtter forslagene, som er fremsat af Gruppen De Grønne/Den Europæiske Fri Alliance, eftersom vi ønsker et forbud mod azofarvestoffer. Europæisk forbrugerpolitik er kendetegnet ved sikkerhed, men også ved anvendelsen af forsigtighedsprincippet. Uden et forbud vil forsigtighedsprincippet blive helt ødelagt. Ydermere er der ingen teknisk behov for azofarvestoffer, da alternativer eksisterer. Dette er derfor næsten det samme som at bedrage forbrugeren, da det får folk til at tro på noget, som i virkeligheden ikke er rigtigt.
<P>
Jeg vil igen gerne opfordre Dem til at tage denne alarmerende undersøgelse alvorligt og virkelig gøre brug af forsigtighedsprincippet - som vi trods alt har bevaret i europæisk ret. Jeg vil også gerne igen opfordre Dem til at lukke hullet med hensyn til mærkningen af tilsætningsstoffer fremstillet ved brug af genetisk teknologi - vi er i øjeblikket ved at lukke hullet med hensyn til mærkningen af gm-produkter af animalsk oprindelse, og det ville være helt ude i hampen, hvis vi ikke gjorde brug af denne mulighed.
<P>
Det, som vi har brug for, er en fuldendt godkendelsesprocedure, som tager fuldt hensyn til forsigtighedsprincippet, men ikke har nogle huller i mærkningen, og hvor forbrugerne har retten til et frit valg af, hvad de spiser.
<SPEAKER ID="186" NAME="Miroslav Mikolášik" AFFILIATION="PPE-DE">
(SK) Hr. formand! Jeg påskønner ordførerens indsats for at opnå større gennemsigtighed i processen med at godkende fødevaretilsætningsstoffer, fødevarearomaer og fødevareenzymer og styrke forbrugerbeskyttelsen, især for de personer, som er allergiske over for visse stoffer.
<P>
Fødevaretilsætningsstoffer bør være under konstant overvågning og revurderes på baggrund af ændrede betingelser for anvendelse og nye videnskabelige informationer. Mange af dem er fremstillet af kemikalier og kan ved langtidsbrug have en negativ virkning på sundheden. Det er derfor meget vigtigt at mærke produkter på en sådan måde, som er klar og tydelig over for forbrugerne. Dette indebærer forbrugerprodukter, og der kan være konsekvenser forbundet med utilstrækkelig eller ingen produktmærkning.
<P>
Jeg vil også gerne understrege min holdning til, at genetisk modificerede fødevarer eksempelvis skal være mærket tydeligt og let læseligt, som eksempelvis i Canada, hvor de forbruger canola- eller rapsolie.
<SPEAKER ID="187" NAME="Androula Vassiliou" LANGUAGE="EN">
Hr. formand! Jeg byder det succesfulde resultat af denne forslagspakke velkommen og håber, at Parlamentet vil støtte kompromisforslaget i morgen. Mere vigtigt er, at denne pakke vil styrke forbrugerbeskyttelsen og fødevaresikkerheden. Jeg har især bemærket nogle af de svære emner, som er blevet diskuteret, og jeg værdsætter ønsket om at finde et kompromis. Hvad dette angår, vil jeg igen gerne udtrykke min tak til de tre ordførere for deres hårde arbejde og det meget gode samarbejde, som de har haft med Kommissionen for at nå til et kompromisforslag.
<P>
Jeg vil især gerne sige tak til fru Westlund for hendes indsats med hensyn til farvestoffer. Hun er helt klar over, at Kommissionen støttede hendes forslag. Vi har nået et kompromisforslag, men jeg forsikrer Dem om, at vi ikke vil være selvtilfredse. Vi har allerede bedt EFSA om at reevaluere alle deres godkendte tilsætningsstoffer, og hvis EFSA's skøn antyder et eller andet, så vil vi ikke tøve med at anvende de nye regler vedrørende disse tilsætningsstoffer.
<P>
Jeg vil også gerne sige dette generelt, fordi EFSA som sagt vil reevaluere alle stofferne. Såfremt at EFSA på noget tidspunkt for hvilket som helst stof indikerer, at der er nogen som helst risiko for sundheden, vil vi ikke tøve med at gøre brug af vores prærogativ og presse på med en forslagsændring.
<P>
Der var et spørgsmål om enzymer og lovgivningen om genmodificerede fødevarer og foder. Hvis et enzym er udvundet af genetisk modificerede organismer, som er dækket af forordning (EF) nr. 1829/2003 om genetisk modificerede fødevarer og foder, vil dets gm-oprindelse blive angivet på mærkningen. Omfanget af forordning (EF) nr. 1829/2003 ekskluderer fødevarer, inklusive enzymer fremstillet ved gæring, som anvender genetisk modificerede mikroorganismer. Formålet med dette forslag er at fange disse enzymer til sikkerhedsvurderingsgodkendelsen, men ikke til specifik gm-mærkning.
<P>
Der blev talt om perioden på de ni måneder, som Kommissionen har fået til at til at lave risikostyring. Forslaget giver Kommissionen ni måneder til at fremlægge et forslag til den stående komité for en udtalelse. Dette er den maksimale foreslåede tid, og i mange tilfælde vil forslag til opdatering af listen naturligvis blive fremlagt på kortere tid. Der er dog tilfælde, især for fødevaretilsætningsstoffer, hvor ni måneder vil være nødvendigt for Kommissionen til at konsultere medlemsstater og alle relevante interessenter i forskellige sager. Dette kan kun opnås, hvis der er tilstrækkelig tid for interessenterne til at reagere, så jeg mener ikke, at de maksimale ni måneder er en urimelig lang periode.
<P>
Jeg vil gerne slutte af med at sige tak til Dem endnu en gang for Deres samarbejde, og jeg ser frem til vedtagelsen af forslaget på morgendagens møde.
<SPEAKER ID="188" NAME="Åsa Westlund">
ordfører. - (SV) Hr. formand! Lad mig igen sige tak til kommissær Vassiliou for hendes støtte vedrørende azofarvestofferne. Vi værdsætter virkelig, at dette var et af de første spørgsmål, som De blev nødt til at tage Dem af, da De tiltrådte. Det viste, at De er klar til at tage Deres ansvar i Kommissionen, ikke kun følge EFSA's anbefalinger, men også gøre det til Deres sag at forestå en uafhængig vurdering af alle aspekter tilknyttet lovgivningen. De har virkelig vist, at De er klar til at tage dette ansvar.
<P>
Jeg synes, at debatten her i aften har gjort det klart, at Europa-Parlamentet naturligvis også tæt vil følge EFSA's undersøgelse af azofarvestoffernes allergifremkaldende virkninger og kigge nøje på Kommissionens holdning til denne vurdering. Det siger sig selv, at vi også skal kigge til andre undersøgelser, som vil blive fremlagt om virkningerne af azofarvestofferne på børns adfærd for muligvis at vende tilbage til dette spørgsmål senere eksempelvis.
<P>
Som det sidste vil jeg også gerne sige, at det er én ting at lave udkast til lovgivningen, men lovgivningen skal også tages i brug. Jeg tror, at mange forbrugere deler mit synspunkt om, at vi faktisk ofte bliver snydt i butikkerne i dag. Jeg så gerne, at medlemsstaterne - og jeg mener, at dette er et berettiget krav - strammer op på deres inspektionssystemer og sammen med Kommissionen sikrer, at lovgivningen, som vi skal stemme om i morgen, faktisk bliver fulgt og overholdt, således at forbrugerne ikke kommer hjem med f.eks. frugtyoghurt, som man tror indeholder en masse frugt eller bær, kun for at opdage, at den kun indeholder farvestoffer, når de nærlæser emballagen.
<SPEAKER ID="189" NAME="Jean-Claude Martinez" AFFILIATION="NI">
(FR) Hr. formand! Fødevareindustrien anvender 300 fødevaretilsætningsstoffer, 2.600 naturlige eller kunstige aromaer, plus traditionelle diastaser eller enzymer og også azofarvestoffer Dette er årsagen til, at vores love har behov for at blive harmoniseret. Eftersom det vedrører gåse- og andelever, konserverede trøfler eller snegle, kan vi tydeligt forstå, hvorfor der er en halv snes love plus de fire forordninger om en fælles godkendelsesprocedure med liste af produkter.
<P>
Ja, disse tilsætningsstoffer øger risikoen for nogle gange alvorlige allergier, men måske er forsigtighedsprincippet anvendt for vidtrækkende her. I 2008 hvor den globale fødevarekrise er stærkt tiltagende, og hvor Italien sælger dioxinkontamineret mozzarella til os, en industri med en værdi på 10 millioner euro, har jeg meget svært ved at tro, at de 15 millioner arbejdsløse i Europa er særligt bekymrede over enzymer og aromaer, selv om det er typisk for EU at bekymre sig om umådeligt små ting i en umådeligt stor verden.
<SPEAKER ID="190" NAME="Mojca Drčar Murko" AFFILIATION="ALDE">
(EN) Hr. formand! Foruden det, som allerede er blevet sagt i dag, ønsker jeg at gentage, at aromaer har en betydelig markedsværdi. Når man harmoniserer nationale regler, som har til formål at sikre den mikrobiologiske sikkerhed i færdiglavede fødevarer, skal de europæiske lovgivere være opmærksomme på følsomheden omkring dette område og forsøge at undgå at forvride markedet. Jeg håber, at dette vil være tilfældet, og jeg takker kommissær Vassiliou for hans udtalelse i dag.
<P>
Vi er kommet langt med Rådet og Kommissionen ved at uddybe kontroversielle områder og udelukke så mange uklarheder som muligt og nå til andenbehandlingsaftalen.
<P>
Bortset fra fødevaresikkerhed og styrkelsen af det indre marked behøvede andre forbrugerinteresser også at blive taget op til overvejelse. Blandt dem var især ønsket om, at fødevarer skal være så naturlige som muligt. Det er ikke nødvendigvis tilfældet, at alle aromaer er sikre set ud fra et toksikologisk synspunkt, og på samme tid til gavn for forbrugerne. Parlamentet ønskede især at fremhæve forbrugernes ret til at vælge.
<P>
I godkendelsesproceduren for aromaer, tager "rimelige teknologiske behov" f.eks. fat på andre europæiske strategier som f.eks. bekæmpelsen af fedme, eftersom tilsætningen af overdrevet virkningsfulde aromaer kan camouflere dårlig kvalitet i færdigfremstillede fødevarer. Jeg tror, at dette er blevet gjort tydeligt nok i sagsfremstillingen.
<P>
Som afslutning vil jeg gerne sige tak til alle, som har været involveret i arbejdet med pakken vedrørende fødevareforbedringsmidlerne og hjulpet os med at lave gennemførlig og anvendelig lovgivning.
<SPEAKER ID="192" NAME="Formanden">
Forhandlingen under ét er afsluttet.
<P>
Afstemningen finder sted i morgen.
<P>
Skriftlig erklæring (artikel 142)
<SPEAKER ID="193" NAME="Gábor Harangozó  " AFFILIATION="PSE">
skriftlig. - (EN) Jeg vil gerne først sige tak til alle ordførerne for deres betænkninger om fødevaretilsætningsstoffer, fødevareenzymer og fødevarearomaer. Det er helt afgørende, at Parlamentet er yderst opmærksomme på disse forordninger, da de har en utrolig vigtig indflydelse på den offentlige sundhed, og vi bør derfor sikre, at de ændringsforslag, vi støttede under førstebehandlingen, er inkluderet i den endelige tekst.
<P>
At beskytte forbrugernes interesser og sikre fødevaresikkerhed skal forblive vores første prioritet her. Vi bør - i overensstemmelse med forsigtighedsprincippet - undgå at anvende visse forbindelser, hvor vi mangler pålidelig og uafhængig videnskabelig vurdering af deres konsekvenser på forbrugernes sundhed. Vi bør helt sikkert sikre kvalitet og forsvarlige fødevarer til vores borgere og bør derfor udvikle effektive metoder til at katalogisere og overvåge virkningerne af potentielle farlige forbindelser på forbrugernes sundhed.
<P>
Derudover skal vi forbedre gennemsigtigheden i fremstillingen, mærkningen og godkendelsesprocedurerne og harmonisere lovgivningen om tilsætningsstoffer, enzymer og aromaer for at skabe en sammenhængende lovgivningspakke, som sikrer bedre forbrugerbeskyttelse og offentlig sundhed. Skønt at der sikres forbrugerbeskyttelse, så er den virkelige udfordring i øjeblikket faktisk at genvinde forbrugernes tillid og sikre en kvalitetsfødevareproduktion til forbrugernes fordel.
