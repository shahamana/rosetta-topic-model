<CHAPTER ID="005">
Forhandlingerne vedrørende pakken om klimaændringer og energi (fortsat forhandling) 
<SPEAKER ID="090" NAME="Formanden">
Vi genoptager debatten om forhandlingerne vedrørende pakken om klimaændringer og energi.
<P>

<SPEAKER ID="091" NAME="Struan Stevenson" AFFILIATION="PPE-DE">
(EN) Fru formand! Som bemærkning til forretningsordenen vil jeg gerne informere medlemmerne af Europa-Parlamentet om, at De Europæiske Fællesskabers Ret i Første Instans i Luxembourg her til formiddag afsagde kendelse om, at People's Mojahedin Organization i Iran skal fjernes fra EU's liste over terrororganisationer. Det er tredje gang, denne afgørelse er truffet, og det bør være en advarsel til Rådet og Kommissionen om, at deres forsøg på at stille mullaherne og det undertrykkende regime i Teheran tilfreds ved at sætte PMOI på EU's liste over terrororganisationer udgør en lovovertrædelse mod friheden.
<P>
(Bifald)
<P>

<SPEAKER ID="092" NAME="Formanden">
Mine damer og herrer! Vi genoptager nu rækkefølgen for taletiden.
<SPEAKER ID="093" NAME="Herbert Reul" AFFILIATION="PPE-DE">
(DE) Fru formand, formandskabet for Rådet og Kommissionen, mine damer og herrer! Parlamentet har i de senere år altid været meget modigt med hensyn til at udøve sine egne rettigheder. Der har ikke været nogen slinger i valsen, hverken da vi inviterede Dalai Lama, eller da vi traf beslutning om Sakharovprisen eller om deltagelse i De Olympiske Lege.
<P>
Jeg er derfor meget bekymret for, at vi ikke i tilstrækkelig grad udøver vores rettigheder vedrørende en væsentlig sag, der tydeligvis kun vækker begrænset interesse i dag, og som nogle parlamentsmedlemmer har beskrevet som århundredets spørgsmål. Jeg vil bede formandskabet for Rådet og ledelsen i Parlamentet om at sikre, at vi ikke alene taler om bedre regulering, men at vi rent faktisk også har mulighed for at se og gennemgå teksterne. Hvad angår emissionshandelen er forhandlingerne i øjeblikket f.eks. ikke baseret på Parlamentets udtalelse, men kun på beslutningen i et enkelt udvalg. Fire udvalg har truffet beslutninger, men deres antagelser er ikke blevet inddraget i trepartsdrøftelsen. Én ordfører forhandler, og 784 medlemmer har ingen mulighed for at bidrage med deres mening.
<P>
Proceduren er skemalagt således: 10.-11. december Rådet, 15. december trepartsdrøftelse - og derefter træffes der beslutninger. Det betyder, at vi som individuelle parlamentsmedlemmer ikke har nogen mulighed for at se på teksten, vurdere den, drøfte den og nå frem til en sund beslutning om den. Vi havde i forvejen betydelige vanskeligheder med at få en seriøs drøftelse i dag, vi måtte begynde senere, vi måtte udsætte forløbet, og nu er der næppe nogen, som lytter. Men det siger jo alt. Vi træffer beslutninger om afgifter til et beløb af 70 mia. EUR. Og vi synes ikke give os selv bare nogle få timer, nogle få dage til at se tingene grundigt igennem.
<P>
Jeg mener, det er uansvarligt. Jeg beder formandskabet for Rådet, og jeg beder også formandskabet for Europa-Parlamentet om at sikre, at vi alle kan få den fornødne tid.
<P>
(Formanden fratog taleren ordet)
<SPEAKER ID="094" NAME="Romana Jordan Cizelj" AFFILIATION="PPE-DE">
- (SL) Fru formand, mine damer og herrer! Det er godt, at vi netop på dette tidspunkt har et meget ambitiøst formandskab, som virkelig har arbejdet hårdt for at nå frem til en aftale om klima- og energipakken. På trods af alt dette har jeg mine tvivl med hensyn til aftaleprocessens gyldighed ved førstebehandlingen, da disse omfattende og svært tilgængelige dokumenter rejser spørgsmålet om gennemsigtighed og spørgsmålet om tilstrækkelig repræsentation af flertallets holdning i Parlamentet, og dette berører naturligvis spørgsmålet om, hvor demokratisk denne proces er.
<P>
Jeg vil derfor gerne, at vi næste gang tænker lidt mere over tingene, inden vi bekræfter, at vi vil behandle nogle dokumenter efter aftale under førstebehandlingen. Der ville ikke være noget forkert i, at vi indgik en normal aftale ved førstebehandlingen i december, og der derefter kom en andenbehandling inden vores mandatperiode ophører, og at der blev indgået en hensigtsmæssig aftale med Rådet. Det er derfor ikke overraskende, at der ikke har været megen drøftelse af detaljerne i forbindelse med denne forhandling, da medlemmerne ikke er synderlig bekendt dermed.
<P>
Jeg vil gerne hovedsagelig nævne anvendelsen af midler fra auktionerne. Jeg mener, vi her skal tage hensyn til visse principper, og navnlig at vi helt udelukkende skal anvende midlerne til håndtering af miljø- og klimaudfordringer, at vi skal anvende dem til afdæmpende foranstaltninger og tilpasning, samt at vi skal anvende dem til at udvikle teknologier, der reducerer drivhusgasemissionerne, og som endnu ikke er kommercielle - og dette bør med andre ord omfatte CCS-pilotprojekter.
<P>
Dette er ikke blot vigtigt for EU, men også for andre lande såsom Kina. I det aktuelle tilfælde skal vi anvende midlerne til foranstaltninger i EU og til samarbejde med andre lande, og når vi taler om emissionsniveauet, skal vi tage højde for vores ansvar for de globale emissioner - p.t. 13 til 14 % - og også tage vores historiske ansvar for emissionerne i betragtning. Vi skal desuden anvende de finansielle midler til allerede eksisterende mekanismer - og vi bør med andre ord ikke etablere nogen nye fonde.
<P>
Jeg vil gerne takke hele forhandlingsgruppen og informere dem om, at denne aftale vil bringe os godt på vej i forbindelse med forhandlingerne i Poznań i næste uge.
<SPEAKER ID="095" NAME="Eija-Riitta Korhola" AFFILIATION="PPE-DE">
(FI) Fru formand! Vi ved udmærket godt, at Parlamentet ikke står samlet med hensyn til klimapakken. For mange af spørgsmålenes vedkommende er min egen gruppe tættere til Rådets holdning end Parlamentets. Det er ikke desto mindre vigtigt at huske, at vi er fuldstændig enige om emissionsreduktionerne. Emissionerne skal skæres ned. Det er blot et spørgsmål om hvordan. Nogle ønsker at gøre det på den dyre måde, via auktioner, og vi ønsker at gøre det på den omkostningseffektive måde, via benchmarking.
<P>
Repræsentanten for Gruppen De Grønne/Den Europæiske Fri Alliance udtrykte det åbent under forhandlingerne, at man gerne så, at priserne steg, således at forbrugernes vaner blev ændret. I vores gruppe tror vi ikke på denne slags logik, så længe emissionshandelen er ensidig. Så længe den er det, er det blot en afgift. Hvis der globalt var lige vilkår for emissionshandelen, ville auktioner være en god valgmulighed. Prisen for emissionsrettigheder kunne let afspejle sig i forbrugerpriserne, hvilket efterfølgende prompte ville få forbrugerne til at vælge renere produkter. Man ved aldrig, hvad der sker, men fuldstændig CO2-intensive produktionssektorer kunne miste betydning. Men desværre fungerer forbrugernes miljø ikke på den måde lige nu. Produkter, som er fremstillet på en mindre miljøvenlig måde uden for EU, har en konkurrencemæssig fordel på de globale markeder. Dette er afgørende med hensyn til arbejdspladser. Jeg håber, Rådet vil kunne forbedre resultatet på tilfredsstillende måde.
<SPEAKER ID="096" NAME="Daciana Octavia Sârbu" AFFILIATION="PSE">
(RO) Fru formand! EU forpligtede sig til at afslutte sagen om klimaændringer inden januar 2009.
<P>
Forhandlingsresultaterne vil navnlig være vigtige for FN's konference i Poznań, hvor EU's forpligtelse om at nedbringe sine CO2-emissioner og hjælpe de fattigere lande vil blive vurderet.
<P>
Vi skal sikre, at vores mål fortsat er ambitiøse, således at der bliver undertegnet en international aftale, hvilket i tilstrækkelig grad vil motivere udviklingslandene til at følge vores eksempel.
<P>
Hvis der bliver undertegnet en international aftale, skal den blive ved med at have højt prioritet for os, således at vi øger vores mål fra 20 % til 30 % efter 2020, også selv om denne stigning vil skulle opnås via nye forhandlinger.
<P>
Et mere ambitiøst langsigtet mål vil sikre EU's troværdighed som en væsentlig aktør i bekæmpelsen af den globale opvarmning og vil medvirke til, at der opnås positive resultater under de fremtidige forhandlinger i København.
<SPEAKER ID="097" NAME="Carl Schlyter" AFFILIATION="Verts/ALE">
(SV) Fru formand! Vi har lovet bl.a. FN, at vi vil reducere emissionerne med 20-45 %. Nu kan vi ikke engang komme op på 20 %. Ministerrådet forsøger i stedet under forhandlingerne at skyde ansvaret fra os selv og over på udviklingslandene. Mekanismer for bæredygtig udvikling har tendens til at betyde snavset udvikling, hvor fattige lande er tvunget til at bære vores ansvar, og vi forventer at kunne sikre os nogle investeringer der for os selv. Når disse lande efterfølgende skal levere deres egen klimapolitik, skal de betale en høj pris for den. Klimapolitikken skal omfatte både bistand og foranstaltninger i EU.
<P>
Bilindustripakken, dvs. emissioner fra biler, er så værdiløs, at emissionerne fra det papir, den er skrevet på, er større end det, pakken vil kunne give af besparelser med hensyn til Europas og jordens klima. Det er dårligt for bilindustrien, dårligt for miljøet, og det er dårligt for forbrugerne, som gerne vil have energibesparende biler for fremtiden.
<SPEAKER ID="098" NAME="Bairbre de Brún" AFFILIATION="GUE/NGL">
(GA) Fru formand! Der skal opnås enighed om ambitiøse målsætninger i EU, således at Europa kan føre an i bekæmpelsen af klimaændringerne. Der ligger en periode med økonomisk usikkerhed foran os, men den økonomiske recession bør give os mod på en hurtigere omstilling til den nye grønne økonomi for at kunne håndtere mange af de gamle problemer i forbindelse med efterspørgslen efter olie og opbrugte energiforsyninger.
<P>
Med hensyn til almindelig stationær forbrænding er det vigtigt, at den nye præstationsstandard for emissioner er på plads, hvilket skal være sket på hvert elektricitetsværk senest fra 2015. Det er også vigtigt, at kriterierne vedrørende fortløbende kontrol og sikkerhed er på plads.
<SPEAKER ID="099" NAME="Colm Burke" AFFILIATION="PPE-DE">
(EN) Fru formand! Klimaændringerne kan ikke længere kun ses som et snævert spørgsmål om miljø, men skal i stedet ses i et bredere perspektiv som et tværgående begreb, der dækker forskellige politikområder, herunder udvikling og menneskerettigheder. Det er et problem ikke bare i fremtiden, men også her og nu. Klimaændringerne er et angreb på de fattige landes naturressourcer, herunder deres land- og vandreserver, og folk bliver efterfølgende tvunget til at udvandre for at overleve. Disse migrationsstrømme kan have destabiliserende konsekvenser og kan true den overordnede interne sikkerhed for et bestemt land, en region eller et grænseområde.
<P>
Jeg har i år besøgt grænseområdet mellem Tchad og Sudan som medlem af Udenrigsudvalget. Jeg så ødelæggelserne som følge af krig og fødevaremangel. Klimaændringerne vil gøre situationer som denne værre. Det er desværre dem, der mindst er skyld i denne situation, som er udsat for den største risiko. Jeg er derfor begejstret for at se, at mine kolleger i Parlamentet tager føringen på dette område. EU, USA og andre verdensmagter bliver nødt til at handle.
<SPEAKER ID="100" NAME="Jean-Louis Borloo" LANGUAGE="FR">
Fru formand, hr. Piebalgs, hr. Dimas, mine damer og herrer! Indledningsvis vil jeg gerne takke for afholdelse af denne forhandling, som var af afgørende betydning for dem af os, der samtidig deltager i Poznańkonferencen og mødet i Det Europæiske Miljøråd, og som næste mandag har møde i Rådet (energi) og derefter i Det Europæiske Råd den 11.-12. december. Det var væsentligt for alle at kunne give deres mening til kende om det, der formentlig er et af de vanskeligste spørgsmål, vi har skullet behandle, da det medfører en radikal ændring af en række aspekter af vores økonomi- og socialpolitik - så stor en faktor udgør energi i alt dette med dens moralske, etiske og naturrelaterede dimensioner, denne respekt for naturen og naturligvis klimaændringerne.
<P>
Jeg vil blot gerne indledningsvis sige til dem, der sår tvivl om klimaændringerne, at behovet for i sidste ende at vænne os selv af med at bruge olie under alle omstændigheder i sig selv gør hele dette direktiv uhyre vigtigt. Uanset om vi gør det på grund af klimaændringerne eller for at ændre energimixet og regionaliseringen deraf, er den overordnede pakke i begge tilfælde relevant.
<P>
Det andet punkt, jeg med forlov gerne vil nævne, er rettet til Kommissionen, som har udført et yderst grundigt og særdeles vigtigt indledende stykke arbejde. De mål, der blev foreslået af udvalget og fik støtte på møderne i Det Europæiske Råd under det tyske formandskab, er der og er de rigtige mål. Jeg tror, de har alles opbakning, og denne væsentlige konceptualiseringsindsats for at udtrykke ting, som tilsyneladende er så forskellige og til tider tilsyneladende uforenelige, er absolut bemærkelsesværdig. Jeg mener, at der ud fra dette synspunkt er bred enighed mellem institutionerne. Det er vedrørende metoderne, at spørgsmålene opstår.
<P>
For mit vedkommende vil jeg meget gerne igen nævne den tillidskontrakt, der er indgået med Parlamentet inden for rammerne af trepartsdrøftelserne, og jeg er udmærket godt klar over, at parlamentsmedlemmerne har et anstrengt forhold til trepartsdrøftelserne. Det vil næppe have undgået nogens opmærksomhed. Ikke desto mindre er vores internationale forpligtelser, vores internationale møder af afgørende betydning. Mødet i København er formentlig det vigtigste møde, menneskeheden vil holde med sig selv. Vi kan ikke svigte med hensyn til at vise, at Europa er i stand til at nå frem til en aftale om disse punkter.
<P>
Vi har naturligvis forskellige problemer vedrørende konkurrenceevnen. Ja, hr. Watson, hr. Hoppenstedt og hr. Davies, finansiering af CO2-opsamling og -lagring skal naturligvis omfattes i den ene eller anden form nu eller på et lidt senere tidspunkt. Dette angår naturligvis metoderne. Det ville ligeledes være uansvarligt at støtte CO2-lækage, og jeg tror, vi har fundet løsninger, som i bund og grund er ganske rimelige.
<P>
Det, jeg egentlig gerne vil sige, er, at der altid kommer et tidspunkt i livet, hvor vi fokuserer mere på midlet end på målet og måden, hvorpå man kan nå målet. Metoderne kan udvikle sig, uden at målet og garantien for at nå målet gør det muligt. Der hersker en ophavsretlig mentalitet, hvad metoder angår. Dette gælder for Kommissionen og også for ordførerne for Parlamentets forskellige udvalg. Det eneste, der i realiteten påhviler os, er, at vi skal have evaluerbare offentlige finansielle midler til at nå de mål, vi har sat os på kort, mellemlang og lang sigt.
<P>
Endelig vil jeg vedrørende mit sidste punkt omhyggeligt gentage det, der er blevet sagt her i Parlamentet, som jo spiller en så væsentlig rolle. Det er ikke et spørgsmål om manglende demokrati, men en fremskyndelse af alle processerne. Jeg kan fortælle, at parlamentsmedlemmerne arbejdede indtil kl. 2 i nat og igen her til formiddag og er nået frem til en aftale om bilers CO2-emission. Vi kunne drøfte sagen de første tre år, men vi kunne også drøfte målet, der var sat til 95 g, som er den centrale faktor for udviklingen af vores industri.
<P>
Vi kunne forhandle om, hvordan vi skal håndtere progressivitet for alle vores punkters vedkommende. Det eneste spørgsmål af betydning for os er ikke at straffe, men gøre opretholdelse af konkurrenceevne mulig og sikre, at hver af disse målsætninger vil blive opfyldt, idet de fungerer sammen og alle er helt afhængige af hinanden.
<P>
Dette er i korte træk det, jeg gerne ville sige, idet jeg punkt for punkt gerne ville tage fat på de enkelte indlæg. Man kan rolig regne med, at jeg aflægger rapport over for Rådet i dag og Rådet den 11. december.
<SPEAKER ID="101" NAME="Andris Piebalgs">
medlem af Kommissionen. - (EN) Fru formand! Forhandlingen i dag har for det meste været fokuseret på udfordringen som følge af klimaændringerne. Det er sandt, at det er en enorm udfordring, men det samme gælder også for den energimæssige udfordring, vi står over for. Vi har set de seneste svingende priser, der giver udfordringer med hensyn til forsyningssikkerheden, som navnlig er vigtig for EU, hvor afhængigheden af energiimport er stigende. Denne pakke udgør også et grundlag for løsning af energisikkerheden, ikke alene for EU, men også for andre dele af verden. Hvis vi skaber den teknologiske forandring, vil det føre til meget anderledes og sikre energikilder, der kunne anvendes i hele verden.
<P>
Jeg mener, forhandlingen i dag har været meget positiv og tydeligt har vist Parlamentets engagement med hensyn til at finde løsninger meget hurtigt. Jeg er meget taknemmelig for dette. Kommissionen vil, både jeg selv og mine kolleger, arbejde meget hårdt for at gøre det lettere at indgå en aftale mellem Parlamentet og Rådet til december.
<SPEAKER ID="102" NAME="Stavros Dimas" LANGUAGE="EL">
Fru formand! Jeg vil også gerne takke de medlemmer af Europa-Parlamentet, der deltog i forhandlingen i dag, for deres konstruktive udtalelser. Jeg vil endvidere gerne takke det franske formandskab, som utrætteligt har arbejdet sammen med Europa-Parlamentet såvel som med Kommissionen om at finde løsninger, der er forenelige med vores miljømæssige mål, og som er forenelige med andre situationer og problemer, medlemsstaterne eller øvrige sektorer i det europæiske erhvervsliv og virksomhederne står over for.
<P>
Rådet og Europa-Parlamentet har vist deres vilje til at nå frem til en aftale ved førstebehandlingen, og jeg tror, at eventuelle udestående spørgsmål vil blive afklaret ved Europa-Parlamentets efterfølgende mødeperiode om to ugers tid. På det tidspunkt vil vi have en aftale, der vil gøre det muligt for os at opfylde vores miljømæssige mål, som f.eks. nedbringelse af drivhusgasemissionerne i EU. Dette er nødvendigt for EU, således at vi kan bekæmpe virkningerne af klimaændringerne ordentligt, og således at vi kan undgå at løbe ind i andre problemer som f.eks. problemet med, at virksomhederne flytter til lande uden for EU, hvor de kan fortsætte med at udlede CO2 uden nogen som helst grænser. Vi skal derfor træffe alle de fornødne foranstaltninger. Kommissionens forslag var rettet mod det samt samarbejdet mellem de tre institutioner, således at der kan findes passende løsninger. Jeg er sikker på, at vi ved næste mødeperiode om uger har en aftale.
<SPEAKER ID="103" NAME="Formanden">
Forhandlingen er afsluttet.
<P>
Skriftlige erklæringer (artikel 142)
<SPEAKER ID="104" NAME="Alessandro Battilocchio  " LANGUAGE="IT">
Beskyttelse af miljøet og bekæmpelse af klimaændringerne er uhyre vigtige prioritetsområder for hele det internationale samfund. Som jeg altid har hævdet i de senere år, sætter forskningsmæssige fremskridt os i stand til at udvikle en objektiv tankegang, bl.a. vedrørende energikilder, der alt for ofte fremstilles som noget djævelskab. Med henblik på at fremme en proces til geopolitisk stabilisering og sikre større sikkerhed på internationalt plan skal energikilderne set i lyset af de nuværende teknologiske fremskridt differentieres, således at forsyningsafhængigheden mindskes. Ved at forbedre visse underudviklede situationer, som det f.eks. er tilfældet i Italien, må man set ud fra dette perspektiv hilse en seriøs forhandling om kerneenergi med specifik henvisning til tredjegenerationsanlæg velkommen.
<SPEAKER ID="105" NAME="Ivo Belet  " AFFILIATION="PPE-DE">
skriftlig. - (NL) Vi står i Europa ved en skillevej i historien. Vi har besluttet os for at tage føringen globalt i bekæmpelsen af den globale opvarmning. Tidspunktet er nu kommet til at indfri dette løfte.
<P>
Vi kan godt forstå, at bl.a. vores venner i Polen ønsker garantier for, at de ikke vil stå med den største regning som følge af klimaaftalen. EU skal derfor investere mere i ny ren kulteknologi og i CO2-opsamling og -lagring (CCS).
<P>
Den aftale, der blev indgået i denne uge om nedbringelse af CO2-emissioner fra nye biler, er blevet mødt med kritik, fordi den ikke er vidtrækkende nok. Selv om denne kritik til dels er berettiget, må vi også anerkende de positive aspekter. Vi vil med sikkerhed begynde fra 2012, om end gradvist, og vi har også holdt fast i målet om maksimalt 95 g CO2/km inden 2020.
<P>
Aftalen indeholder heldigvis også stærke incitamenter vedrørende elektriske biler eller hybridbiler. Producenterne må indse, at de intet har at miste ved åbent at satse på disse miljøvenlige biler. Regeringerne bør meget kraftigere tilskynde til denne kovending med afgiftsmæssige incitamenter. Hvad angår forbrugerne, os selv inklusive, hvad er det så, der afholder os fra at købe disse miljøvenlige biler nu? Man kan i dag allerede få mellemklassebiler, som overholder den europæiske standard for 2012. Så...
<SPEAKER ID="106" NAME="Richard Corbett  " LANGUAGE="EN">
Jeg glæder mig over de fremskridt, der er sket i drøftelserne mellem Parlamentet og Rådet i de seneste dage og til ud på natten i går. Der er stadig et stykke vej at gå, og jeg opfordrer kraftigt begge parter til at gøre en sidste anstrengelse for at nå frem til en aftale, der kan vedtages af Parlamentet inden jul. For at kunne accepteres af Parlamentet skal pakken med foranstaltninger være tilstrækkeligt omfattende til, at vi kan nå de aftalte EU-mål om en reduktion af CO2-emissionerne på 20 % og en stigning i andelen af energi fra vedvarende kilder på 20 % inden 2020 - men også sætter os i stand til at gå videre og hæve dette tal til 30 % i tilfælde af en international aftale. Det glæder mig også, at der ser ud til at være enighed om, at målet for biobrændstoffer skal være underlagt strenge bæredygtighedskriterier.
<P>
Nogle har taget forbehold over for pakken med foranstaltninger, fordi den er for ekstrem. Hvis det forholder sig sådan, så er jeg altså ekstremist - men jeg vil gerne påpege, at mådeholdenhed i betragtning af en trussel mod selve planetens fremtid ikke ville være nogen dyd, og voldsomme tiltag ikke nogen last.
<SPEAKER ID="107" NAME="András Gyürk" AFFILIATION="PPE-DE">
skriftlig. - (HU) Ved drøftelserne om fremskridtene i forbindelse med EU's klimapakke kan vi ikke se bort fra de eventuelle konsekvenser som følge af finanskrisen. Dvs. at hvis regeringerne først og fremmest bruger deres akkumulerede finansielle reserver på bankredningspakker, bliver de afgørende energiinvesteringer evt. forsinket.
<P>
På trods af krisen er Europa nødt til hurtigst muligt at investere i at øge anvendelsen af vedvarende energi og skabe væsentlige forbedringer af energieffektiviteten. Vi er nødt til at investere i dag, for at vedvarende energikilder evt. kan blive konkurrencedygtige i den nærmeste fremtid.
<P>
Af ovennævnte grunde haster det med at skabe en EU-energifond. Det pågældende monetære instrument ville primært tjene som en hjælp til at forbedre energieffektiviteten og øge anvendelsen af vedvarende energi. Hvis vi virkelig gerne vil styrke EU's fælles energi- og klimapolitik, skal denne hensigt desuden også afspejle sig i det næste syvårsbudget. Ud over at styrke opbakningen til EU skal medlemsstaterne være garanteret tilstrækkelig frihed til ikke alene at tage hensyn til de forskellige regionale forskelle, men også til at fastlægge deres egne klimapolitiske instrumenter.
<P>
Den midlertidige afdæmpning af priserne på traditionelle brændstoffer bør ikke give anledning til selvtilfredshed for beslutningstagernes vedkommende eller tilsidesætte de forpligtelser, der er indgået angående vedvarende energikilder. Hvis EU i skyggen af krisen mister de mål af syne, man har sat sig, kan dette få en negativ indvirkning på EU's egen troværdighed og EU's lederrolle i forbindelse med klimaændringerne.
<SPEAKER ID="108" NAME="Marusya Ivanova Lyubcheva  " LANGUAGE="BG">
Vi har drøftet et problem alt for længe, og nu er der endnu mindre tid til at løse det. De globale processer vedrørende klimaændringer skal løses med en langsigtet plan såvel som med konkrete foranstaltninger, der træffes af alle aktører i den internationale økonomi.
<P>
Der er en række centrale tiltag, som forhandlingerne skal fokusere på:
<P>
? Investeringer i nye teknologier - industrien skaber problemer, men ved hjælp af nye teknologier kan de løses. Vi bliver derfor nødt til at give industrien en chance for intelligent udvikling, som lever op til vores mål.
<P>
? Obligatorisk gennemførelse af en alternativ valgmulighed, men uden negative indvirkninger på miljøet, idet man sørger for sikkerhedsforanstaltninger ved anvendelse af atomenergi, som også skal have en chance. Jeg siger også dette i min rolle som repræsentant for Bulgarien, der har sit eget bidrag i denne proces.
<P>
? Investeringer i uddannelse og videnskab angående vedvarende udvikling - uden hvilke man ikke kan tale om en effektiv bekæmpelse af klimaændringerne, da man med investeringerne sikrer tilstrækkelig individuel og organisationsmæssig forberedelse.
<SPEAKER ID="109" NAME="Rovana Plumb  " LANGUAGE="RO">
Kommissionen vedtog lovpakken om vedvarende energi og klimaændringer den 23. januar 2008.
<P>
Med denne lovpakke fordeler man - blandt medlemsstaterne og baseret på kriterier og målsætninger - EU's mål, der blev vedtaget af Det Europæiske Råd i foråret 2007. Disse mål består i en nedbringelse i af emissionerne af drivhusgas (GHG) med mindst 20 % på EU-plan inden 2020, samt i samme periode en stigning på 20 % i andelen fra vedvarende energikilder i det samlede energiforbrug og en stigning på 20 % i energieffektiviteten.
<P>
Vi kan forhandle på hvert enkelt område, men vi kan ikke forhandle med naturen. For at kunne opfylde disse forpligtelser med hensyn til nedbringelse af GHG-emissioner og øge andelen af energi fra vedvarende kilder, er det derfor nødvendigt med væsentlige strukturreformer inden for hvert område af økonomien.
<P>
Rumænien vil vedtage de nationale forpligtelser som følge af denne lovpakke, der vil få en væsentlig indvirkning på økonomisk og socialt plan.
<P>
Afslutningen på forhandlingerne om lovpakken om vedvarende energi og klimaændringer giver mulighed for at finde en balance mellem at bekæmpe klimaændringerne, øge leverandørsikkerheden og fremme konkurrenceevnen og den økonomiske vækst samt skabe arbejdspladser.
<SPEAKER ID="110" NAME="Nicolae Vlad Popa  " LANGUAGE="RO">
Det glæder os, at forhandlingerne mellem Europa-Parlamentet og Rådet om lovpakken om vedvarende energi og klimaændringer i øjeblikket går i retning af indgåelse af en aftale.
<P>
På mødet i Det Europæiske Råd, der holdes den 11.-12. december 2008, vil der blive truffet afgørelse om alle elementerne i forbindelse med denne lovpakke.
<P>
Som forberedelse til drøftelserne den 11.-12. december stillede Rumænien sammen med Slovakiet, Ungarn, Bulgarien, Litauen og Letland den 28. november et forslag om omfordeling af indtægten fra auktionerne over CO2-emissionerne på baggrund af følgende formel: (90 - x) % + 10 % + x %, hvor x fordeles til de medlemsstater, som med succes har opnået reduktioner på mere end 20 % i forhold til emissionsloftet i Kyotoaftalen i 2005.
<P>
Rumænien mener også, at det er helt afgørende med en bestemmelse om en fornyet gennemgang i 2014, uden at der dog kan sættes spørgsmålstegn ved målet om en nedbringelse på 20 % (eller 10 %), simpelthen for at gøre det lettere evt. at justere mekanismerne på baggrund af de specifikke forhold i det pågældende tidsrum (som ikke kan forudsiges lige nu).
<SPEAKER ID="111" NAME="Esko Seppänen  " AFFILIATION="GUE/NGL">
skriftlig. - (FI) Emissionshandelsordningen omfatter to valgmuligheder. På den ene side har vi mæglermodellen og på anden side erhvervsmodellen. Mæglermodellen giver mulighed for at spekulere tre gange over for dem, der ikke har brug for emissionsrettigheder til produktion, men som køber dem med henblik på at sælge dem til en høj pris til produktionsvirksomheder. De kan købe rettighederne på auktioner og på det sekundære marked på emissionsrettighedsbørser og fortsat spekulere i dem på elbørserne. Samtidig med at der er emissionsrettigheder, kan man endog spekulere i dem via unoterede aftaler og dermed helt undgå børserne. Vi er derfor nødt til at vælge den spekulationsfrie erhvervsmodel, hvor målene for nedbringelse af emissionerne nås via benchmarking, og med bedst tilgængelige teknologi (BAT) som standard for reduktionerne.
<SPEAKER ID="112" NAME="Søren Bo Søndergaard  " AFFILIATION="GUE/NGL">
skriftlig. - (DA) Mandag aften indgik de store politiske grupper i EU-parlamentet et kompromis med Ministerrådet om kravene til personbilers CO2-udledning, der betyder, at bilindustrien kan fortsætte med at svine uændret helt frem til 2019.
<P>
EU har tilsluttet sig FN's klimamål, som betyder, at de industrialiserede lande skal begrænse CO2-udledningen mellem 25-40 procent frem til 2020. Aftalen om bilers CO2-udledning er et knæfald for bilindustrien, og den bekræfter bare, at EU's løfter på klimaområdet ikke er mere værd end det papir, de er skrevet på.
<P>
Hver gang EU skal tage et konkret skridt til at leve op til sine egne løfter og målsætninger, så er der alverdens dårlige undskyldninger for ikke at gøre det.
<P>
Det er utroligt, at et flertal i EU-parlamentet er parat til at godkende, at svineriet fortsætter.
<SPEAKER ID="113" NAME="María Sornosa Martínez  " LANGUAGE="ES">
Vores vedtagelse af denne klima- og energipakke skal tjene som en hensigtserklæring, der sætter os i stand til at sende et krystalklart signal til hele verden om at nå frem til en ambitiøs aftale i København til næste år.
<P>
Jeg støtter fuldt ud kommissær Dimas' redegørelse om, at finanskrisen har vist, hvor letsindigt det er ikke at tage åbenlyse advarselstegn alvorligt.
<P>
For så vidt angår klimaændringer, kan vi ikke tillade os at gentage denne fejl, hvis vi ønsker at forhindre farlige og muligvis katastrofale økonomiske og sociale konsekvenser i de kommende årtier.
<P>
Vi skal udvise ansvarsfølelse og træffe dristige beslutninger om at indføre en ren, effektiv energimodel og også at stille de nødvendige redskaber til rådighed for borgerne, således at de bliver bevidst om klimaændringerne og handler derefter. Tiden er inde.
<P>
Jeg fremsætter derfor en offentlig appel til Parlamentet og medlemsstaterne om at støtte denne lovpakke under den kommende plenarsamling, da den afgjort vil sætte os i stand til at gøre noget ved den væsentlige udfordring, vi står over for.
<SPEAKER ID="114" NAME="Andrzej Jan Szejna  " LANGUAGE="PL">
Skattesvig strider mod princippet om rimelig og gennemsigtig beskatning og skader ganske enkelt grundlaget for Fællesskabets funktion. Lavere budgetindtægter hindrer os i at gennemføre vores politikker i fuldt omfang.
<P>
Bekæmpelse af skattesvig falder i vid udstrækning inden for medlemsstaternes kompetenceområde, men landene bør ikke agere individuelt. Der er et klart behov for at samordne tiltag på fællesskabsplan og styrke samarbejdet mellem regeringerne i medlemsstaterne og Kommissionen.
<P>
Da en radikal momsreform er et både langsigtet og et tidskrævende projekt, foreslås det i betænkningen at anvende konventionelle midler. Disse midler omfatter ændringer i lovgivningen om skatteyderes ansvar for ikke at fremsende de nødvendige dokumenter til tiden eller for at fremsende forkerte dokumenter, reduktion af perioden til dataindsamling og hurtig rettelse af unøjagtige data samt fremskyndelse af informationsudvekslingen om transaktioner på tværs af Fællesskabets grænser.
