<CHAPTER ID="009">
Godkendelse af protokollen fra foregående møde 
<SPEAKER ID="138" NAME="Martin Schulz" AFFILIATION="S&amp;D">
(DE) Hr. formand! Jeg har ingen kommentarer til protokollen fra mødet i går, men jeg vil i stedet for kommentere en hændelse, der fandt sted under mødet her til formiddag. Min kollega, Kinga Göncz, et medlem af Parlamentet fra min gruppe og tidligere ungarsk udenrigsminister, blev her til formiddag fornærmet af Krisztina Morvai fra det fascistiske parti Jobbik og det på en aldeles uacceptabel måde. Som ungarsk udenrigsminister har fru Göncz arbejdet hårdere end nogen anden i landet for at skabe international forsoning mellem Ungarn og dets naboer. Jeg vil gerne på det kraftigste tage afstand fra den skandaløse fornærmelse, som fru Göncz blev udsat for fra fru Morvai, et medlem af et nyfascistisk parti.
<P>
(Bifald)
<SPEAKER ID="139" NAME="Kinga Göncz" AFFILIATION="S&amp;D">
(HU) Hr. formand! Tak, fordi jeg får lov til at få ordet. Jeg er meget ked af, at denne drøftelse finder sted her i Parlamentet. Jeg vil gerne reagere ganske kort og sige, at det parti, som Krisztina Morvai repræsenterer, oprettede en paramilitær enhed i 2006, som de siden har brugt til at intimidere det fredelige offentlige flertal med.
<P>
Dette omfatter især mindretal, homoseksuelle, romaer og jøder. Denne paramilitære enhed blev for nylig opløst af domstolene, men et medlem af Europa-Parlamentet fra dette parti var iklædt denne organisations uniform her i salen under mødeperioden i juli. Dette parti førte i Ungarn en kampagne, der var fuld af antieuropæiske, racistiske, homofobiske, anti-roma og fremmedhadske udgydelser, og det beskrev regelmæssigt Ungarn som en koloni under EU. Den begivenhed, som Krisztina Morvai talte om, fandt sted i 2006, da disse demonstranter fra den yderste højrefløj satte ild til det ungarske fjernsynsselskabs hovedbygning og gik amok i dagevis, hvilket førte til, at 113 politifolk blev såret.
<P>
De gik amok igen den 23. oktober. De prøvede at afbryde en national ceremoni ved hjælp af vold. Det var første gang i landets historie, at politiet efter styreskiftet havde at gøre med ekstreme højrefløjsdemonstrationer. Efter denne hændelse nedsatte regeringen et uafhængigt udvalg, hvis rapport er tilgængelig på en række hjemmesider, herunder på engelsk. Dette udvalg fremsatte forslag, og der blev startet mange sager ved domstolene. Ungarske regeringsorganer efterforskede disse overtrædelser.
<P>
Der var bestemt problemer. Men jeg vil gerne sige til Krisztina Morvai, at når hun kalder det institutionelle system i sit eget land diktatorisk, er der det problem, at hvis demokratiet ikke fungerede i Ungarn, ville hun ikke have kunnet holde sin tale her i Parlamentet i dag. Jeg undskylder endnu en gang for, at dette spørgsmål blev rejst i Parlamentet, og jeg håber oprigtigt, at diskussionen ikke vil fortsætte her.
<SPEAKER ID="140" NAME="Zoltán Balczó" AFFILIATION="NI">
(HU) Hr. formand! I henhold til forretningsordenen har jeg et halvt minut til at stille et spørgsmål. Spørgsmålet er stilet til hr. Schulz. Hvordan vover han på grundlag af en ærekrænkende erklæring fremsat af hans kollega at kalde et parti fascistisk her i Parlamentet, udelukkende fordi det ikke er enigt i alle aspekter af EU's hovedidéer? Dette parti fik 430 000 stemmer i Ungarn. De kalder derfor 430 000 vælgere fascister. Tænk, før De taler fra nu af!
