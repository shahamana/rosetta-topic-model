<CHAPTER ID="016">
Sikkerhedskrav til legetøj (forhandling) 
<SPEAKER ID="145" NAME="Formanden">
Næste punkt på dagsordenen er betænkning af Thyssen for Udvalget om det Indre Marked og Forbrugerbeskyttelse om forslag til Europa-Parlamentets og Rådets direktiv om sikkerhedskrav til legetøj - C6-0039/2008 -.
<SPEAKER ID="146" NAME="Marianne Thyssen">
ordfører. - (NL) Hr. formand, hr. kommissær, fru formand for Rådet, mine damer og herrer! Vi har flere gange vist, at vi udtrykkeligt vælger et højt niveau af forbrugerbeskyttelse på det indre marked. Såvel i det flerårige program for forbrugerbeskyttelse som i beslutningen og forhandlingen i fortsættelse af, at farligt, hovedsageligt kinesisk, legetøj blev trukket tilbage fra markedet, er vi kommet med indtrængende bønner om, at beskyttelse af de mindste og mest sårbare forbrugere, nemlig børn, skal sættes højt på dagsordenen.
<P>
Som ordfører for den nye lov om sikkerhedskrav til legetøj er det mig derfor en glæde at kunne meddele, at vi sandsynligvis vil kunne gennemtrumfe et nyt og strengt direktiv om sikkerhedskrav til legetøj i løbet af de næste par dage - om alt ellers går i henhold til planen.
<P>
Jeg vil gerne takke Kommissionen, fordi den besvarede vores opfordring til at foreslå et nyt direktiv. Jeg vil også gerne takke ordførerne for udtalelserne, skyggeordførerne, formanden og medlemmerne af Udvalget om det Indre Marked og Forbrugerbeskyttelse for det fremragende samarbejde, som gjorde det muligt at godkende min betænkning enstemmigt den 6. november. Endvidere står jeg i gæld til Rådet, Kommissionen og alle vores embedsmænd for deres aldrig vaklende pligtopfyldenhed og deres konstruktive holdning, som har givet os mulighed for at afslutte dette vigtige stykke forbrugerlovgivning inden for en 10-måneders periode.
<P>
Vi har forskellige grunde til at være stolte af vores arbejde. Sikkerhedskravene til legetøj bliver utvivlsomt forbedret og strammet op, hvilket er, hvad offentligheden forventer af os. Der vil i princippet være et forbud mod brugen af kræftfremkaldende, mutagene eller reproduktionstoksiske stoffer i tilladte legetøjsbestanddele. I tillæg vil der blive indført strengere regler for uundgåelige spor af tungmetaller. Dette opnås ikke bare ved at indføre maksimumsværdier for flere typer stoffer, men også ved at etablere langt strengere grænseværdier for uundgåelige spor af bly, cadmium, kviksølv, chrom 6 og organisk tin.
<P>
Et andet helt nyt aspekt er bestemmelserne om allergifremkaldende duftstoffer, som vi bestemt ikke ønsker, at børn skal blive eksponeret for. Dette aspekt vil også blive strammet ind i forhold til Kommissionens forslag; med tiden kommer der et forbud mod ikke mindre end 55 allergifremkaldende duftstoffer, og 11 andre vil kun få tilladelse til at blive anvendt, hvis de er forsynet med advarselsmærkater. Under forudsætning af mærkning og overholdelse af anden relevant lovgivning er vi noget mere lempelige, hvor det drejer sig om pædagogiske duft- og smagsspil.
<P>
Et andet vigtigt punkt er forbedringen af reglerne for at forhindre potentiel kvælning, afklaring af de centrale sikkerhedskrav og, som noget helt nyt, regler for legetøj i slik. Advarselssystemet vil også blive udvidet og styrket, og advarslerne bør ikke bare placeres tydeligt på et sprog, som forbrugeren kan forstå, men også være synlige på salgsstedet; endelig får forsigtighedsprincippet den placering i loven, som med rette tilkommer det.
<P>
Regler har naturligvis ingen værdi, medmindre de håndhæves. Dette sikres ved at integrere den nye politik i den nye produktpakke og ved at indføre strengere dokumentationskrav og krav på sporbarhedsområdet. Dette bør imidlertid også følges op. Derfor beder jeg på vegne af Parlamentet kommissæren om, når han overvåger direktivet, at være nøje opmærksom på den måde, hvorpå medlemsstaterne udfører deres tilsynsopgave, både inden for og uden for landets grænser. For at få fuldstændig fred i sindet vil vi også gerne høre kommissæren bekræfte, at der vil blive udviklet nye, strengere, harmoniserede standarder i form af støjstandarder for legetøj, både spidsstøj og vedvarende støj, og vi vil gerne bede om det samme for bøger, som udelukkende er lavet af papir og karton, og for hvilke der ikke er nogen retssikkerhed for øjeblikket.
<P>
Endelig har vi udtrykkeligt modsat os et system med ekstern godkendelse for legetøj, der overholder standarderne. Vi har haft lange drøftelser om dette emne, men et flertal var imod det. Også her ville vi gerne høre kommissæren bekræfte, at dette aspekt under overvågningen vil blive ydet særlig opmærksomhed. Vi kan derfor forvente, at overensstemmelsesvurderingen lander på vores skrivebord på et eller andet stadie.
<SPEAKER ID="147" NAME="Valérie Létard">
formand for Rådet. - (FR) Hr. formand, hr. kommissær, fru Thyssen, mine damer og herrer! Formandskabet glæder sig over, at Europa-Parlamentet lægger så stor vægt på spørgsmålet om legetøjssikkerhed, navnlig her ved juletid. Vi må kunne nære tillid til legetøjssikkerheden, da der er tale om produkter, der fremstilles til børn.
<P>
Rådet har af den grund lagt særlig vægt på Kommissionens forslag, der blev fremsat i slutningen af januar 2008. Formålet med forslaget er at øge sikkerhedskravene til legetøj samtidig med, at den frie bevægelighed på det indre marked bevares. Legetøjsmarkedet er i kraft af sin opdrift, innovative evne og struktur særlig følsomt og komplekst, og medlovgiverne har skullet finde en afbalanceret tilgang, der sikrer legetøjssikkerheden, og som ikke øger legetøjspriserne og pålægger producenter og importører af hæderlige produkter alt for tunge forpligtelser.
<P>
På det seneste er der ud over priser og innovation nye elementer, som virker afgørende for forbrugerne. Respekten for miljøet og udeladelsen af stoffer, der på nogen måde kan være giftige eller udgøre en risiko for at være allergifremkaldende, har været centrale emner i den offentlige debat. Det har stået klart, lige siden visse virksomheder besluttede at trække sig tilbage fra markedet eller tilbagekalde produkter, der muligvis ikke har været fuldstændigt sikre.
<P>
Siden 1980'erne har EU derfor foretaget tekniske harmoniseringer, der skal værne om den frie bevægelighed for varer på det indre marked, og fastsat krævende sikkerhedsstandarder, som skal sikre, at det kun er de varer, der opfylder forskrifterne, som kan cirkulere på markedet. En sådan opfyldelse garanteres af CE-mærket.
<P>
Ligesom med 80 % af de varer, der cirkulerer i EU, underkastes legetøj denne tekniske harmonisering, som gennemføres efter en velkendt struktur, nemlig den europæiske lovgivning, som i dette tilfælde med forslaget til nye direktiver fastsætter de vigtigste sikkerhedskrav, som så omsættes og omdannes til standarder. Sammen med medlemsstaterne udarbejder Kommissionen også dokumenter, der vejleder om gennemførelsen af fællesskabslovgivningen.
<P>
Det er denne struktur, der i sin helhed bliver styrket med vedtagelsen af forslaget som ændret af medlovgiverne. Den nye evaluering af legetøjssikkerheden i henhold til disse nye lovgivningsstandarder symboliserer medlovgivernes engagement for at prioritere dette område, eftersom der er tale om den første sektorbestemte anvendelse af disse horisontale bestemmelser.
<P>
I den tekst, der er blevet forhandlet på plads af institutionerne - som er godkendt af et stort flertal af medlemsstaterne, og som Rådet derfor kan tilslutte sig - er det ikke bare markedsovervågningen, der styrkes, men også en række væsentlige sikkerhedskrav, som bl.a. forslagene om at mindske de potentielle kemiske risici i legetøj.
<P>
Bestemmelserne om kræftfremkaldende og toksiske stoffer blev yderligere styrket under forhandlingerne mellem medlovgiverne for at minimere eller fuldstændigt fjerne disse stoffer, navnlig i alle tilgængelige legetøjsdele, og også for at øge sikkerhedsforanstaltningerne med hensyn til mulige reaktioner, når legetøj puttes i munden, hvilket forbrugerne af disse varer uundgåeligt kommer til at gøre.
<P>
Derudover er de bestemmelser, der sigter mod at fjerne kvælningsrisikoen ved legetøj og legetøjsdele blevet gjort klarere og strengere.
<P>
For at sikre at forældrene til forbrugerne kan træffe kvalificerede valg, er bestemmelserne om advarsler om legetøjs potentielle risici og brugernes minimums- eller maksimumsalder også blevet styrket, og de skal gøres tilgængelige inden indkøbet for alle dem, der påtænker at foretage et sådant indkøb, også over nettet.
<P>
Hvad angår varernes evne til at opfylde de væsentlige sikkerhedskrav, fastholdes EU-systemets struktur. I de tilfælde hvor der foreligger en europæisk standard, kan producenter selv erklære, om deres legetøj opfylder kravene og påsætte CE-mærket. Hvis det gøres i ond tro, er det klart, at de økonomiske operatører har pligt til at opfylde deres forpligtelser i deres respektive led i forsyningskæden, og medlemsstaternes markedstilsynsmyndigheder er der for at håndhæve overholdelsen af kravene eller sanktionere manglende overholdelse.
<P>
I de tilfælde hvor der ikke foreligger europæiske standarder, skal der foretages en tredjepartscertificering, hvilket gør det muligt at garantere et højt sikkerhedsniveau. Vores struktur er dog ikke fri for risikoen for misbrug af CE-mærkningen, men takket være markedstilsynsmyndighedernes årvågenhed og deres øgede samarbejde på EU-niveau bliver risikoen for det mindre.
<P>
Endelig indeholder direktivet også bestemmelser om forsigtighedsprincippet og evnen til at tilpasse sig nye risici, hvis de identificeres som sådanne. Det franske formandskab glæder sig derfor over sit konstruktive samarbejde med Parlamentet under forhandlingerne om dette vigtige emne og er også på vegne af Rådet taknemmelig for alle de kvinder og mænd i de tre institutioner, der har medvirket til det positive resultat, som gerne skulle gøre det muligt at opnå enighed ved førstebehandlingen.
<SPEAKER ID="148" NAME="Günter Verheugen" LANGUAGE="DE">
Hr. formand, fru formand for Rådet, mine damer og herrer! I anden halvdel af 2007 blev vi konfronteret med tilbagekaldelsesforanstaltninger af en stor legetøjsfabrikant, der frivilligt trak defekte produkter tilbage fra markedet. Det skabte dog usikkerhed.
<P>
Selv om vi godt ved, at ingen kan give os fuld garanti for sikkerheden af de produkter, vi dagligt har med at gøre, forventer borgerne med rette, at deres børn både kan lege i fred, og at deres legetøj er sikkert.
<P>
I sin beslutning af 26. september 2007 om sikkerhedskrav til legetøj opfordrede Parlamentet Kommissionen til straks at iværksætte en revision af legetøjsdirektivet, der indeholder effektive og detaljerede krav om produktsikkerhed.
<P>
I januar 2008 fremsatte Kommissionen sit forslag, og jeg glæder mig over, at vi nu kun 11 måneder senere og faktisk i god tid inden jul har en ny EU-lovgivning, som i høj grad forbedrer legetøjssikkerheden. Jeg vil gerne takke ordføreren, fru Thyssen, varmt for hendes vellykkede arbejde. Jeg vil også gerne takke fru McCarthy for det store engagement, hun udviste i høringerne med formandskabet og Kommissionen. Jeg takker det franske formandskab for med stor iver at have ført sagen videre i Rådet.
<P>
Det nye europæiske legetøjsdirektiv gør legetøj i Europa mere sikkert. Det tager udgangspunkt i idéen om, at alle de involverede parter bærer et fælles ansvar for legetøjssikkerheden, men fra forskellige fokuspunkter.
<P>
Først og fremmest skal de økonomiske operatører, dvs. producenter, importører og handlende, overholde visse forpligtelser. Samtidig indeholder forslaget dog omfattende regler for tilsynsmyndighederne både ved EU's ydre grænser og på de nationale markeder. Direktivet fritager naturligvis heller ikke børns værger for deres ansvar. De har også ansvaret for at sikre, at børn kan lege i sikkerhed.
<P>
De nye regler om sikkerhedskrav til legetøj er strenge. Det gælder særligt anvendelsen af kemikalier i legetøj, hvor der i direktivet fastsættes helt nye standarder. Direktivet er den eneste lovgivning i verden, der indeholder et udtrykkeligt forbud mod kræftfremkaldende stoffer eller stoffer, som kan skade forplantningsevnen eller forårsage genetiske forandringer. Disse stoffer må kun anvendes, hvis deres sikkerhed er blevet entydigt påvist efter videnskabelig metode.
<P>
Det nye direktiv indeholder også de laveste grænseværdier for toksiske stoffer som bly og kviksølv på verdensplan. Allergene parfumestoffer forbydes også i overvejende grad. Direktivet går i den henseende endnu længere end reglerne for kosmetik.
<P>
Ud over det kemiske kapitel indeholder direktivet også en række supplerende strengere sikkerhedskrav til udformning og produktion. Det gælder særligt reglerne om at forhindre risikoen for at blive kvalt af små bestanddele, som er en alvorlig risiko for børn, og som nu bliver imødegået på mere effektiv vis. For første gang har vi nu også i direktivet indføjet regler om fødevarer i legetøj.
<P>
I fremtiden vil legetøjsfabrikanterne bære en større del af ansvaret for overensstemmelsesvurderingen. De vil skulle foretage en omfattende vurdering af alle de risici, som et stykke legetøj kan frembyde, uanset hvor legetøjet er fremstillet. Denne analyse skal være grundigt dokumenteret og gøres tilgængelig for markedstilsynsmyndighederne efter anmodning. Legetøjsimportørernes forpligtelser er blevet strammet op. Det er især vigtigt, fordi legetøj for en stor dels vedkommende importeres til EU. Importørerne skal kontrollere, om producenterne har foretaget overensstemmelsesvurderingen korrekt, og om nødvendigt selv tage stikprøver. En obligatorisk prøvning skal i henhold til direktivet kun gennemføres af en tredjepart, hvis der ikke findes nogen harmoniserede EU-standarder. Vi har nøje drøftet tredjepartscertificering og afvejet fordele og ulemper.
<P>
Det er ikke alt det legetøj, der bringes i omsætning på det europæiske marked, som kan testes. Stikprøver er selvfølgelig en mulighed, men det er dyrt. Kommissionen er af den opfattelse, at test, der foretages af et privat certificeringsorgan, vil medføre udgifter, som ikke kan retfærdiggøres med den øgede sikkerhed. Det gælder særligt små og mellemstore virksomheder. Når Kommissionen skal revidere anvendelsen af direktivet, vil den lægge særlig vægt på reglerne om overensstemmelsestest. Den vil i den forbindelse tage højde for medlemsstaternes erfaringer med markedsovervågning og fremlægge en rapport for Parlamentet. Den vil også underrette Rådet i en tilsvarende erklæring.
<P>
Foruden de økonomiske operatørers øgede forpligtelser indeholder direktivet også yderst detaljerede regler om, hvordan medlemsstaterne skal gennemføre markedsovervågningen i overensstemmelse med pakken om det indre marked fra juli i år. Det handler både om ordentlige toldkontroller ved de ydre grænser og kontroller i medlemsstaterne. En velfungerende markedsovervågning er et meget vigtigt element i direktivet. Det overordnede begreb europæisk legetøjssikkerhed kan kun blive en realitet, hvis de strenge krav til udformning og produktion i tilstrækkelig grad overvåges af uafhængige offentlige organer.
<P>
Den nuværende tekst er et eksempel på, hvordan de europæiske institutioner på kort tid kan udarbejde en god, omfattende og på verdensplan unik europæisk lovgivning. Jeg mener, at vi med dette direktiv har skabt et godt grundlag for sikkert legetøj i Europa.
<SPEAKER ID="149" NAME="Anne Ferreira" LANGUAGE="FR">
Hr. formand, hr. kommissær, fru minister! To afgørende faktorer har fået Europa-Parlamentet til at revidere lovgivningen om sikkerhedskrav til legetøj, nemlig den betydelige andel legetøj med sikkerhedsproblemer, der blev tilbagekaldt for et år siden, og de undersøgelser, som påviser kemiske stoffers indvirkning på børns helbred.
<P>
Desværre kan den lovgivning, vi i dag opfordres til at vedtage, ikke hamle op med de væsentlige problemer, og jeg deler ikke de foregående taleres entusiasme.
<P>
Jeg beklager, at vi på flere punkter har opgivet at være mere krævende, ikke mindst med hensyn til tilstedeværelsen af kemiske stoffer og allergene parfumestoffer. Jeg gentager: Børn er blandt samfundets mest sårbare personer, og deres hurtigvoksende organismer er skrøbelige.
<P>
De forskellige standarder for kemiske stoffer tager det ikke med i betragtning. Hvorfor er de kemiske CMR-stoffer kun delvist blevet forbudt? Hvorfor forbydes endokrine stoffer ikke? Hvorfor er så mange undtagelser blevet accepteret?
<P>
Jeg beklager også genindførelsen af tungmetaller. Jeg kan ikke forstå, hvordan cadmium og bly kan forbydes i visse produkter, men tillades i legetøj, når vi ved, hvordan børn anvender dem.
<P>
Mit andet punkt vedrører markedsovervågning. Forsigtighedsprincippet, sådan som det er indført i direktivet, gælder medlemsstaterne, men hvilken betydning har det i virkeligheden for fabrikanterne?
<P>
Et yderligere problem er, at oplysningerne til forbrugerne bør være tilgængelige på et eller flere letforståelige sprog, men vi ved ikke, om de vil kunne modtage oplysninger på deres modersmål eller på sproget i deres land. Hvorfor have så vage bestemmelser om tilbagekaldelsesforanstaltninger, hvilket ikke er særlig hensigtsmæssigt i akutte tilfælde? Hvorfor forkaste idéen om en uafhængig tredjepart, der certificerer fabrikanterne?
<P>
Udvalget om Miljø, Folkesundhed og Fødevaresikkerhed stemte for de ændringsforslag, der i højere grad tager hensyn til børns helbred og sikkerhed. Jeg beklager, at de ikke fik mere støtte.
<SPEAKER ID="150" NAME="David Hammerstein" LANGUAGE="ES">
Hr. formand! Det er rigtigt, at der er taget visse skridt for at gøre legetøj mere sikkert. Vi mener dog, at disse skridt kunne have været meget større. Vi kan ikke forstå, hvordan stoffer som bly, kviksølv og cadmium stadig kan forekomme i legetøj. Vi har forpasset muligheden for at forbyde disse stoffer, der fortsat vil hobe sig op i de europæiske børns små kroppe og forårsage talrige sundhedsproblemer.
<P>
Herudover vil vi også gerne påpege et andet problem med dette direktiv, der ikke fastsætter nogen decibelgrænser for de lyde, legetøj udsender. Støj er en væsentlig forureningskilde, der både berører børn og voksne, og meget legetøj støjer alt for meget.
<P>
Jeg opfordrer Kommissionen og Rådet til at tage stilling til dette problem og gå med til hurtigst muligt at forelægge Parlamentet nogle støjgrænser, fordi støj også berører vores børns kroppe.
<SPEAKER ID="151" NAME="Andreas Schwab" LANGUAGE="DE">
Hr. formand, fru formand for Rådet, hr. kommissær, mine damer og herrer! Jeg vil gerne først og fremmest rette en stor og varm tak til vores ordfører fra Gruppen for Det Europæiske Folkeparti (Kristelige Demokrater) og De Europæiske Demokrater, fru Thyssen. I de seneste måneder har hun med stor energi helliget sig en ekstremt vanskelig og også politisk omstridt sag og har med stor succes fremført Parlamentets standpunkt i forhandlingerne med Kommissionen og Rådet.
<P>
Vi kan kun tilslutte os det, kommissæren lige har beskrevet som essensen af legetøjsdirektivet, og fru Thyssens kommentarer. Med det nye legetøjsdirektiv vil legetøj i EU blive mere sikkert. Intet direktiv kan dog nogensinde blive så sikkert, at det udelukker enhver mulighed for misbrug. Vi må erkende, at legetøj kun udgør 14 % af de ting, som børn leger med nu til dags. De resterende 86 % udgøres af ting, som børn anvender på samme måde, men som ikke er omfattet af legetøjsdirektivets bestemmelser. Derfor må vi advare mod en falsk følelse af sikkerhed og meget nøje overveje, om f.eks. batterier fremover ikke skal indgå i legetøj, og om det i sidste ende egentlig tjener legetøjets uddannelsesmæssige formål kun at have artikler, der opfylder særlige krav. Intet spørgsmål. Legetøjssikkerheden er også af største vigtighed for PPE-DE-Gruppen.
<P>
Da en del punkter allerede er blevet nævnt, vil jeg gerne reagere på et bestemt punkt. Der er en række medlemsstater i EU, hvor bøger spiller en vigtig rolle i børns uddannelse. Disse bøger, særligt bøgerne til mindre børn, vil støde på store vanskeligheder, hvis direktivet træder i kraft i sin nuværende form, ikke på grund af selve direktivet, men på grund af de tekniske standarder, som er baseret på direktivet. Jeg vil derfor være Dem meget taknemmelig, hvis De hurtigst muligt kunne anmode CEN eller den berørte industri om at undersøge, hvordan de kan formulere standarderne for de forskellige test af børnebøger og modstandsdygtigheden af pap i børnebøger på en sådan måde, at de nuværende børnebogsoplag også kan bevares for fremtiden.
<P>
Jeg vil gerne takke ordføreren og ser frem til yderligere drøftelser.
<SPEAKER ID="153" NAME="Anna Hedh" LANGUAGE="SV">
Hr. formand! Jeg vil gerne takke fru Thyssen, mine kolleger, Rådet og Kommissionen for et særdeles godt samarbejde. Præcist som fru Thyssen og flere her i salen har sagt, har vi forbedret direktivet på flere områder. For os socialdemokrater har et gennemgående højt sikkerhedsniveau været den højest prioriterede målsætning. Jeg mener, at vi har opnået et højt sikkerhedsniveau uden at stille urimelige krav til industrien. På nogle områder havde vi naturligvis ønsket, at vi kunne være gået endnu længere, men jeg mener, at kompromisforslaget i det store og hele er blevet til en konstruktiv tekst.
<P>
Vores gruppe ville have en tredjepartscertificering for visse typer legetøj, men vi fik ikke støtte til dette, hverken af de andre partigrupper i udvalget eller af Rådet og Kommissionen. Det er vi naturligvis skuffede over, men da vi føler, at det nye direktiv i øvrigt er en forbedring i forhold til det nuværende, støtter vi det i plenum. Jeg er især tilfreds med, at vi får strengere regler for, hvordan kræftfremkaldende, mutagene og reproduktionstoksiske stoffer må anvendes, noget som socialistgruppen ikke ville gå på kompromis med.
<P>
Vi har nu i forhold til Rådets forslag fået et meget bedre vurderingsgrundlag, og vi har fjernet undtagelser fra substitutionsprincippet, hvilket kommer til at resultere i en begrænset anvendelse af disse stoffer. For de farligste tungmetaller har vi halveret migrationsgrænserne og forbudt anvendelsen i de dele, som barnet kan komme i kontakt med.
<P>
Forsigtighedsprincippet har også været en af de vigtigste forbedringer. Princippet står nu i artiklen, og markedstilsynsmyndighederne kan dermed henvise til dette princip, hvis man har grund til at tro, at et stykke legetøj er farligt, uden at have videnskabelige beviser derfor.
<P>
Vi er nået frem til en bedre definition af, hvordan legetøj skal udformes, så det ikke forårsager kvælning. Kvælning er en af de hyppigst forekommende dødsårsager ved legetøj, og vi ser det som et stort fremskridt, at vi har tydelige regler på dette område. Vi glæder os over, at der i det nye direktiv stilles krav om, at legetøj ikke må skade hørelsen. Kommissionen har lovet at udarbejde en ny standard, og jeg håber, at den holder ord. Vi havde ønsket at se en strengere regulering af allergene parfumestoffer, hvor alle allergener forbydes undtagen i særlige tilfælde. Parlamentet har dog begrænset deres anvendelse i forhold til Kommissionens forslag, og vi håber, at listen ajourføres, hvis andre allergene parfumestoffer bliver anvendt i legetøj.
<P>
Vi glæder os også over, at reglerne for advarsler er blevet tydeligere, og at flere typer legetøj skal have påsat advarselsteksten på selve legetøjet, da det ellers er let at glemme advarslen, når indpakningen er blevet fjernet. Advarsler, der har betydning for, om legetøjet købes eller ej, skal også være synlige for forbrugeren, uanset om legetøjet købes i en butik eller på nettet.
<P>
Jeg håber, at vi efter denne uges afstemning kan få afsluttet sagen og fremover regne med mere sikkert legetøj under juletræet.
<SPEAKER ID="154" NAME="Karin Riis-Jørgensen">
for ALDE-Gruppen. - (DA) Hr. formand! Først og fremmest en stor tak til vores ordfører for legetøjsdirektivet, fru Thyssen. Marianne, du har gjort et meget efficient, professionelt og effektivt arbejde. Ligeledes tak til Rådet, til vores lille pige fra det franske formandskab: Godt gået! Og også til Kommissionen for fleksibilitet til på meget kort tid at finde fælles fodslag til den tekst, vi har foran os i dag.
<P>
Hele processen med behandlingen af legetøjsdirektivet har været lærerig, både for mig, men nok også for mine kolleger her i aften. Fra at ville forbyde alle kemikalier, alle duftstoffer, har vi vist alle lært, at alt ikke er sort eller hvidt. Jeg er blevet klogere på, hvad der er muligt, og hvad der modsat gør produktionen af legetøj umulig. Derfor har mit udgangspunkt for arbejdet med dette direktiv været, at vi skal være strenge, men naturligvis fair. Jeg mener, at det forslag, vi har foran os, er ganske, ganske fornuftigt. Det har markante forbedringer i forhold til de nuværende regler for legetøj, som jo stammer helt tilbage fra 1988. Jeg synes, vi har opnået kompromiser med Rådet og Kommissionen, der gør, at vi kan være tilfredse og, som det allervigtigste gør, at børn stadig kan lege, og producenterne stadig kan lave legetøj, men sikkert legetøj.
<P>
Af markante forbedringer med det nye forslag vil jeg fremhæve, at vi nu har klare regler for anvendelse af kemikalier og duftstoffer. Det er vigtigt, at vi har klargjort, hvilke stoffer man kan bruge, da disse kan være hormonforstyrrende, kræft- eller allergifremkaldende. Men vi skal ikke forbyde alle stoffer, når det ikke er nødvendigt sundhedsmæssigt, for derved forhindrer vi f.eks. produktion af børnecykler. Ja, I hører rigtigt! Forbød vi samtlige kemikalier, ville vi ikke kunne sætte dæk på børnecykler længere, og det ønsker vi vel trods alt ikke. Så jeg gentager, vi skal være strenge, men fair.
<P>
Jeg vil også fremhæve vores trilogforhandlinger. Der kunne vi ikke nå til enighed omkring det juridiske grundlag for støj, bøger og tredjepartcertificering. Derfor forventer jeg meget, hr. kommissær, at de meget klare erklæringer fra Kommissionens side omkring disse tre spørgsmål vil blive fulgt til dørs, og vi i Parlamentet vil følge op på det. Jeg håber og ser frem til, at vi får et klart flertal her på torsdag.
<SPEAKER ID="155" NAME="Heide Rühle" LANGUAGE="DE">
Hr. formand! Jeg vil også gerne takke ordføreren og mine kolleger. Vi beklager dog som gruppe, at vi måtte udføre arbejdet under stort tidspres. Vi beklager især, at der ikke var nogen ordentlig førstebehandling i Parlamentet, hvor de andre udvalg, som har beskæftiget sig med direktivet, såsom Udvalget om Miljø, Folkesundhed og Fødevaresikkerhed og Udvalget om Industri, Forskning og Energi, også kunne få chancen til at udtale sig. I realiteten blev de praktisk talt udelukket fra beslutningstagningen. Jeg opfatter det som et demokratisk underskud, som Parlamentet bør gøre noget ved. Vi har brug for klarere retningslinjer med hensyn til at nå til enighed ved førstebehandlingen, end vi i øjeblikket har.
<P>
Når jeg ser på de positive ting, vi har opnået, må jeg sige, at vi overordnet set har fået en væsentlig forbedring i stand. Vi har endnu engang forbedret Kommissionens forslag, og de resultater, vi ved førstebehandlingen tilstræbte, er i mange tilfælde gode. Det kunne af den grund godt alligevel være sket efter en ordentlig procedure.
<P>
Der er især mangler på tre områder, og jeg vil gerne belyse dem. Den første mangel gælder spørgsmålet om certificering af en uvildig part. Vi var fuldt ud indstillede på at gøre yderligere indrømmelser på dette område, f.eks. at kræve, at de virksomheder, som flere gange er blevet anmeldt til RAPEX, skal underkastes en særlig certificering. Vi var parate til i den forbindelse at gå videre i vores undersøgelser og overvejelser og gå på kompromis, men der var absolut ingen debat med Kommissionen og Rådet om dette spørgsmål. Det finder jeg yderst beklageligt, da jeg mener, at det ville have været en fordel for legetøjssikkerheden, hvis vi havde opnået denne tredjepartscertificering, i det mindste for visse typer legetøj.
<P>
Et andet problem, som hr. Schwab allerede har rejst, er, at vi på andre områder til gengæld er for forsigtige. Jeg er ikke bekendt med nogen sager, hvor børn er blevet kvalt af en billedbog af pap. Jeg kan derfor ikke forstå, hvorfor billedbøger af pap behandles som legetøj, og hvorfor der er særlige procedurer for dem i CEN. Det er uforståeligt. Det ville have været godt, hvis vi havde besluttet at udelukke billedbøger af pap fra direktivet, noget, som hele udvalget i øvrigt gik ind for at gøre. Det ville have været den rette beslutning.
<P>
På grund af tidsnød er der efter min mening visse steder, hvor formuleringen ikke er klar nok med hensyn til CMR-stoffer, som også omfatter kræftfremkaldende stoffer. I det tilfælde vil vi også fremsætte et ændringsforslag, så det igen bliver klart, i hvilken retning vi bør gå.
<P>
For at gentage det, kunne vi have gjort et bedre stykke arbejde, hvis vi havde haft mere tid, og hvis de andre udvalg også havde været involveret.
<SPEAKER ID="156" NAME="Seán Ó Neachtain" LANGUAGE="GA">
Hr. formand! Juletiden er den travleste periode for legetøjshandelen og legetøjsfabrikanterne. Det er mærkeligt, at det er vores børn, de mest sårbare medlemmer af samfundet, der ofte udsættes for faren ved produkter, som ikke lever op til standarderne. Disse produkter kommer langvejs fra, og vi ved ofte ikke, hvordan de er fremstillet, eller hvad de indeholder.
<P>
Over 22 mio. stykker legetøj er i de seneste fem år blevet sendt tilbage i hele verden. I mit eget land, Irland, blev 120 000 stykker legetøj sendt tilbage i den periode.
<P>
Det giver anledning til bekymring, at legetøj, der sælges i Irland, kommer langvejs fra, og at der ikke er nogen sikkerhed for deres kvalitet. Det må der sættes en stopper for. Direktivet er en forbedring, men det er kun en begyndelse. Vi må arbejde videre og sørge for, at disse produkter er sikre.
<SPEAKER ID="157" NAME="Eva-Britt Svensson" LANGUAGE="SV">
Hr. formand! Vi hører gang på gang om produkter, der tilbagekaldes, fordi de er farlige for vores børn. For at undersøge hvordan det forholder sig på det svenske legetøjsmarked, købte jeg og min kollega fra det svenske venstreparti 17 forskellige og tilfældigt udvalgte stykker legetøj i Stockholm og lod derefter et laboratorium teste dem. Et stykke legetøj indeholdt ulovlige mængder bly, og fem andre indeholdt bromerede flammehæmmende stoffer. Det er naturligvis fuldstændig uacceptabelt. Det viser, at det er nødvendigt med en forbedret lovgivning, men også med en forbedret kontrol. Nyt legetøj bør underkastes obligatoriske og uafhængige test.
<P>
Børn er, som vi alle ved, kreative og opfindsomme, og de anvender ikke altid legetøj, sådan som producenten havde forestillet sig. Det er svært, for ikke at sige umuligt, at forudsige, hvordan børn vil anvende et bestemt stykke legetøj. Derfor må lovgivningen også gælde legetøj, der går i stykker, da visse farlige stoffer da frigøres. Børns sikkerhed og beskyttelse kan der ikke forhandles om. Det er ikke en mulighed at gå på kompromis. Jeg hilser direktivet velkomment, men Den Europæiske Venstrefløjs Fællesgruppe/Nordisk Grønne Venstre ville gerne være gået endnu længere ved at indføre et totalt forbud mod allergifremkaldende stoffer og kræftfremkaldende, mutagene og reproduktionstoksiske stoffer. Børns sikkerhed er vigtigere end en kortsigtet økonomisk indtjening.
<SPEAKER ID="158" NAME="Hélène Goudin" LANGUAGE="SV">
Hr. formand! For mig og mange andre her i aften er det indlysende, at legetøj skal være sikkert, eftersom små børn ikke selv kan læse advarselsteksterne eller bedømme de risici, der kan opstå. Produkterne bør heller ikke indeholde kemikalier, der kan være skadelige for helbredet. Junilisten mener derfor, at en opdatering af den gældende lovgivning på området er på sin plads, men jeg vil samtidig gerne advare mod slet skjult protektionisme. Legetøj, der opfylder sikkerhedskravene, bør kunne importeres til og sælges i EU, uanset om det er blevet fremstillet i EU eller i Asien.
<SPEAKER ID="159" NAME="Zita Pleštinská" AFFILIATION="PPE-DE">
- (SK) Hr. formand, mine damer og herrer! Denne forhandling finder sted i juleperioden, hvor legetøj indtager en stolt førsteplads blandt alle julegaverne.
<P>
Forældre og pædagoger må kunne regne med, at det legetøj, der sælges på det europæiske marked, opfylder strenge sikkerhedskrav, og børn må som de mest forsvarsløse forbrugere beskyttes på bedste vis. Problemerne med verdens største legetøjsproducent, MATTEL, har henledt offentlighedens opmærksomhed på betydningen af dagsordenen i Udvalget om det Indre Marked og Forbrugerbeskyttelse Der er nu gået mere end et år, siden Europa-Parlamentet vedtog en erklæring om sikkerheden af produkter, navnlig legetøj, hvilket indledte arbejdet med pakken om produktsikkerhed, der blev godkendt i marts 2008.
<P>
Jeg er taknemmelig over, at ordføreren har respekteret det kompromis, der blev opnået i pakken om produktsikkerhed vedrørende indførelsen af produkter på markedet, hvilket jeg beskæftigede mig med som en af ordførerne for Gruppen for Det Europæiske Folkeparti (Kristelige Demokrater) og De Europæiske Demokrater. Direktivet afspejler de videnskabelige fremskridt, der er gjort i de sidste 20 år, og forbyder anvendelsen af farlige materialer i legetøj. Producenterne skal også klart identificere de allergener, der kan være skadelige for børn under tre år. De skal påsætte synlige og hensigtsmæssige advarsler på legetøj i et sprog, som forbrugeren kan forstå. Direktivet indeholder bestemmelser om placeringen af CE-mærket, hvilket udgør et synligt resultat af hele processen med at indføje overensstemmelsesvurderinger i ordets brede forstand.
<P>
Ved at placere CE-mærket på et stykke legetøj erklærer producenten, at det er et produkt, som opfylder alle de gyldige krav, og at han bærer det fulde ansvar for det. Det samme ansvar gælder også i hele forsyningskæden, hvor markedstilsynsmyndighederne skal foretage kvalitetskontroller og sikre, at de produkter, der sælges, er i fuld overensstemmelse med de høje sikkerhedskrav.
<P>
Jeg vil gerne fremhæve det arbejde, der er udført af fru Thyssen, som har formået at opnå enighed ved førstebehandlingen. Jeg er overbevist om, at det kompromis, vi har opnået, vil sikre et højere sikkerhedsniveau for legetøj og samtidig ikke begrænse de hovedsageligt små og mellemstore legetøjsproducenters aktiviteter.
<SPEAKER ID="160" NAME="Evelyne Gebhardt" AFFILIATION="PSE">
- (DE) Hr. formand! Kræftfremkaldende kemikalier i børns rangler? Bly i legetøjsbiler? Blødt legetøj, der forårsager allergi? Forældre har flere grunde til bekymring, når det kommer til sikkerheden af deres børns legetøj.
<P>
Det er derfor vigtigt, at det tidligere direktiv, som var over 20 år gammelt, erstattes af en opdateret lovgivning, der afspejler den seneste udvikling. Det var nødvendigt af hensyn til vores børns sundhed og sikkerhed. Vi har opnået en hel del, og det glæder mig meget, at vi har opnået en større sikkerhed. Der er altså strengere regler for stoffer, der kan være kræftfremkaldende, mutagene eller reproduktionstoksiske. Klart synlige og utvetydigt formulerede advarsler oplyser forældrene om, i hvilke tilfælde et stykke legetøj kan være farligt. Herudover er det lykkedes os at forbyde anvendelsen i legetøj af mange af de parfumestoffer, der er ansvarlige for spredningen af allergi. Det er alle solskinshistorier, som Parlamentet har opnået i fællesskab med de andre institutioner, Rådet og Kommissionen.
<P>
Der er dog stadig et skår i glæden. Vi så gerne, at et uafhængigt testinstitut certificerer legetøjet, så vi også kan være helt sikre. Det er ikke nok, at legetøjet ligger i butikken og underkastes en tilfældig test der. Nej, det er i den forbindelse nødvendigt at handle på en meget mere konsekvent måde. Faktisk skulle vi gøre det, vi gør med biler. Vi erklærer ikke selv, at vores bil er i køredygtig stand. Vi har brug for en teknisk kontroltjeneste for legetøj, og det bør være lige så indlysende som den tekniske kontroltjeneste, vi har for biler.
<P>
Kommissionen ville ikke have det, Rådet ville ikke have det, og flertallet af de konservative og liberale ville ikke have det. Jeg finder det yderst beklageligt, at vi indtil videre ikke har formået at gennemføre det, men der er et ændringsforslag, som vi skal stemme om på torsdag. Måske kan vi så alligevel opnå noget her.
<SPEAKER ID="161" NAME="Zuzana Roithová" AFFILIATION="PPE-DE">
- (CS) Hr. formand! I september sidste år advarede jeg på YouTube og andre steder om den stigende forekomst af farligt legetøj, og jeg lovede, at vi her ville træffe foranstaltninger for at sikre, at markedet inden jul ville være mere sikkert. Mange journalister gjorde nar ad det, men andre forstod problemet. Der blev iværksat sådan en kraftig bølge af kontroller, at der inden jul var blevet trukket millionvis af farlige stykker legetøj tilbage fra markedet. Selv før jul. Jeg sætter pris på Kommissionens hurtige reaktion på vores krav om at fremsætte et nyt og strengere direktiv. Jeg sætter også meget pris på fru Thyssens effektive arbejde. Og det franske formandskabs fleksibilitet skal naturligvis heller ikke glemmes.
<P>
Direktivet er et svar på den nye udvikling inden for menneskeskabte materialer og også undersøgelser af fysiske skader på børn osv. Det er derfor strengere over for producenterne, mens det også giver overvågningsorganerne flere kontrolbeføjelser. Jeg mener, at det er meget vigtigt, at direktivet også øger eller snarere overfører det juridiske ansvar til importørerne. Det største problem vedrører trods alt ikke de europæiske producenter, men importen. 80 % af tilfældene vedrører legetøj fra Kina Jeg er også overbevist om, at importørerne allerede til næste år, dvs. selv inden direktivet træder i kraft, nøje vil begynde at udvælge de kinesiske eller andre fabrikker, fra hvilke de vil importere deres legetøj til Europa. Og de vil kun vælge de producenter, der opfylder de europæiske standarder. Hvis bare man også kunne opnå det samme med andre produkter.
<P>
I eftermiddags havde jeg et andet møde med en række legetøjsfabrikanter fra Den Tjekkiske Republik, og jeg må sige, at de har givet direktivet og harmoniseringen af standarderne en varm modtagelse. De ville naturligvis gerne have os til at øge de anerkendte kontrolorganers juridiske ansvar. Det skyldes, at inspektørerne før eller siden finder specifikke mangler, selv om der er blevet betalt for test. For små producenter kan disse ikke ubetydelige udgifter være fuldstændig spildt.
<P>
Jeg vil også gerne henlede Deres opmærksomhed på, hvordan direktivet bliver omgået, ikke bare det nuværende direktiv, men sandsynligvis også det nye, som vi vedtager denne uge. Selv om det ikke vil være muligt at erklære, at "dette er ikke legetøj" på produkter, der ligner legetøj, vil producenterne desværre mærke deres legetøj som "dekorationer". Direktivet er derfor kun første skridt, og der skal stadig gøres et stort stykke arbejde.
<SPEAKER ID="162" NAME="Arlene McCarthy" AFFILIATION="PSE">
(EN) Hr. formand! Efter sidste års forskrækkelser inden for legetøjssikkerhed og tilbagekaldelser før jul er det klart, at vores nugældende lovgivning om legetøjssikkerhed, som blev udarbejdet i 1988, ikke kan klare de nye risici og trusler mod børns sikkerhed. Tyve år senere importeres 80 % af legetøjet i EU og 95 % i mit eget land fra tredjelande, fortrinsvist Kina. Tyve år senere er vi bedre informeret om visse kemikaliers og stoffers risici og farer. Tyve år senere har udformningen af legetøj ændret sig, så legetøjet nu indeholder kraftige magneter og flere elektroniske komponenter, bruger laser og udsender mere lyd. Derfor var forskrækkelserne inden for legetøjssikkerheden og tilbagekaldelserne et signal til Europa om at foretage en radikal revision, opdatering og styrkelse af standarderne i vores legetøjssikkerhedslovgivning.
<P>
Vores nye lov vil i højere grad kunne forsikre forældre om, at legetøjet på hylderne er sikrere, ikke sikre, men sikrere. Importører, og ikke kun producenter, vil have ansvaret for at sikre, at det legetøj, de bringer til Europa, opfylder vores nye strenge standarder. Faktum er, at producenterne ikke må anvende skadelige stoffer i legetøj som bly, CMR-stoffer og parfumestoffer, der kan fremprovokere eller udløse allergi hos børn.
<P>
Vi har strammet reglerne om risikoen for kvælning. Vi har indført klare og mere effektive advarsler på legetøj. Loven vil dog kun kunne fungere, hvis den håndhæves, og derfor er det godt, at vi i denne lov giver de 27 medlemsstaters håndhævelsesorganer beføjelser til at anmode om alle de fornødne oplysninger om en operatør i forsyningskæden og om nødvendigt gennemføre razziaer på stedet. Herudover er alle EU's håndhævelsesorganer juridisk forpligtede til at samarbejde og udveksle oplysninger for at tackle den risiko, usikkert legetøj frembyder.
<P>
Jeg lykønsker derfor fru Thyssen. Takket være det gode samarbejde med Kommissionen og det franske formandskab har vi opnået tre ting. Vi har overholdt den tidsfrist, vi fastsatte i Parlamentets beslutning sidste år om at stemme om en ny legetøjssikkerhedslov inden jul 2008. Jeg mener ikke, at lovgivningen vil blive bedre af, at vi venter. Vi kan forsikre forældrene om, at legetøj til salg i EU fremover vil være mere sikkert, og vi sender også i dag et stærkt budskab til producenter, varemærkeindehavere og importører om, at de skal opfylde vores høje sikkerhedsstandarder, for ellers vil deres produkter ikke få en plads på vores hylder.
<P>
Ved at stemme for denne lov erklærer vi klart og tydeligt, at vi ikke tolererer giftigt og farligt legetøj i Europa.
<SPEAKER ID="163" NAME="Emmanouil Angelakas" AFFILIATION="PPE-DE">
(EL) Hr. formand, hr. kommissær! Jeg vil gerne først og fremmest lykønske ordføreren for hendes enestående arbejde om sådan et vanskeligt og følsomt emne som legetøjssikkerhed. Fru Thyssen gik meget metodisk til værks i forhandlingerne med Rådet og det franske formandskab og i vores Udvalg om det Indre Marked og Forbrugerbeskyttelse. Hun accepterede talrige ændringsforslag, så hun kunne opnå en endelig tekst, der fremmer legetøjssikkerheden og samtidig trækker en balance mellem forbrugerbeskyttelse og legetøjsproducenternes levedygtighed. Direktivet fra 1988 har muligvis levet op til forventningerne og sikret et højt sikkerhedsniveau for legetøj i 20 år, men det skal hurtigst muligt revideres og opdateres, eftersom der nu er tre typer legetøj, nye materialer på markedet og fabrikker oprettet i lande uden for EU.
<P>
Det grundlæggende formål var at sikre den bedst mulige beskyttelse af børn, bedre garantier for forældrene om, at det legetøj, de køber til deres børn, opfylder høje sikkerhedsstandarder, og strengere straffe for de producenter, som undlader at opfylde de pågældende krav. Jeg mener, at vi har gjort fremskridt på mange områder, såsom forbuddet mod anvendelsen af kræftfremkaldende stoffer i legetøj, som giver anledning til stor bekymring for børns helbred, en gradvis reduktion af de tungmetaller, der bruges til fremstillingen af legetøj, såsom cadmium og bly, en reduktion i listen over duftstoffer og allergifremkaldende stoffer, separat mærkning af legetøj i fødevarer og strengere sikkerhedsspecifikationer for alle legetøjsfabrikanter.
<P>
Til slut vil jeg gerne påpege, at ansvaret tager mange former i sektoren for legetøjssikkerhed, og derfor bør importører og producenter sikre, at specifikationerne følges. Jeg mener, at alle de berørte parter, særligt forbrugerorganisationerne, vil bruge de tilgængelige kontrolmekanismer for nøje at overvåge anvendelsen af det nye direktiv. Vi tager i dag et stort skridt fremad, og jeg er sikker på, at de vil blive fulgt af flere i fremtiden.
<SPEAKER ID="164" NAME="Christel Schaldemose" AFFILIATION="PSE">
(DA) Hr. formand! Legetøjsforslaget, som det ligger her i dag, betyder, at de europæiske børn om to til fire år vil kunne lege med meget mere sikkert legetøj, end de gør i dag. Det er godt, det er faktisk også nødvendigt, og derfor støtter jeg forslaget fuldt ud. Det er nødvendigt, og det er godt, at vi får forbedret sikkerheden i forhold til, hvordan den er i dag. Men når det så er sagt, så synes jeg også, at vi rent faktisk forpasser vores chance for ikke kun at gøre det godt, men at gøre det rigtig godt for vores børn. Der er flere, der har været inde på de problemer, der er i forslaget, så jeg vil derfor kun koncentrere mig om én ting, nemlig det med duftstofferne.
<P>
Parfumestoffer eller duftstoffer i legetøj synes jeg er problematiske. Jeg ved godt, at arbejdet har betydet, at vi har udvidet listen med antallet af duftstoffer, som bliver forbudte, men jeg synes ikke, det er nok at udvide listen. Jeg mener, vi skal have et egentligt forbud. Hvis du får allergi over for nødder, så kan du lade være med at spise nødder. Hvis du er allergisk over for nikkel, kan du lade være med at bruge produkter med nikkel, men hvis du bliver allergisk over for parfumestoffer, duftstoffer, så får du et problem med at færdes i det offentlige rum, fordi du ikke kan forhindre andre i at bruge dem. Derfor synes jeg rent faktisk, at vi skulle have været mere strenge her og lavet et egentligt forbud mod duftstoffer af hensyn til vores børn. Duftstofferne gør ikke noget godt for børnene eller for legetøjet. Hvis man skal lære om, hvordan blomster og frugter dufter, så er det da bedre at købe de naturlige ting.
<P>
Men når det så er sagt, er forslaget selvfølgelig en markant forbedring i forhold til situationen i dag. Og det er rigtig godt, at vi får strammet op også på reglerne omkring markedsovervågning og medlemsstaternes ansvar. Derfor synes jeg, at det skal være et utroligt klart signal, vi i dag sender til medlemsstaterne. Det kan ikke understreges nok: De har ansvaret, og de skal overvåge markedet bedre, end de gør i dag. Vi skal have dem til at bruge flere penge og flere ressourcer til at sikre overvågningen af markedet, så de nye stærke regler også kan komme til at virke fuldt ud.
<SPEAKER ID="165" NAME="Colm Burke" AFFILIATION="PPE-DE">
(EN) Hr. formand! Jeg bifalder resultatet af trilogforhandlingerne og mener, at den tekst, vi skal stemme om, er et velafvejet og positivt resultat for alle.
<P>
Legetøjssikkerhed er af afgørende betydning nu og på alle tidspunkter af året, for vores børns sundhed og sikkerhed er på spil. Jeg roser de nye stramme bestemmelser i det nuværende forslag, såsom forbuddet mod CMR-stoffer og allergene parfumestoffer.
<P>
Jeg hilser også forslagets afbalancerede karakter velkommen. Der er over 2 000 legetøjsproducenter i hele EU. Størsteparten er ekstremt påpasselige med at sikre, at de produkter, de sætter på markedet, er sikre. De bør ikke lide under de lave standarder, som et lille mindretal opererer efter, eller de lave standarder, som nogle importører og distributører anvender.
<P>
De seneste skrækhistorier har lært os, at vi ikke må overreagere og helt forbyde visse typer legetøj, men snarere at vi skal styrke de håndhævelsesregler, som vi allerede har indført. Jeg mener, at denne tekst afspejler en sådan balance, og jeg vil derfor gerne rose min kollega, fru Thyssen, og alle dem, der har gjort en indsats for at gøre det til et vellykket direktiv.
<SPEAKER ID="166" NAME="Hiltrud Breyer" AFFILIATION="Verts/ALE">
- (DE) Hr. formand! Giftigt legetøj hører ikke hjemme i børns hænder, og ingen af os ønsker at lægge giftigt legetøj under juletræet. Kommissionen har dog kun gjort et halvhjertet forsøg med EU's legetøjsdirektiv, og det er desværre ikke blevet forbedret med dette kompromis.
<P>
Hensigten er ikke at overbevise os om sikkerheden af farlige kemikalier, for der er fortsat gabende huller i dette kompromis, da der for det første ikke er noget klart forbud mod toksiske tungmetaller. Det er uforklarligt, hvorfor cadmium og bly stadig er tilladt i børnelegetøj. Det samme gælder krom, kviksølv og organisk zink. De hører ikke hjemme i børns hænder, selv ikke i helt små mængder. Så hr. Verheugen pyntede på kendsgerningerne, da han i forbindelse med den sidste tilbagekaldelsesaktion erklærede, at bly er forbudt i børnelegetøj.
<P>
Kompromisforslaget tillader supplerende grænseværdier for højrisikostoffer, selv om de kun er halvt så høje, som Kommissionen havde ønsket. Kun et klart forbud kan skabe sikkerhed. Desværre har EU skulket fra sit ansvar for at yde børn denne klare beskyttelse.
<P>
Det samme gælder allergene parfumestoffer. I dette tilfælde har vi ikke formået at forbyde alle de allergene parfumestoffer, som vi foreslog i Udvalget om Miljø, Folkesundhed og Fødevaresikkerhed. Grænseværdierne for støj er også skuffende, eftersom der her ikke er opnået enighed om nogen klar målsætning.
<SPEAKER ID="167" NAME="Jacques Toubon" AFFILIATION="PPE-DE">
(FR) Hr. formand, mine damer og herrer! Jeg vil gerne lige understrege, hvilken reaktionsevne fællesskabsinstitutionerne i denne sag har haft for effektivt at løse vores medborgeres problemer.
<P>
Det var i sommeren 2007, at en række skandaler fandt sted. Parlamentet krævede, at der blev truffet nogle foranstaltninger. Kommissionen gjorde en indsats, og vi er i dag i en situation, hvor vi kan vedtage dette direktiv om sikkerhedskrav til legetøj, hvilket markerer et betydeligt skridt fremad.
<P>
Det har vi naturligvis først og fremmest - og det bør understreges - vores ordfører at takke for, og det arbejde, der er blevet gjort for at forene det, der i begyndelsen var modstridende holdninger. I dag har vi en effektiv og harmonisk tekst, som f.eks. gør det muligt, og Kommissionen har lige forpligtet sig til dette, at reevaluere standarderne for børnebøger, og som på velafvejet vis behandler de parfumestoffer, der findes i en række legetøjsprodukter.
<P>
Det er et perfekt eksempel på lovgivning af europæere for europæere, og det må siges, at denne forsamling her har spillet en afgørende rolle.
<SPEAKER ID="168" NAME="Günter Verheugen" LANGUAGE="DE">
Hr. formand, mine damer og herrer! Jeg vil gerne gennemgå nogle af de problemer, der har været relevante i denne forhandling.
<P>
For det første hvad angår kemikalier, kan de regler, der er blevet fastlagt her, ikke gøres strengere, end de er nu. Det er ikke muligt at forbyde kemikalier helt, for de findes i spormængder i naturen. Jeg kan ikke forhindre fru Breyer i ikke at kende naturens regler, men det, De har ført, er en uansvarlig skrækkampagne. Det må jeg gøre helt klart. De giver det indtryk, at de europæiske lovgivere giver børn giftigt legetøj, når det netop er det modsatte, der er tilfældet. Jeg tager stærkt afstand fra antydningen i Deres indlæg.
<P>
Det, vi har gjort her, er aldrig tidligere blevet gjort. Normalt er reglen den her i Parlamentet og andre steder, at et stof forbydes, hvis det bevises, at det er skadeligt. I dette tilfælde er det lige omvendt: Stoffer forbydes og bliver derefter kun tilladt, hvis det endeligt kan bevises, at de er sikre. Jeg vil gerne vide, hvad vi ellers kan forventes at gøre. Vi kan ikke gøre mere end det, vi gør her, og - jeg er ked af at måtte sige det - dem, der giver det indtryk, at det, vi her har gjort, ikke yder børn tilstrækkelig beskyttelse, vildleder med fuldt overlæg den europæiske offentlighed. Jeg kan ikke forstå, hvorfor De ønsker at gøre det.
<P>
Deres bemærkninger om støj, at legetøj naturligvis ikke må skade hørelsen, er ganske korrekte. Det er derfor, at direktivet indeholder regler herom. Grænseværdierne, dvs. decibelniveauerne, bliver som sædvanlig fastsat i den europæiske lovgivning. Legetøjsdirektivet er ingen undtagelse herfra. Tekniske bestemmelser fastsættes som led i standardiseringsprocessen, og det samme gør sig gældende her. Decibelniveauerne bliver derfor fastsat under standardiseringsprocessen, og direktivet udgør retsgrundlaget for dette.
<P>
Med hensyn til bøger blev jeg meget overrasket, da emnet dukkede op her for nylig. Ordet "bøger" optræder ikke en eneste gang i denne tekst. Intet ændrer sig i forhold til det nuværende standpunkt. Det virker til, at en af de tyske producenter har iværksat en pressekampagne om emnet og har lagt hårdt pres på Europa-Parlamentet. Ikke et eneste ord er sandt. Intet ændrer sig i forhold til det nuværende standpunkt. Kommissionen er til gengæld temmelig indstillet på at sikre - for det er det rette at gøre, sådan som Parlamentet ønsker det - at forbedre og modernisere de gældende standarder. Kommissionen vil i den forbindelse give instrukser.
<P>
Med hensyn til tredjepartscertificering, og jeg henvender mig til Parlamentets tilhængere af en teknisk kontroltjeneste, er det ubegrundet at tro, at legetøj eller ethvert andet produkt i Europa bliver mere sikkert, fordi en tredjemand har godkendt det. Kommissionen har nu i mange år modtaget resultaterne med hensyn til produktsikkerhed. Der er intet, absolut intet, der tyder på, at tredjepartscertificering gør produkter mere sikre. Vi kræver en sådan tredjepartscertificering i tilfælde, hvor - og det er et princip i europæisk lovgivning, som forsamlingen har fulgt i mange år - det pågældende produkt er ekstremt komplekst.
<P>
Jeg skal gerne sige det til fru Gebhardt igen: Der er en vis forskel i kompleksitet mellem et højteknologisk produkt som en moderne bil og en teddybjørn. Jeg synes, det er lidt søgt at sammenligne sådanne ting.
<P>
Direktivet kræver, som normalt, også en tredjepartscertificering i tilfælde, hvor der ikke findes nogen standarder. Jeg vil gerne på det kraftigste opfordre Dem til ikke at tro, at De blot behøver at overlade certificeringen til en tredjepart for at opnå sikkert legetøj. De farer, der i praksis opstår, kan overhovedet ikke bekæmpes gennem certificering. Se bare på de tilfælde, der er blevet nævnt her. Problemerne vedrørte ikke den prototype af et produkt, der blev sendt ind til tredjeparten, men lå i forsyningskæden: Producenterne var upålidelige. Det er kun produktets fabrikant, der kan garantere forsyningskædens fuldkomne pålidelighed og sikkerhed. Jeg vil gerne på det kraftigste opfordre Dem til at tage afstand fra dette princip og give fabrikanterne det fulde ansvar for sikkerheden af deres produkter. Det er ikke sandt, at fabrikanterne blot skal erklære, at "mit produkt er sikkert" eller "mit legetøj er sikkert". De skal efter anmodning fra markedstilsynsmyndighederne til enhver tid, til fulde og uden undtagelse kunne dokumentere det. Det skal og må kontrolleres, og det samme gør sig gældende for importørerne.
<P>
Det er regler, der efter min mening ikke kan gøres strengere, for de garanterer allerede den størst mulige effektivitet. Jeg er dog enig med alle dem, der sagde, at det i høj grad afhænger af, at medlemsstaterne tager disse kontroller meget alvorligt og udvider mulighederne for markedsovervågning.
<P>
Med hensyn til parfumestoffer kan jeg heller ikke her helt følge logikken i argumentationen. Jeg undrer mig virkelig over, hvad formålet ville være med at forbyde anvendelsen af parfumestoffer i legetøj, når de er tilladt i kosmetiske produkter, som henvender sig til børn, og som påføres direkte på børns hud. At tillade parfumestoffer i disse produkter og forbyde dem i legetøj, så de ikke lugter så forfærdeligt, giver simpelthen ikke mening. Dette direktiv går dog faktisk videre end kosmetikdirektivet, eftersom det forbyder parfumestoffer, der er underkastet et mærkningskrav i kosmetikdirektivet. Jeg kan derfor heller ikke her se, hvad vi ellers kunne gøre.
<P>
Lad mig afslutte med at sige, at der her er blevet fremsat ændringsforslag, og at Parlamentet selvfølgelig frit kan vedtage dem, men jeg må påpege over for Dem, at dette dokument udgør et overordnet kompromis mellem Rådet, Parlamentet og Kommissionen, og at f.eks. det ændringsforslag, som fru Gebhardt har fremsat om tredjepartscertificering, ville forhindre dette kompromis. Med andre ord, hvis Parlamentet vedtager dette ændringsforslag, vil direktivet falde til jorden, og det ønsker vi ikke.
<P>
Man kan ikke altid få det, man gerne vil have. Det er som allerede nævnt et overordnet kompromis. Det er et velafvejet kompromis, og det skaber et sikkerhedsniveau for legetøj, som er realistisk og nødvendigt. Jeg opfordrer Dem indtrængende til at godkende det overordnede kompromis.
<P>
næstformand i Kommissionen.
<P>
-
<P>
Erklæringer fra Europa-Kommissionen med henblik på vedtagelse af Europa-Parlamentets og Rådets direktiv om sikkerhedskrav til legetøj (Thyssen-betænkning)
<P>
Europa-Kommissionens erklæring om overvågning af sikkerhedsaspekter (artikel 47)
<P>
Efter ikrafttrædelsen af det reviderede direktiv om sikkerhedskrav til legetøj vil Kommissionen nøje overvåge alle aspekter af udviklingen med hensyn til dets gennemførelse for at vurdere, om det giver et tilstrækkeligt sikkerhedsniveau for legetøj, især for så vidt angår anvendelsen af de i kapitel IV fastlagte procedurer for overensstemmelsesvurdering.
<P>
Det reviderede direktiv om sikkerhedskrav til legetøj indeholder en forpligtelse for medlemsstaterne til at aflægge rapport om situationen med hensyn til legetøjs sikkerhed, direktivets effektivitet og medlemsstaternes markedstilsynsaktiviteter.
<P>
Kommissionens vurdering vil bl.a. være baseret på rapporterne fra medlemsstaterne, der skal indsendes tre år efter datoen for direktivets anvendelse, og der vil blive lagt særlig vægt på markedstilsyn i EU og ved EU's ydre grænser.
<P>
Kommissionen vil aflægge rapport til Europa-Parlamentet senest ét år efter, at medlemsstaterne har indsendt deres rapporter.
<P>
Europa-Kommissionens erklæring om krav til legetøj, der er konstrueret til at udsende lyde (bilag II, afsnit I, pkt. 10)
<P>
På grundlag af de nye væsentlige sikkerhedskrav til legetøj, der er konstrueret til at udsende lyde, som indgår i direktivet om sikkerhedskrav til legetøj, vil Kommissionen give CEN mandat til at udarbejde en revideret standard, der begrænser maksimumsværdierne for både impulsstøj og vedvarende støj for i tilstrækkelig grad at beskytte børn mod risikoen for nedsættelse af hørelsen.
<P>
Europa-Kommissionens erklæring om klassificering af bøger (bilag I, pkt. 17)
<P>
I betragtning af vanskelighederne med hensyn til de relevante test, der kræves i den harmoniserede legetøjsstandard EN 71:1 for bøger fremstillet af pap og papir, vil Kommissionen give CEN mandat til at udarbejde en revideret standard, der omfatter passende test af børnebøger.
<SPEAKER ID="170" NAME="Marianne Thyssen">
ordfører. - (NL) Hr. formand, hr. formand for Kommissionen, fru formand for Rådet, mine damer og herrer! Jeg vil gerne takke Dem alle for Deres bidrag og ønsker at udtrykke min tilfredshed over, hvordan de andre politiske institutioner har forholdt sig på området.
<P>
Jeg vil dog gerne påpege, at det ikke bare handler om et kompromis, hvor Parlamentet har skullet give efter. Det er faktisk lige det modsatte. Vi gjorde praktisk talt rent bord med hensyn til alle de grundlæggende elementer. Vi formåede at få gode aftaler i stand med Kommissionen og Rådet. Vi formåede på mange områder at overbevise de andre institutioner om at acceptere vores meget strenge forslag og gå et skridt videre end det, der oprindeligt var tanken i Kommissionens forslag. Jeg er derfor en yderst tilfreds ordfører, eftersom vi har indgået denne aftale.
<P>
Jeg har lyttet til Deres erklæringer, hr. kommissær. Jeg har hørt Dem sige, at De lægger stor vægt på markedsovervågning, og jeg antager, at Kommissionen under overvågningsprocessen vil være ekstra opmærksom på, hvordan medlemsstaterne frigør sig fra deres markedsovervågningspligt. Jeg har også endnu engang lyttet til Deres holdning til procedurerne for overensstemmelsesvurderingen. Det siger sig selv, at vi i overvågningsprocessen kan medtage det, der skal medtages. Det er dog en kendsgerning, at tredjepartscertificering ikke på nogen måde yder en særlig stor sikkerhed, og at problemet ikke skal findes i modeltypen, som ligger til grund for den videre produktionsmetode, men andre steder.
<P>
Jeg hørte Dem også sige, at De ønsker at regulere støjstandarderne yderligere og videreudvikle dem ved at standardisere dem - det samme gælder bøger, som også reguleres af standarder - og at vi bør undersøge, hvordan vi kan få større juridisk sikkerhed på området. Jeg mener, at vi som Parlament bør glæde os over, at vi har så mange kontakter med de andre institutioner, og det vil sandsynligvis resultere i en vidunderlig julegave til de europæiske familier, nemlig sikkert eller, skulle jeg sige, endnu mere sikkert legetøj fra nu af.
<SPEAKER ID="171" NAME="Formanden">
Forhandlingen er afsluttet.
<P>
Afstemningen finder sted torsdag den 18. december 2008.
<P>
Skriftlige erklæringer (artikel 142)
<SPEAKER ID="995" NAME="Adam Bielan  " LANGUAGE="PL">
Vi ønsker alle at sikre, at det tilgængelige legetøj på markedet ikke truer vores børns sikkerhed. Jeg er fuldstændig enig i, at forældre bør have garanti for, at det legetøj, de køber, ikke er til fare for børnenes helbred. Jeg mener dog ikke, at indførelsen af yderligere krav om en tredjepartscertificering, der er fuldstændig uafhængig af producenten, vil forbedre sikkerheden af det legetøj, der produceres. Det vil dog helt sikkert øge produktionsomkostningerne, og det vil få en negativ indvirkning på legetøjssektoren i mange medlemsstater.
<P>
I Polen er der f.eks. mange virksomheder, der producerer legetøj af træ eller syntetiske stoffer af høj kvalitet. De fleste af disse virksomheder er SMV'er med færre end 10 ansatte. Strengere bestemmelser vil føre til en betydelig stigning i priserne på det legetøj, der er forsynet med denne slags certifikater. Det ville resultere i nedlukningen af mange SMV'er og tabet af tusinder af arbejdspladser.
<P>
Kravet om en uafhængig vurdering af et produkt vil ikke garantere, at vores børn kommer til at lege med sikrere produkter, for forbrugerne vil under alle omstændigheder vælge at købe de billigste varer. Jeg mener derfor, at det kompromis, der er opnået med Rådet, er udmærket og fortjener vores støtte, sådan som ordføreren anbefaler.
<SPEAKER ID="172" NAME="Šarūnas Birutis  " AFFILIATION="ALDE">
skriftlig. - (LT) Direktivet ændrer ikke den nuværende lovgivning grundlæggende, men forbedrer den og gør den strengere. Jeg er fuldstændig enig med ordføreren i, at der under drøftelsen af denne lovtekst blev lagt mest vægt på:
<P>
spørgsmålet om anvendelsen af kræftfremkaldende, kemiske og aromatiske stoffer i legetøj,
<P>
evalueringsprocedurer for legetøjssikkerhed, krav om særlige advarsler,
<P>
direktivets anvendelsesområde, dets fleksibilitet og forbindelse til andre EU-retsakter.
<P>
Et fuldstændigt forbud mod kræftfremkaldende, mutagene, toksiske, allergifremkaldende og aromatiske stoffer bør vurderes ud fra direktivets praktiske anvendelse. Det kan være vanskeligt eller meget omkostningsfuldt at fjerne naturlige restforekomster af visse farlige stoffer, som findes i andre materialer, og det er derfor svært at gennemføre i praksis. På den anden side vil et kategorisk forbud mod alle stoffer, der er kræftfremkaldende, allergifremkaldende osv., blive svært at gennemføre af den simple grund, at der ikke findes en uudtømmelig liste over sådanne stoffer, da det er meget vanskeligt at trække en klar linje mellem de stoffer, der er skadelige, og dem, der ikke er det.
<P>
Et fuldstændigt forbud mod alle parfumestoffer ville være en uforholdsmæssig foranstaltning, der vil få negative konsekvenser for visse legetøjsfabrikanter.
<P>
Det glæder mig, at Udvalget om Industri, Forskning og Energi under afstemningen udviste forståelse og ikke tog den store pisk frem, da det strammede kravene i direktivet op, eftersom det hverken ville have været en fordel for erhvervslivet eller forbrugerne selv. Når der fastsættes urimeligt strenge krav, stiger fristelsen til ikke at opfylde dem, og hvis de overholdes, er der negative bivirkninger. Lad os ikke glemme, at det som regel er forbrugeren, der i sidste ende betaler for det hele.
<SPEAKER ID="173" NAME="Małgorzata Handzlik  " LANGUAGE="PL">
Dagens debat er særlig relevant i forbindelse med den forestående jul. Når vi farer ud for at gøre vores juleindkøb, stopper vi ikke altid op for at tænke over sikkerhedsstandarderne i det legetøj, vi køber til vores yngste venner og familiemedlemmer. Der findes desværre stadig legetøj, som ikke er fuldstændig sikkert for børn på det europæiske marked.
<P>
Ændringerne i direktivet sigter mod at forbedre denne situation. De har til hensigt at øge sikkerhedskravene til legetøj på markedet og ikke mindst fjerne den unødvendige fare, som legetøj kan udgøre for de børn, der leger med dem. Jeg glæder mig især over de fastlagte bestemmelser med hensyn til kemiske stoffer og overgangsperioden.
<P>
I direktivet indføres der væsentligt højere standarder end dem, der i øjeblikket er gældende, navnlig i forbindelse med det kemiske indhold i legetøj, herunder CMR-stoffer, duftstoffer og allergifremkaldende stoffer. Jeg mener, at ordføreren har opnået den bedst mulige aftale på området. Den skal sikre, at det legetøj, som børn leger med, er fuldstændigt sikkert.
<P>
Herudover medfører direktivet ikke urimelige hindringer og omkostninger, særligt hvad SMV'er angår. SMV'er udgør et stort flertal i legetøjssektoren. Under deres drøftelser med os har de gentagne gange understreget de vanskeligheder, som de kan blive konfronteret med. Den korte overgangsperiode, der var planlagt for at tilpasse sig de nye krav, var et af de problemer, der blev nævnt. Perioden er nu blevet forlænget, så virksomhederne kan få gennemført de nødvendige ændringer.
<SPEAKER ID="994" NAME="Katrin Saks  " AFFILIATION="PSE">
skriftlig. - (ET) Jeg er virkelig meget tilfreds med, at vi har formået at vedtage direktivet om sikkerhedskrav til legetøj. Der er et presserende behov for at opdatere de gældende sikkerhedsbestemmelser. Det gamle direktiv er ikke fulgt med de skiftende omstændigheder og sikrer ikke en tilstrækkelig beskyttelse. Jeg vil gerne takke ordføreren og hans kolleger fra socialdemokraternes gruppe for deres store indsats for at sikre et trygt miljø for vores børn.
<P>
Det er yderst vigtigt, at fødevarer og legetøj holdes tilstrækkeligt adskilt, så man kan undgå, at børn ubevidst kommer til at putte noget i munden og risikerer at blive kvalt. Vi må sætte alt ind på at forhindre de ulykker, der kan undgås, men som vi dog fortsat hører om fra tid til anden.
<P>
Det er selvfølgelig vigtigt, at legetøj ikke indeholder kræftfremkaldende stoffer. Det er indlysende. Jeg mener, at vi har gjort en effektiv indsats for at fjerne denne trussel.
<P>
Eftersom produktudformningen ikke altid er hensigtsmæssig, og legetøj kan blive farligt ved en mangelfuld produktionsproces, er det vigtigt at foretage kontroller på fabrikkerne, på markedet og også på toldkontorerne, hvor legetøj ankommer fra EU's handelspartnere. Jeg håber personligt på, at kontrollen intensiveres lige nu inden jul.
<P>
Da det meste legetøj på EU's marked er af kinesisk oprindelse, er det afgørende at samarbejde med tredjelande og især Kina. Jeg vil her gerne bifalde den seneste indsats på området og det gensidige aftalememorandum mellem Kommissionen og kinesiske embedsmænd. Ved at forbedre informationsudvekslingen og samarbejdet kan vi gøre det legetøj, der sælges i vores butikker, mere sikkert.
<SPEAKER ID="993" NAME="Richard Seeber  " LANGUAGE="DE">
Tendensen til mere indbyrdes forbundne globale markeder har resulteret i hurtige fornyelser og ændringer af produkter, og legetøj til børn er ingen undtagelse. Det europæiske direktiv om sikkerhedskrav til legetøj (88/378/EØF) stammer dog fra 1988 og lever derfor ikke længere op til nutidens udfordringer. Revisionen af disse bestemmelser er derfor et kærkomment skridt fremad. Det er især bestanddelene i børnelegetøj, der bør evalueres efter den seneste viden og omfattes af EU's gældende kemikalielovgivning. Det betyder selvfølgelig også, at CMR1- og CMR2-stoffer bør forbydes i børnelegetøj. I den tekst, vi har liggende foran os, tages der også på passende vis hensyn til de stigende problemer med allergi hos børn, ved at der strammes op på bestemmelserne om, hvilke parfumestoffer der må anvendes i legetøj. Et afgørende aspekt i overvågningen er klare advarsler og tydelig mærkning. Det er især vigtigt, at de fødevarer, der indeholder legetøj, er forsynet med utvetydige oplysninger. Af den grund er letlæselige og forståelige advarsler at foretrække frem for en overflod af sekundære oplysninger.
<SPEAKER ID="174" NAME="Marian Zlotea  " LANGUAGE="RO">
Den lovgivning, vi her sidder med, har været gældende siden 1988 og er ikke længere tidssvarende, da legetøj nu om dage indeholder elektroniske elementer og udsender lyde. Vores børns sikkerhed er en topprioritet. Det nye direktiv støtter denne opfattelse, da der er tale om en betydelig forbedring af det tidligere direktiv. Vi må forbyde de farlige stoffer, så vi kan forhindre, at vores børn udsættes for unødig fare. De kan ikke læse advarslerne og er ikke bevidste om de risici, de udsættes for.
<P>
Jeg mener ikke, at de forbedringer, som direktivet har fået tilført som følge af forhandlingerne, stiller et overdrevent krav til industrien. Importørerne må sikre, at det legetøj, der importeres fra tredjelande, er sikkert og ikke sætter børns sikkerhed over styr. De må kun udvælge det legetøj, som opfylder de europæiske standarder. Myndighederne må foretage strenge kontroller på markedet. Vi har brug for en opdateret lovgivning for at beskytte vores børns velvære.
