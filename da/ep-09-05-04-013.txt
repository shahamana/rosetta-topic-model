<CHAPTER ID="013">
Arbejdsplan
<SPEAKER ID="020" NAME="Formanden">
Det endelige forslag til dagsorden som opstillet af Formandskonferencen på mødet den 30. april 2009 i overensstemmelse med forretningsordenens artikel 132 er omdelt. Der er foreslået følgende ændringer:
<P>
Vedrørende onsdag:
<P>
GUE/NGL-Gruppen har anmodet om, at den fælles erklæring om betænkningerne af Leinen, Dehaene, Brok, Guy-Quint og Kaufmann om Lissabontraktaten tages af dagsordenen.
<SPEAKER ID="021" NAME="Mary Lou McDonald">
for GUE/NGL-Gruppen. - (EN) Hr. formand! På min gruppes vegne anmoder jeg om, at denne pakke af betænkninger tages af dagsordenen for dette møde. Jeg synes, at Parlamentet bør vise en smule ydmyghed og respekt for den demokratiske proces. Vi ved alle, at Irland har forkastet Lissabontraktaten, så jeg undrer mig over, hvorfor Parlamentet vedbliver at drøfte dette emne.
<P>
Det er demokratisk upassende, at Parlamentet tilsidesætter Irlands afgørelse, eller at Parlamentet bliver brugt til at øge presset på Irland i de kommende måneder for at få det til at vedtage en traktat, der tydeligvis er hverken i vores eller de europæiske befolkningers interesse. Jeg vil lige erindre Parlamentets medlemmer om, at Irland som det eneste land havde en demokratisk afstemning om denne traktat, og at den blev forkastet af befolkningen det eneste sted, den blev sendt til demokratisk afstemning.
<P>
Jeg anmoder om, at disse betænkninger bliver taget af dagsordenen netop nu, kun få uger før valget til Europa-Parlamentet, hvor spørgsmålet om kvaliteten af vores demokrati er afgørende, og jeg beder om, at vi i stedet retter opmærksomheden mod økonomiske aspekter og arbejdsløsheden - spørgsmål, der virkelig har betydning for vores borgere.
<SPEAKER ID="022" NAME="Daniel Cohn-Bendit">
for Verts/ALE-Gruppen. - (DE) Hr. formand! Jeg finder dette argument fuldstændig uforståeligt. Det er ikke et spørgsmål om, at Lissabontraktaten skal ratificeres her i dag. Vi ønsker blot at være forberedt, når den bliver ratificeret. Hvis den ikke bliver ratificeret, vil alt, hvad vi har besluttet, være tabt. Hvis den derimod bliver ratificeret - og dette skulle ske i oktober - skal vi imidlertid fra november arbejde på en anden måde her i Parlamentet. Det vil være helt uansvarligt af os ikke at have forberedt os på dette. Derfor er det nødvendigt med denne debat, og derfor skal der træffes en beslutning.
<P>
Desuden, fru McDonald, mener jeg, at det især er uretfærdigt over for Deres kollega, fru Kaufmann, som desværre forlader Parlamentet, at De ikke giver hende lejlighed til at se en så vigtig betænkning vedtaget i Europa-Parlamentet, nu hvor hendes valgperiode er ved at rinde ud. På Deres kollega fru Kaufmanns vegne må jeg erklære mig uenig med Dem.
<P>
(Bifald)
<SPEAKER ID="024" NAME="Pedro Guerreiro">
for GUE/NGL-Gruppen. - (PT) Hr. formand! Vi foreslår, at en forhandling om reformen af den fælles fiskeripolitik opføres på dagsordenen på baggrund af Kommissionens præsentation den 22. april af grønbogen om reformen af denne vigtige fælles politik samt på baggrund af de dybtgående konsekvenser, som nogle af forslagene i grønbogen vil få for denne strategiske sektor og for fiskerne. Derfor er der allerede blevet indgivet anmodning fra Europa-Parlamentets Fiskeriudvalg om, at dette emne opføres på dagsordenen i betragtning af denne forhandlings politiske betydning og relevans. Denne mødeperiode er sidste mulighed for det nuværende Parlament til at udtrykke sin holdning til dette spørgsmål.
<SPEAKER ID="025" NAME="Philippe Morillon">
formand for Fiskeriudvalget. - (FR) Hr. formand! Problemet er ganske enkelt, at der ikke er tid nok. Det er ikke praktisk at indlede en forhandling i dag i de få timer, der er tilbage, om et emne, der først vil blive afsluttet i 2012 eller 2013.
<P>
Vi drøftede dette i udvalget på mødet den 30. april. Alle mine kolleger har den holdning, at vi skal vente med at behandle spørgsmålet, til næste valgperiode er startet.
