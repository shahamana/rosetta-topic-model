<CHAPTER ID=1>
Godkendelse af protokollen
<SPEAKER ID=1 NAME="Formanden">
Protokollen fra mødet i går er omdelt.
<P>
Hvis ingen gør indsigelse, betragter jeg den som godkendt.

<SPEAKER ID=2 LANGUAGE="ES" NAME="Puerta">
Fru formand, jeg var ikke til stede ved afstemningerne i går, og det fremgår, at jeg hele tiden stemte på en meget speciel måde: alene og altid imod min gruppe. Og det var ikke min hensigt. Det skal derfor slettes, at jeg har stemt, og ikke mindst på denne måde. Det er det eneste, jeg ønskede at sige til Dem. Der står kun: Hr. Puerta fra GUE-gruppen har hver gang stemt imod det, som min gruppe mener.

<SPEAKER ID=3 NAME="Formanden">
Udmærket, hr. Puerta. Vi vil naturligvis korrigere dette, sådan som De har ønsket det.
<P>
Hvis ingen andre gør indsigelse, betragter jeg protokollen som godkendt.
<P>
Protokollen godkendtes

<CHAPTER ID=2>
Meddelelse om decharge for 1996
<SPEAKER ID=4 NAME="Theato">
Fru formand, i henhold til Europa-Parlamentets forretningsordens bilag V, artikel 6, skal Budgetkontroludvalget underrette Parlamentet om dechargen for 1996 efter afstemningen den 17. december på det efterfølgende møde. Vi holdt møde i går og diskuterede det videre forløb. I den forbindelse blev vi enstemmigt enige om følgende tekst, som jeg - det fik jeg til opgave af udvalget - skal fremføre for Dem. Jeg gør det på engelsk, fordi vi blev enige på dette sprog, for at undgå misforståelser og oversættelsesfejl. Teksten lyder som følger:
<P>
Budgetkontroludvalget tager Parlamentets afstemning af 17. december 1998, hvor forslaget om at give decharge for 1996 blev forkastet, til efterretning. For det andet bemærker det, at i henhold til forretningsordenens bilag V er dechargeproceduren endnu ikke afsluttet. For det tredje er det i færd med behandlingen af spørgsmålet om afslutning af kasse- og bankkonti for 1996. For det fjerde vil det forelægge Parlamentet en betænkning inden den 31. marts 1999.

<SPEAKER ID=5 NAME="Formanden">
Jeg takker Dem, fru Theato, for disse oplysninger.

<CHAPTER ID=3>
Agenda 2000
<SPEAKER ID=6 NAME="Formanden">
Næste punkt på dagsordenen er forhandling under ét om følgende betænkninger:
<P>
Betænkning af Mulder (A4-0444/98) for Udvalget om Landbrug og Udvikling af Landdistrikter om forslag til Rådets forordning om finansiering af den fælles landbrugspolitik (KOM(98)0158 - C4-0298/98-98/0112(CNS)); -Betænkning af Garot (A4-0494/98) for Udvalget om Landbrug og Udvikling af Landdistrikter om forslag til Rådets forordning om den fælles markedsordning for oksekød (KOM(98)0158 - C4-0294/98-98/0109(CNS)); -Betænkning af Goepel (A4-0446/98) for Udvalget om Landbrug og Udvikling af LanddistrikterI.om forslag til Rådets forordning (EF) om den fælles markedsordning for mælk og mejeriprodukter (KOM(98)0158 - C4-0295/98-98/0110(CNS)) ogII.om forslag til Rådets forordning (EF) om ændring af forordning (EØF) nr. 3950/92 om en tillægsafgift på mælk og mejeriprodukter (KOM(98)0158 - C4-0296/98-98/0111(CNS)); -Betænkning af Fantuzzi (A4-0496/98) for Udvalget om Landbrug og Udvikling af LanddistrikterI.om forslag til Rådets forordning (EF) om ændring af forordning (EØF) nr. 1766/92 om den fælles markedsordning for korn og ophævelse af forordning (EØF) nr. 2731/75 om fastsættelse af standardkvaliteter for blød hvede, rug, byg, majs og hård hvede (KOM(98)0158 - C4-0292/98-98/0107(CNS)) ogII.om forslag til Rådets forordning (EF) om indførelse af en støtteordning for producenter af visse markafgrøder (KOM(98)0158- C4-0293/98-98/0108(CNS)); -Betænkning af Graefe zu Baringdorf (A4-0480/98) fra Udvalget om Landbrug og Udvikling af Landdistriker om forslag til Rådets forordning om fælles regler for den fælles landbrugspolitiks ordninger for direkte støtte (KOM(98)0158 - C4-0299/98-98/0113(CNS)).
<SPEAKER ID=7 NAME="Mulder">
Fru formand, jeg vil allerførst byde hr. Funke velkommen. Jeg mener, at det er en god tradition, at formanden for Rådet altid forsøger at være til stede under vigtige landbrugsdebatter.
<P>
Vedrørende finansieringen af landbrugsdelen i Agenda 2000 tror jeg, at det er godt, at trenden fra de sidste par år fortsættes. Hvis landbrugspolitikken forandres, skal finansieringen naturligvis tilpasses. Landbrugsudvalget er generelt set positivt over for Kommissionens forslag. EUGFL skal fortsat være den vigtigste finansieringskilde af den europæiske landbrugspolitik. Lige som det var tilfældet med MacSharry-refomerne for nogle år siden, mener vi, at det er godt at tilpasse indholdet. Var det med MacSharry-reformerne første gang, at der kom en budgetpost, som ikke havde meget at gøre med markeds- og prispolitikken som sådan, så tilføjes der også denne gang alskens nye kapitler.
<P>
For det første drejer det sig om et kapitel om udvikling af landdistrikterne, og ifølge Landbrugsudvalget er det logisk. Landbrugspolitikken er ikke længere kun en pris- og markedspolitik, men en altomfattende politik, som også omfatter landdistriktspolitikken. For det andet foreslår Kommissionen også at inddrage veterinære og fytosanitære foranstaltninger. Det er efter vores mening logisk. For det tredje er der informationspolitikken. Kommissionen foreslår også, at dette inddrages. Det mener Landbrugsudvalget er en god ting. Vi mener, at landbrugspolitikken i Europa generelt har et for negativt ry. Det er nødvendigt at bringe de positive sider, som bestemt er der, tydeligere frem i lyset.
<P>
Det, som ikke nævnes i Kommissionens forslag - og det tilføjer Landbrugsudvalget - er en kvalitetspolitik for landbrugsprodukter. Hvis der er noget, der er nødvendigt i Europa efter BSE-krisen og ståhejen om fødevarekvaliteten, er det, at der i Europa udvikles en kvalitetspolitik for landbrugsprodukter. Det skal være en ubrydelig del af den europæiske landbrugspolitik.
<P>
Endvidere mener Landbrugsudvalget, at landmændene også i fremtiden så vidt muligt skal opnå deres priser på markedet. Man er ikke tjent med at udfylde alle mulige formularer. Man vil gerne have bedre priser. Det er muligt gennem kvalitetspolitikken, men også ved at udvikle andre markeder. Det er markedet for brugen af landbrugsprodukter til ikkefødevareformål. I forbindelse med miljøet er det meget hensigtsmæssigt, hvis vi foreskriver bestemte landbrugsprodukter på bestemte områder. Det skaber nye markeder, og det får priserne til at stige.
<P>
Til sidst, i forbindelse med udvidelsen af Europa har vi ikke noget imod, at også førtiltrædelsesstøtten til en vis grad optages i forordningen. Vedrørende Parlamentets magt skal markeds- og prispolitikken fortsat være obligatoriske udgifter, og det accepterer vi. Alle andre udgifter, vidende at Parlamentet har ret til at bestemme over dem, skal være ikkeobligatoriske udgifter, fordi Parlamentet har fuldstændig medstemmelse vedrørende dette.
<P>
Hvad omfatter Garantisektionen ikke ifølge Landbrugsudvalget? Det er alle strukturforanstaltningerne, der er omfattet af mål 1 og de fælles initiativer. Forvaltningen af fondene er naturligvis fortsat Kommissionens opgave. De udgifter, som medlemsstaterne afholder via betalingsorganerne, skal også kontrolleres af medlemsstaterne. Vi vil forbedre denne kontrol meget, hvilket ikke kan være nogen overraskelse i lyset af denne uges hændelser. Kontrollen skal forbedres. Hvordan skal kontrollen så gennemføres? Ifølge Kommissionens forslag rapporteres der om de finansielle konti tre måneder efter regnskabsårets afslutning, og to år senere følger en rapport for at vurdere, om politikken var effektiv. Til dette punkt indgiver Landbrugsudvalget nogle ændringsforslag til en forbedring. Vi vil informeres med det samme, altså ikke efter to år, hvis der er noget, der nægtes eller godkendes. Vi vil med det samme have fingeren på pulsen, hvis der er udviklinger på det område. Vi forventer af Kommissionen, at vi får en rapport herom hver tredje måned. Det behøver ikke at være en tyk bog. Vi får allerede papir nok, men det skal ske så hurtigt som muligt.
<P>
Til sidst en bemærkning til et omdiskuteret element i vores forslag, som drejer sig om samfinansieringen af bestemte landbrugsudgifter. Der er medtaget en overvejelse, hvori Landbrugsudvalget forsigtigt udtaler sig for denne samfinansiering, men i forbindelse med en artikel om dette punkt stod stemmerne lige. 18 medlemmer af Landbrugsudvalget var for samfinansiering af bestemte udgifter, 18 medlemmer var imod, og ét medlem undlod at stemme. Det er altså et punkt, som plenarforsamlingen i sin uendelige visdom må bøje sig over.

<SPEAKER ID=8 NAME="Garot">
Fru formand, kære kolleger, denne betænkning om oksekød, som jeg har fået ansvaret for, er blevet udarbejdet med det formål at lægge vægt på tre vigtige punkter. Først og fremmest forbrugernes nye forventninger efter kogalskabsfænomenet i forbindelse med produkternes kvalitet, hvad angår hygiejne og smag. Dernæst hvordan vi kan rette op på markedets strukturelle uligevægt, hvor produktionen årligt stiger med 2 %, samtidig med at forbruget falder med 1 %. Og endelig det grundlæggende punkt i Cunha-betænkningen, som Parlamentet har vedtaget, og som går ind for at forene landbrugets økonomiske aktiviteter med den rolle, landbruget spiller på såvel det sociale og det miljømæssige som det territoriale område.
<P>
Kære kolleger, vi kan alle konstatere, at Kommissionen i sine forslag går ind for en reform, der ikke er koncentreret om disse tre forhold. Kommissionen ønsker nemlig først og fremmest at øge Den Europæiske Unions verdensmarkedsandele og tilnærme vores priser til priserne i de central- og østeuropæiske lande. I modsætning til Kommissionens tidligere reformer foreslår den ifølge denne logik at regulere markedet via priserne for på den måde at opnå et prisfald på 30 % og derefter afskaffe offentlig støtte. Når man tager dette i betragtning, mener jeg, at fremtiden for vores oksekødsproduktion i virkeligheden først og fremmest er knyttet til EU's marked. Andre eksterne markeder vil mere være i form af punktvise afsætninger.
<P>
Dette begrundes yderligere af krisen i Asien og i Rusland, hvor det gøres helt tydeligt, at Kommissionen har udvist alt for stor tillid til de internationale markeder. Det viser sig, at Kommissionens handelsstrategi ikke er så fortræffelig, når det gælder oksekødssektoren, hvor Argentina producerer for 50 % og New Zealand for en tredjedel af vores produktionsomkostninger. Under disse forhold ville det være risikabelt og direkte skadeligt for mange af vores kvægavlere at satse så kraftigt på en tilnærmelse af verdenspriserne, og dette ville selvfølgelig være helt uacceptabelt.
<P>
Derfor omhandler de forslag, som jeg har fremlagt i debatten, en kombination af en gennemtænkt nedsættelse af priserne, en frivillig mængdeforvaltning, en absolut nødvendig fremme af en fødevarepolitik og nødvendigheden af at bevare en anstændig indkomstpolitik over for producenterne. Hvad angår prisnedsættelsen, vil jeg foreslå en sænkning på 15 % for på den måde at skabe et opsving i forbruget og bevare et rimeligt konkurrenceforhold med fjerkræsektoren, der vil drage fordel af prisfaldet i kornsektoren. Med hensyn til produktionsstyringen foreslår jeg, at man supplerer de foranstaltninger, Kommissionen går ind for, med en større støtte til ekstensivering, indførelse af en støtteordning for slagtekalve, opfordring til en reduktion af de slagtede dyrekroppes vægt og indførelse af individuelle kvoter for hanokser.
<P>
Som et led i fødevarepolitikken skal man ud over at forny emballagen og præsentationen af kødvarer selvfølgelig også gøre en indsats for at genvinde forbrugernes tillid. Det er i denne henseende klart, at vi skal sætte hygiejne- og smagskrav i centrum af denne fælles markedsordning, for at vi kan give produktet sin gamle plads tilbage hos forbrugerne. Og endelig vil kvægavlernes indkomstforhold uden tvivl blive forværret med en prisnedsættelse på 15 % og med den nødvendige nedgang i produktionen. Her kommer spørgsmålet om kompensation så ind. Jeg har foreslået at løse dette problem inden for de budgetmæssige rammer, der er givet for denne FMO i Agenda 2000.
<P>
Denne betænkning blev sat til afstemning i Landbrugsudvalget i december, men den blev ikke vedtaget, hvilket i øvrigt sandsynligvis skyldes helt andre forhold, end de der har med betænkningen at gøre. Der var dog et flertal for følgende punkter: en prisnedsættelse på 15 %, bevarelse af den offentlige støtte, forhøjelse af støtten til ammekøer og til ekstensivering, nødvendigheden af slagtekalvepræmier og bevaring af sæsonpræmier.
<P>
Jeg har derfor genoptaget disse punkter for at fremlægge dem for min politiske gruppe, PSE, under plenarmødets debat. De nye ændringsforslag har desuden ført til løsning af de af Italien, Tyskland og Holland nævnte problemer vedrørende de midler, der er afsat til unge hanokser. Den vigtigste foranstaltning, der er foreslået i denne henseende, består i at afsætte ECU 1.800 millioner til den supplerende udbetaling af præmier i forbindelse med slagtning af hanokser, ammekøer, malkekvæg, kvier og slagtekalve. Tildelingen af denne præmie sker selvfølgelig i henhold til nogle fællesskabskriterier, hvori der er angivet et loft for slagtninger pr. land alt efter landets historiske forhold, samt et loft for præmien pr. dyr inden for hver af de pågældende kategorier. På den måde skulle man undgå konkurrenceforvridning mellem medlemsstaterne.
<P>
Via denne kompromisforanstaltning skulle man kunne genvinde den ligevægt, som lande, der producerer hanoksekød, har ventet på så længe uden dog at ændre på det vigtige arbejde, der udføres i forbindelse med gennemførelsen af de nødvendige tilpasninger af FMO'en for oksekød. Jeg mener derfor, fru formand, at alle forhold nu er i orden, så denne betænkning meget snart kan blive vedtaget af Parlamentet.

<SPEAKER ID=9 NAME="Goepel">
Fru formand, ærede hr. formand for Rådet, Kommissionens forslag om en mælkemarkedsordning omfatter hovedsageligt tre områder, nemlig prisstøtten, indkomstudligningen for mælkeproducenter og garantimængdeordningen. Kommissionens prisstøtte foreskriver en nedsættelse af mælkeprisen med 17 %, en nedsættelse af interventionsprisen for smør med 15 % og for skummetmælkspulver ligeledes med 15 %. Disse foranstaltninger begrundes med ønsket om at fremme forbruget af mælk og mejeriprodukter i Fællesskabet samt forbedre disse produkters konkurrenceevne på verdensmarkedet.
<P>
I betragtning af de foreslåede kompensationers størrelse bør prisnedsættelserne imidlertid generelt være klart mindre, end Kommissionen hidtil har tilstræbt. Mindre prisnedsættelser kombineret med uændrede kompensationsstørrelser kan gøre det lettere at opnå fuldstændig udligning af indkomsttab. Det vil sige, at vi foreslår at nedsætte indikativprisen på mælk med 12 % i stedet for 17 % og interventionsprisen på smør og skummetmælkspulver med hver især 10 % i stedet for 15 %.
<P>
Hvad indkomstudligningen angår, foreslår Kommissionen fire komponenter, en malkekopræmie (artikel 15), en ekstra betaling (artikel 16), en supplerende betaling i form af tillæg til malkekopræmien (artikel 12) og en supplerende betaling inden for de globale beløb (artikel 13). Disse forslag er yderst komplicerede og fører til graverende problemer ved gennemførelsen og kontrollen. Jeg går dog principielt ind for malkekopræmien inklusive en supplerende betaling som led i oksekødsforordningen, men ikke på grundlag af en virtuel ko med europæisk præg, der leverer 5.800 kg mælk om året. Grundlaget for denne kopræmie skal derimod være en finansiel kvotemængdeudligning, hvor den nationale eller regionale dyreydelse skal garantere en fuldstændig udligning. Man kunne ligeledes forestille sig en anden ordning som led i oksekødsmarkedsordningen i form af en generel slagtepræmie for malkekøer med henblik på at kompensere for prisnedsættelsen. På den måde ville vi i praksis have to former for præmiebetaling til udligningen.
<P>
I forbindelse med garantimængdeordningen støtter vi Kommissionens forslag om at forlænge kvoten til 2006 og med tungt hjerte også den foreslåede forhøjelse af kvoten med 2 %. Ved tildelingen af 1 % til unge landmænd og 1 % til bjergområder skal man dog ved sidstnævnte også kunne tage hensyn til de ugunstigt stillede områder i bjergregioner, dog kun i den tildelte mængde.
<P>
Når vi taler om en reform af mælkemarkedsordningen, kommer vi ikke uden om problemet med superafgiften. Jeg foreslår, at den nedsættes yderligere gennem den reduktion, der alligevel opnås for mælk ved en nedsættelse af indikativprisen, og udformes mere fleksibelt, nærmest som et konjunkturelement, så den aktive mælkeproducent får mulighed for ud fra konjunkturerne at tilpasse sin bedriftskvote enten ved leasing eller ved overskridelse. Det ville med sikkerhed påvirke markedsprisen for kvoteleasing til skade for den såkaldte »sofamalker«, og de europæiske mælkeproducenter eller mælkeforarbejderne vil på trods af kvoteordningen have mulighed for at afsætte flere mejeriprodukter på verdensmarkedet uden eksportrestitutioner.
<P>
Om arealbindingen vil jeg blot sige, at en årsag til den stadig voksende andel af fremmede kvoter er, at både EF-retten og de nationale bestemmelser tillader, at ikkeproducenter af en kvote kan være indehavere af denne kvote. Det skyldes også princippet om arealbinding. Jeg mener, at man selv bør træffe afgørelse om bortfald eller opretholdelse af arealbindingen, det vil sige overdragelse af mælkekvote udelukkende ved overdragelse af en del af arealet til de enkelte medlemslande, at der altså bør være en fakultativ ordning. I artikel 7, stk. 2, bør den fakultative ophævelse af arealbindingen altså formuleres sammen med medlemslandenes bemyndigelse til at indføre regionale grænser for den arealløse overdragelse af referencemængder.
<P>
I det tyske telegrambureau hed det for to dage siden, at formandskabet for Rådet og Kommissionen var enige om, at alle medlemslande skulle vise deres vilje til kompromis. Nationale interesser skulle repræsenteres upartisk og tydeligt. Det var netop dét, jeg ville gøre her som ordfører - upartisk, men tydeligt. Jeg er principielt enig med Kommissionen i, at det europæiske landbrugs konkurrencedygtighed på verdensmarkedet skal forbedres. Men, kommissær Fischler og ærede hr. formand for Rådet, jeg kan ikke på den ene side stimulere konkurrencen og på den anden side samtidig udelukke hele regioner i det tidligere Østtyskland fra denne konkurrence med den degressive graduerings kølle. Arbejdspladserne i landbruget finder De især i blandede bedrifter, der producerer oksekød, svinekød, men især også mælk. Giv disse familier samme chance som alle andre i Den Europæiske Union.
<P>
Afslutningsvis vil jeg gerne takke for, at jeg næsten 10 år efter den tyske genforening har fået lejlighed til at være med til at præge en så vigtig markedsordning som medlem af Europa-Parlamentet. Jeg vil også gerne og især takke dem, der har hjulpet og støttet mig i dette meget komplicerede, men også interessante arbejde.

<SPEAKER ID=10 NAME="Fantuzzi">
Fru formand, der har været nogle ændringsforslag til min betænkning i Landbrugsudvalget, som jeg ikke var helt tilfreds med, f.eks. forslaget om ikke at nedsætte interventionspriserne for korn, men alligevel at sætte støtten op. Jeg tror ikke, at det er særligt fornuftigt at øge den interne støtte og få en ekstraudgift på nogle hundrede millioner euro for en sektor, der, selvom den udgør 11 % af Fællesskabets salgbare bruttolandbrugsproduktion, selv tegner sig for 40 % af den fælles landbrugspolitiks budget, hvilket svarer til EUR 17 milliarder ud af 40. Jeg håber, at julepausen har givet alle lejlighed til at tænke over det, og at man ved afstemningen den 28. januar i Bruxelles bliver klar over det forkerte i disse ændringsforslag.
<P>
Jeg er tværtimod overbevist om, at en nedsættelse på 20 % af interventionsprisen - jeg vil foreslå 15 % - ikke er et irrationelt udtryk for pessimisme fra GD VI's embedsmænds side. Forskellen mellem interventionsprisen og verdensprisen er i dag større, og den nedsættelse, der foreslås med Agenda 2000, burde således strengt taget være endnu større, sådan som formanden for Revisionsretten har mindet os om her i Parlamentet i de forløbne uger. Overskudsproblemet, som det lod til, at vi var sluppet af med efter 1992, er nemlig dukket op igen på Fællesskabets scene. Det var tilstrækkeligt med en høst på 2 % mere og en braklægning på 5 %, og så står vi i dag allerede med nogle kornoverskud på 20 millioner t. Jeg er bange for, at hvis vi fortsætter i den dur, bliver vi desværre nødt til at opjustere beregningerne for år 2006.
<P>
Det er således absolut nødvendigt med en grundig og gennemgribende reform, hvis man ønsker at være fornuftig og ansvarlig. Det nytter ikke noget at lade som om, man ikke kan se det. Med de falske refomer, som De talte om, kommissær Fischler - dem, der ikke gør nogen utilfreds - tror jeg, at vi endnu en gang vil drukne i produktionsoverskud. Jeg mener derfor, at det er meningsløst at udskyde problemet, for det betyder, at vi vil skulle tage det op om kort tid, og så bliver der tale om en nødsituation med nogle meget værre omstændigheder end de nuværende. Hvad kornet angår, kan vi forhindre denne fare, hvis vi griber denne sektor an på den måde, som Kommissionen ønsker. Det er i det mindste min opfattelse. Vi skal naturligvis foretage visse ændringer, nemlig mindst tre. Den første ændring består i, at enhedspræmien ikke skal gælde for de olieholdige frø. Vi har et proteinunderskud i Fællesskabet, og efter BSE-krisen er det blevet endnu tydeligere. Det er absurd at påberåbe sig grænserne fra Blair House og sige, at med dette fald i basispræmien vil vi ikke længere skulle finde os i dem. Det svarer lidt til, at vi jubler, når vi slår os, for så kan vi ikke længere mærke smerten, når de andre slår os. Lad os tage tyren ved hornene, hr. kommissær, uden nogen farlige og illusoriske omveje - lad os forhandle om Blair House igen!
<P>
Den anden ændring er en braklægning på 10 %. Forslaget om at sætte braklægningen til nul i år 2000 holder ikke - det er ikke realistisk. Vi har allerede i dag brug for en positiv braklægningsprocent, ikke mindst på grund af de allerede nævnte markedsproblemer og for at sikre, at selve braklægningssystemet rent faktisk er gennemførligt.
<P>
Den tredje ændring går ud på en lidt stærkere samhørighed og solidaritet inden for den fælles markedsordning for markafgrøder end den, vi ser i dag. Selvom Kommissionen i sin indledning selv har indrømmet, at reformen af den fælles landbrugspolitik i 1992 ikke har været fordelagtig for de dårligst stillede regioner og producenter med hensyn til markafgrøderne - der udgør den største udgiftspost, og som en stor del af den direkte indkomststøtte går til - skal vi ikke klynge os til tankegangen fra 1992. Netop for at sende et signal om en genskabt balance vil jeg foreslå, at man tager udgangspunkt i produktionsudbyttet efter et vægtet gennemsnit, henholdsvis for en tredjedel og for to tredjedele, af Fællesskabets gennemsnitsudbytte og af det reelle udbytte i den pågældende region.
<P>
Jeg håber, at disse ændringer bliver godkendt. De vil gøre støtten mere berettiget set ud fra et socialt synspunkt, hvis vi er interesserede i dens fremtid. Jeg mener dog, at disse aspekter også bør indgå i andre betænkninger om Agenda 2000, f.eks. betænkningen om den horisontale forordning. Der er efter min mening tale om en vigtig lejlighed til at genskabe forbrugernes og borgernes tillid til den fælles landbrugspolitik. Miljøbetingelserne, maksimalbegrænsningen og moduleringen er ikke intellektuelle, fikse idéer, men derimod obligatoriske for at sikre et minimum af fremtid for den politik, som alle Fællesskabets politikker er opstået af. I modsat fald vil det ikke længere være muligt at forsvare den. Med EUR 40 milliarder beregnet på 7, 5 millioner personer, når vi har mere end dobbelt så mange arbejdsløse, holder den eneste økonomiske retfærdiggørelse efter min mening ikke i det lange løb, hvis den ikke følges op af en tankegang, der tager hensyn til de miljømæssige, sociale og områdemæssige aspekter, og som samfundet indtrængende beder os om.
<P>
Jeg er bekymret over udfaldet af denne forhandling her i salen. Jeg er bange for, at vi ved at konkurrere om at forsvare producenterne ender med en stærk udvanding af Kommissionens trods alt forsigtige nye forslag, og at vi ender med at slette ethvert spor af innovation. Man kan ikke hævde, at krisen i Rusland eller Østasien bør få os til at afvise eller ændre faldet i priserne på korn, mælk og kød. Jeg har aldrig troet på et »Fort Europa«. Det har altid været en fejltagelse, når europæerne har afskåret sig fra omverdenen. Det er netop i krisesituationerne, at Europa skal gøre sig gældende på internationalt plan og turde lidt mere. Det er ikke en ukritisk tillid til verdensmarkederne, men derimod tillid til os selv, ellers nytter det ikke noget at indføre euroen for at få verden i tale og få en større indflydelse. Denne forskansning er i øvrigt et meget dårligt budskab til det andet Europa, nemlig de øst- og centraleuropæiske lande.
<P>
Det er virkelig paradoksalt, at Agenda 2000, der blev iværksat for at bringe de to Europaer nærmere hinanden, nu ender med at gøre afstanden mellem dem større. Desværre har der på Rådets møde om landbrug i de seneste par måneder ikke været nogen strålende eksempler på langsigtethed, hr. Funke. Det er Rådet (landbrug), som i dag havde fortjent et mistillidsvotum. Det har behandlet reformen af den fælles landbrugspolitik i flere uger uden resultat og har hele tiden drøftet de samme emner, nemlig landbrugsmodellen og de to søjler. Det var ikke noget særligt, og det efterlod et meget stort område til ØKOFIN-Rådet, der med sine teorier om medfinansiering og fastfrysning af udgifterne først vanskeliggjorde reformens fremtid og herefter lagde faste planer for den. Også her skal vi undgå demagogiske sammenstød. At sige nej til medfinansiering i fællesskabssolidaritetens navn vil blot skabe splid. At drøfte denne grundigt er noget andet. Det betyder, at man vurderer alt, hvad den indebærer. Med nettosaldotankegangen og irritationen hos dem, der mener, at de udsteder en check til de fattige lande i syd, vil Europa efter min mening ikke nå langt. Det vil dog også være imod al sund fornuft at sætte den fælles landbrugspolitiks hellige solidaritetsprincip op på en piedestal. Man kan sige meget, men ikke at den fælles landbrugspolitik er det bedste eksempel på Fællesskabets solidaritet.
<P>
Afslutningsvis vil jeg gerne sige, hr. minister, at vi forventer, at De giver os en forklaring på denne nye begejstring for en reform uden omkostninger. Hvis vi ønsker at holde udgifterne nede og tage fat på de strukturelle problemer ved en skæv og alt for stor støtte, der medfører en forvridning, findes der efter min mening en måde at gøre dette på, nemlig at lave nogle mere radikale reformer og ikke bevare alting, som det er. Det ville være bittert at konstatere efter marts, at der bag sloganet om en reform uden omkostninger gemmer sig endnu en udsættelse af reformen. Det sidste, landmændene har brug for, er, at man udsætter reformen til oktober.

<SPEAKER ID=11 NAME="Graefe zu Baringdorf">
Fru formand, jeg vil gerne starte med helt formelt at gøre noget klart. Jeg taler her som ordfører for Udvalget om Landbrug og Udvikling af Landdistrikter, på samme måde som alle andre talere før mig. Jeg repræsenterer altså ikke min egen holdning og heller ikke min gruppes, men derimod udvalgets. Vi befinder os i den særlige situation i Landbrugsudvalget, at der på mange områder slet ikke blev truffet nogen beslutninger, der var altså overhovedet ikke tale om nogen holdning, højst dén, at Kommissionens holdning blev afvist. Her var jeg som ordfører heldig, for hr. Fischler, her kan jeg lykønske Dem: Udvalget overtog Kommissionens forslag om de direkte betalinger og gradueringen af dem, fuldstændigt. Jeg er altså nu i den situation, at jeg skal referere og begrunde Deres forslag. Jeg vil forsøge, om jeg kan gøre det bedre, end De gjorde det med Deres redegørelse.
<P>
Forudsætningerne for dette forslag er jo præmiebetalingerne, der blev indført i 1992 i den såkaldte MacSharry-reform - hidtil har man jo ikke hørt meget om en Fischler-reform, den har vi stadig til gode at indføre - da priserne blev sat ned, og det blev sagt, at der er prisudligningsbetalinger i form af præmier. Disse prisudligningsbetalinger var ikke kvalitativt bundet, hvilket var logisk, fordi de jo skulle ydes i det omfang, priserne gik ned. At det ikke stemte helt, og at Landbrugsudvalget blev udelukket i et vist omfang, diskuterede vi dengang.
<P>
Virkningerne af denne udvikling var selvfølgelig dramatiske. Den Europæiske Revisionsret skrev i sine undersøgelser, at det var kommet så vidt, at 40 % af disse præmiemidler var gået til 4 % af bedrifterne. Og det er kommet så vidt, at 80 % af præmierne er gået til 20 % af bedrifterne, og at en topbedrift - ifølge Revisionsretten - f.eks. har fået DEM 6, 61 millioner i præmie om året fra Bruxelles. Det betød, at nogle bedrifter kom i en situation, hvor de skulle betale deres forpagtning og deres arbejde fra præmierne og alligevel havde penge til overs. Det er selvfølgelig en overordentlig vanskelig situation for de bedrifter, der blev betænkt med et mindre beløb. For den første gruppe bedrifter kan selvfølgelig klare prisnedsættelser på en helt anden måde end den sidste. Derfor har Kommissionen sagt - hvilket vi i udvalget finder rigtigt - at der skal findes frem til en regel her.
<P>
Vi skal i højere grad inddrage og tage hensyn til arbejde og miljø som kriterier for præmiebetalinger. Så langt er udvalget indforstået. Nu er De i modsætning til Revisionsretten, der jo har sagt, at man bør stoppe helt ved ECU 100.000 - altså en øvre grænse - på samme måde som udvalget gået ind for en degressiv graduering. Beløb på ECU 100.000 til 200.000 skal fratrækkes 20 %, beløb over ECU 200.000 25 %. Det er Bruxelles' niveau. Så siger De, at det nu står medlemslandene frit for at fratrække op til 20 % endnu en gang ved bedrifter, der har et personale, der antalsmæssigt ligger under gennemsnittet eller, nu omregner jeg det lige, har et langt højere rationaliseringsniveau end andre bedrifter. Det ville altså give en fratrækning på op til 45 %.
<P>
Princippet i dette forslag er fornuftigt, fordi det tager højde for arbejdet i forbindelse med præmiebetalingen, godt nok ikke i form af en godtgørelse for den faktiske arbejdsydelse, men derimod i en standardiseret form. Men dette ville immervæk medføre, at bedrifter med et højt rationaliseringsniveau forfordeles ved præmiebetalingen, og at bedrifter, der beskæftiger mange, får en større betaling. Problemet ved hele denne historie er bare, at de pågældende bedrifter kun udgør ca. eller måske ikke engang 1 %, og at den store gruppe af landbrugsbedrifter ikke får noget ud af denne degressive graduering, fordi den fratrækning, der foretages ovenfra, selvfølgelig ikke ubetinget giver noget nedefra.
<P>
Hr. kommissær, lad mig redegøre for, hvad vi har foreslået i Landbrugsudvalget, men som ikke blev sat under afstemning, og om hvilket det forlød i Deres Kommission, i det mindste uofficielt, at forslaget var bedre end Deres. Jeg må blot ikke referere det, fordi Landbrugsudvalget jo har truffet en anden beslutning. Jeg vil dog alligevel gerne komme kort ind på det. Man kunne nemlig sige, at det kræver en stor administration at dokumentere over for bedrifter, at de arbejder for lidt. Det kunne være, at det giver retlige uoverensstemmelser, at det giver problemer. Derfor har vi foreslået at give bedrifterne en mulighed, nemlig på den måde, at vi straks fratrækker 45 %, og at bedrifter med mange ansatte frivilligt kan tage højde for deres arbejdsomkostninger, og heraf anvendes 50 %. Beregninger har vist, at 97 % af bedrifterne slet ikke berøres, hvis vi går ud fra vores overvejelser. Vi skaber altså en ordning for bedrifter med mange ansatte og økologisk produktion. Det er for det meste forbundet med hinanden. Vi giver sådanne bedrifter mere end de bedrifter, der har foretaget en rationalisering. Det er efter min mening meget fornuftigt. De andre bedrifter er jo alligevel konkurrencedygtige, fordi de har et så højt rationaliseringsniveau. Mange tak, fru formand. Det andet vil jeg sige, når jeg taler på vegne af min gruppe og mig selv.

<SPEAKER ID=12 NAME="Goepel">
Fru formand, vi må lade retfærdigheden herske. Det beder jeg om! Jeg ville hellere end gerne også have talt to minutter om mælkemarkedspolitikken. Jeg anmoder Dem om at gøre opmærksom på, at den tildelte tid skal overholdes.
<P>
Bifald

<SPEAKER ID=13 NAME="Formanden">
Hr. Goepel, det er ikke nemt at afbryde en kollega, slet ikke en ordfører, og skulle De tale ud over Deres taletid, ved De jo godt, at jeg heller ikke ville afbryde Dem.
<P>
Ordførerne gør et vigtigt stykke arbejde. Som leder af dette møde kan jeg ikke brutalt afbryde en ordfører.
<P>
Det ved De meget godt, at jeg ikke gør. Måske er det forkert af mig, men jeg gør det ikke.

<SPEAKER ID=14 NAME="Matikainen-Kallström">
Fru formand, kornreformen i Agenda 2000 indebærer en omfattende ophævelse af den obligatoriske braklægning. Samtidig tager dokumentet ikke tilstrækkelig højde for andre beplantningsmuligheder. Det vil være fornuftigt at satse på en øget dyrkning af energiplanter som alternativ markanvendelse.
<P>
I landdistrikterne er produktionen af bioenergi et naturligt arbejde, som også nationaløkonomisk er vigtigt. Fordele ved bioenergien er, at den er vedvarende, ren, lokal og beskæftigelsesfremmende. Incitamentet har foreløbig mere været de indirekte lokal-, national- og miljøøkonomiske end de direkte markedsøkonomiske nyttevirkninger. Ibrugtagning af avanceret teknologi har medført nye muligheder for udnyttelse af bioenergien, og det skaber i fremtiden mulighed for en øget selvforsyning i den europæiske energiproduktion. En øget satsning på produktudvikling af bioenergi medfører også en økonomisk fordel i forhold til andre energikilder.
<P>
Som en del af iværksættelsen af Kyoto-klimaaftalen har Kommissionen meddelt, at dens formål er at fordoble anvendelsen af vedvarende energikilder i Unionens område før 2010. Hensynet til nonfoodproduktionen også i Agenda 2000 vil være et bevis for, at Kommissionen mener det alvorligt. Udvikling af bioenergi til en fordelagtig energikilde har lige som andre alternativer brug for støtte for at opnå den status i den europæiske energipolitik, som den er berettiget til. Til sidst vil jeg takke ordføreren for et tungt og tidskrævende arbejde.

<SPEAKER ID=15 NAME="Garriga Polledo">
Fru formand, Europa-Kommissionen medtager i sin meddelelse »Agenda 2000« forslag, som forbedrer og konsoliderer den økonomiske og sociale samhørighed ved en reform af strukturpolitikkerne, den fælles landbrugspolitik og udviklingen af landdistrikterne.
<P>
Af forslagene til en landbrugsreform har Unionens forpligtelse til at opretholde nogle levedygtige landbosamfund og til at beskytte den europæiske landbrugsarv absolut førsteprioritet. Det er derfor nødvendigt med en meget stærk landbrugssektor, som er konkurrencedygtig på verdensmarkedet, og det skal alt sammen ske inden for rammen af en bæredygtig udvikling.
<P>
I denne forbindelse har Kommissionen fremsat sine forslag for os om de direkte støtteordninger inden for den fælles landbrugspolitik vedrørende alle de fælles markedsordninger, som yder direkte udbetalinger.
<P>
Budgetkontroludvalget anmoder Landbrugsudvalget om, at der i det pågældende forslag til forordning indarbejdes tre ændringsforslag, der har en fælles målsætning: en bedre information af Parlamentet.
<P>
Kommissionens forslag er rent faktisk baseret på subsidaritetsprincippet. Uden at ville sætte spørgsmåltegn ved denne indfaldsvinkel er det nødvendigt, at de foranstaltninger, der træffes for at sikre udbetalingerne til de støtteberettigede landmænd, bliver ledsaget af en vis grad af koordinering på fællesskabsniveau.
<P>
Det sanktionssystem, som finder anvendelse på de landmænd, som misligholder de arbejds- eller miljømæssige regler, skal anvendes på samme baggrund i alle medlemsstaterne, og de skal være ens inden for hele Fællesskabet.
<P>
Endelig vil jeg gerne henlede opmærksomheden på, at Kommissionen ønsker at betro opgaven med anvendelsen af forslaget til forordningen til forvaltningskomitéer, som Rådet og Kommissionen deltager i, men som Parlamentet er udelukket fra. I forbindelse med dette spørgsmål vil jeg minde om, at dette Parlament i september sidste år vedtog en beslutning, hvori vi anmodede om, at Parlamentet sikres en virkelig kontrol med gennemførelsesforanstaltningerne. Budgetkontroludvalget fastholder derfor, at Europa-Parlamentet skal informeres af Kommissionen om de foranstaltninger, som medlemsstaterne vedtager for anvendelsen af denne forordning, og at Europa-Parlamentet har ret til at medvirke inden for en bestemt frist i forbindelse med Kommissionens forslag vedrørende gennemførelsesforanstaltningerne, før der træffes en endelig beslutning.

<SPEAKER ID=16 NAME="Funke">
Fru formand, mine damer og herrer, jeg vil gerne starte med at takke mange gange for den venlige modtagelse og for, at jeg så at sige må være til stede og også tale her i Europa-Parlamentet på det første officielle møde som formand for Rådet (landbrug og fiskeri). Jeg vil gerne gøre rede for det tyske formandskabs centrale målsætninger på landbrugs- og fiskeriområdet og håber, at Parlamentet vil følge vores arbejde i en positiv ånd og også støtte os aktivt i de virkelig store projekter. De ved, at vi arbejder under tidspres, også fordi vi jo står foran et parlamentsvalg. Jeg regner meget med dette samarbejde, mine damer og herrer!
<P>
De skal i dag debattere landbrugsdelen i Agenda 2000. Jeg har fulgt opmærksomt med i de hidtidige forhandlinger i udvalgene og i Europa-Parlamentets plenarforsamlinger - og jeg er for så vidt også taknemmelig for, at jeg fik lejlighed til at høre fremlæggelsen af betænkningerne i dag - og konkluderer i den forbindelse - og det kommer sikkert ikke som nogen overraskelse for Dem - at der stadig er mange forskellige meninger om de centrale spørgsmål. Jeg udleder af det, at det tyske formandskab står over for et hårdt stykke arbejde for at opnå et passende kompromis.
<P>
Det er helt sikkert, at Agenda 2000 inklusive spørgsmålet om finansieringen udgør det centrale politiske emne for det tyske formandskab i det hele taget. Forbundsregeringen har sat sig som mål at vedtage Agenda 2000 i sin helhed til foråret. I sandhed en ambitiøs opgave, og den vil kun lykkes, hvis Parlamentet, Kommissionen og formandskabet samarbejder konstruktivt og i tillid til hinanden og også virkelig ønsker politisk succes.
<P>
Kommissionens forslag vedrørende landbruget og udviklingen af landdistrikterne er en del af en pakke, og det glæder mig, at Europa-Parlamentet ser på det på samme måde. Jeg beder Dem derfor indtrængende om at bringe Parlamentets forhandlinger til afslutning i rette tid, så vi også i dén henseende kan overholde tidsplanen. Jeg tror, det er i alles interesse at gennemføre en vellykket Agenda 2000 og at gøre det klart for borgerne i Europa, at de europæiske institutioner ikke kun er i stand til at handle, men også til at handle med succes og også kan arbejde fremtidsorienteret.
<P>
Tyskland overtog formandskabet den 1. januar for 11. gang siden grundlæggelsen af Det Europæiske Økonomiske Fællesskab. Den tyske regering er meget bevidst om det store ansvar, der er forbundet dermed, meget bevidst, for det drejer sig immervæk om så historisk vigtige projekter som at bane vej for udvidelsen mod øst og at forberede de WTO-forhandlinger, der begynder i slutningen af året. Derfor står afslutningen af forhandlingerne om Agenda 2000 også øverst på dagsordenen for os. Vi kan - og det er jeg meget taknemmelig for - bygge videre på det gode forarbejde, som ikke alene det østrigske, men også det britiske og luxembourgske formandskab har præsteret. Men det kræver dog, og det vil jeg gerne tilføje, et meget koncentreret arbejde at overvinde de til dels stadig graverende meningsforskelle og finde frem til et bæredygtigt kompromis.
<P>
Trods uvisheden om finansieringen - det vil også blive diskuteret indgående - vil jeg som formand for Rådet (landbrug) føre forhandlingerne om Agenda 2000's landbrugsdel på grundlag af Kommissionens forslag. Det var også planen fra starten. Vi har i mellemtiden nedsat en såkaldt high level group , der indledte forhandlingerne i denne uge, i første omgang om oksekød og mælk. Denne gruppe skal forberede forhandlingene i Rådet (landbrug) og påvise mulige kompromiser, altså forberede meget omfattende beslutningsforslag.
<P>
På forbundsregeringens møde med Europa-Kommissionen i Bonn i mandags i denne uge blev jeg enig med kommissær Fischler om, at Kommissionen, hvis der fremlægges overbevisende alternativer, er parat til at gennemgå sine forslag og eventuelt også fremsætte nye. Det er jeg kommissæren og hans medarbejdere overordentlig taknemmelig for, og det glæder jeg mig over. For på forhandlingernes nuværende stadium er det helt sikkert endnu for tidligt at spekulere over kompromiser. Det er efter min mening ikke hensigtsmæssigt. Men man skal gøre opmærksom på - jeg vil gerne udtrykkeligt tilslutte mig det, som ordfører Goepel sagde i den forbindelse - at vi alle på trods af de interesser, vi også har på nationalt plan, også skal være parate til at indgå kompromiser, ellers opnår vi ingen resultater i sidste ende.
<P>
Jeg vil dog gerne understrege, at jeg anser det for absolut nødvendigt at tage vare på det europæiske landbrugs interesser, at fylde den europæiske landbrugsmodel med konkret indhold og at styrke landdistrikterne i deres bæredygtige udvikling. Fremtidens europæiske landbrug skal være konkurrencedygtigt for at kunne gøre sig gældende i den internationale konkurrence.
<P>
I den forstand bør de europæiske markedsordninger tilpasses til og i højere grad være orienteret efter markedets krav. Her er og bliver det dog, og det vil jeg gerne tilføje, vores opgave at opretholde og forbedre de høje standarder inden for miljø-og forbrugerbeskyttelse samt at sikre disse standarder i internationale handelsaftaler ud fra princippet om en fair konkurrence.
<P>
Som formand for Rådet (landbrug) vil jeg gerne sammen med Kommissionen arbejde for, at miljøbeskyttelsen i landbrugspolitikken får endnu større betydning, at medlemslandene og regionerne får større indflydelse på udformningen af politikken for landbruget og landdistriktene, og at dyrebeskyttelse og forebyggende forbrugerbeskyttelse også bliver en integreret del af den fælles landbrugspolitik. Her bidrager Europa-Parlamentet, og det er jeg overordentlig taknemmelig for, med vigtige idéer, som jeg glæder mig over. Og jeg går udtrykkeligt ind for, at Europa-Parlamentet også får større indflydelse på landbrugspolitikken.
<P>
Jeg vil gerne endnu en gang understrege den nødvendige treklang, om jeg så må sige, mellem Ministerrådet, Kommissionen og Parlamentet i den europæiske politik. Her kunne jeg også nævne en treklang, hvor faktorernes orden er en anden: Ministerrådet, Kommissionen og Parlamentet, Parlamentet, Ministerrådet og Kommissionen, hvad De nu foretrækker, rækkefølgen bør ikke give udtryk for nogen vurdering.
<P>
Det er rigtigt, at Agenda 2000 vil udgøre det centrale punkt i det tyske formandskab, men derudover er der andre vigtige projekter på landbrugs- og fiskeriområdet, der om muligt også bør afsluttes. Som altid forestår forhandlingerne om landbrugspriserne i første halvår, hvis betydning dog - det ved vi alle - har aftaget. Jeg ville være taknemmelig, hvis Parlamentet kunne afslutte forhandlingerne om de udestående forslag fra Kommissionen i denne valgperiode.
<P>
For at opfylde forbrugernes forventninger skal fællesskabslovgivningen videreudvikles på grundlag af Kommissionens grønbog. Hele produktionskæden for levnedsmidler skal reguleres effektivt og sammenhængende. Vi ønsker også at opnå forbedringer inden for biologisk produktion, både hvad angår produktion og markedsføring. Også dyrebeskyttelsen og bekæmpelsen af epizootier tildeler vi stor betydning. Tillad mig at komme ind på de vigtigste områder af dyrebeskyttelsen: beslutningerne om korrekt behandling af læggehøner i burhold, præciseringen af kravene til skibe til transport af dyr, ajourføringen af mindstekravene i forbindelse med slagtning samt implementeringen af Europarådets konvention om landbrugsdyr i fællesskabslovgivningen.
<P>
Bekæmpelsen af epizootier får stadig større betydning i takt med den tiltagende handel med levende dyr og de samfundøkonomiske skader, der opstår som følge af epizootier. Her tages der sigte på at foretage ændringer i svinepestdirektivet, mund- og klovsygedirektivet samt zoonosedirektivet. Så meget om landbrugsområdet.
<P>
Jeg vil også gerne komme kort ind på fiskeriområdet, for også dér står vi over for et omfattende arbejdsprogram. Forhandlingerne om Agenda 2000 har nemlig også indvirkning på fiskerisektoren. Der skal således f.eks. træffes en afgørelse om den centrale fremtidige finansiering af fiskeristøtten. Parallelt hermed skal der føres forhandlinger om forordningen om fiskeristrukturpolitikken for at sikre, at dette forslag vedtages senest i juni 1999. Det er mit mål, at der allerede i marts opnås en afgørelse i Rådet (fiskeri) om de centrale elementer i forslaget.
<P>
Derudover skal den fælles fiskeripolitik videreudvikles for at sikre en permanent afbalanceret forvaltning af fiskebestandene. Et andet centralt punkt er forhandlingerne om fortsættelsen eller fornyelsen af fiskeriaftalerne med tredjelande og gennemgangen af disse aftaler, som Rådet har påbegyndt. Desuden vil Rådet (fiskeri) beskæftige sig med den nye udformning af den fælles markedsordning for fiskerivarer.
<P>
Dette var en kort fremstilling af de landbrugs- og fiskeripolitiske aktiviteter og centrale emner under det tyske formandskab. Med de 10 minutter, jeg fik stillet til rådighed, var der selvfølgelig nogle ting, jeg kun kunne komme ind på antydningsvist. Selvom jeg har overskredet min taletid noget, håber jeg, at man vil tilgive mig det, da dette er min første tale og redegørelse her i Europa-Parlamentet. Jeg forsikrer Dem for, at jeg som formand for Rådet (landbrug og fiskeri) fortsat vil søge den intensive meningsudveksling med Europa-Parlamentet som led i den såkaldte uformelle trilog. Jeg mener, det er nødvendigt, og det er også i overensstemmelse med min overbevisning.
<P>
Bifald

<SPEAKER ID=17 NAME="Formanden">
Dette var så Deres første indlæg i vores forsamling, og jeg tror godt, at jeg på hele forsamlingens vegne kan byde Dem hjerteligt velkommen.

<SPEAKER ID=18 NAME="Fischler">
Fru formand, ærede parlamentsmedlemmer, ærede hr. formand for Rådet, mine damer og herrer, jeg vil gerne forudskikke, at jeg kommer til at bruge mere end 10 minutter for at kunne komme ind på alle dagens betænkninger. Jeg vil dog om muligt spare denne tid i slutningen af debatten.
<P>
Til at begynde med vil jeg gerne rette en stor tak til alle ordførere for det arbejde, de har ydet forud for dagens debat. De enkelte markedsordninger blev behandlet i betænkningerne af hr. Fantuzzi, hr. Garot og hr. Goepel, den horisontale forordning af hr. Graefe zu Baringdorf og EUGFL-forordningen af hr. Mulder.
<P>
Betænkningen om reformen af vinmarkedet er på dagsordenen i februar, og betænkningerne om udviklingen af landdistrikterne og førtiltrædelseshjælpen blev allerede behandlet i november. Jeg behøver derfor ikke komme ind på disse betænkninger i dag, men vil gerne udtrykkeligt rette en tak til ordførerne, hr. Goerlach og hr. Sonneveld.
<P>
De har alle, ærede ordførere, bidraget til, at vi hidtil har kunnet overholde tidsplanen for behandlingen af Agenda 2000-forslagene. Vi er i mellemtiden gået over til beslutningsfasen i forhandlingerne i Rådet. De tekniske spørgsmål er afklarede, og den nye gruppe på højt plan påbegyndte sit arbejde i denne uge. Så snart der er opnået politisk enighed, vil Kommissionen under alle omstændigheder skabe alle nødvendige forudsætninger for, at lovteksterne kan blive vedtaget endegyldigt før valget til Europa-Parlamentet.
<P>
Det står nu også klart for de fleste landmænd og landbrugssammenslutninger, at en reform af den fælles landbrugspolitik er uundgåelig. Faren for nye overskud trods en stigende efterspørgsel på de internationale landbrugsmarkeder, den forestående WTO-runde og det stigende produktionspotentiale, som også vil tiltage væsentligt som følge af udvidelsen mod øst, bestemmer diskussionen om markedspolitikkens fremtidige udformning. Derudover er der en vigtig intern debat om de samfundsmæssige krav, der stilles til landbruget. Landbrugsproduktionens indvirkning på miljøet er en del af denne debat på samme måde som spørgsmålet om sociale kriterier for landbrugspolitikken, ønsket om stigende livskvalitet, enten gennem bedre sikkerheds- og kvalitetsstandarder for vores næringsmidler eller gennem en bæredygtig udvikling af landdistrikterne og deres funktion i vores samfund.
<P>
Vi har, som De ved, sammenfattet dette under begrebet »europæisk landbrugspolitik«. Hvis vi skal undgå, at denne model bliver en udgående model, har vi dog ikke alene brug for en stærkere orientering efter forbrugerne og markederne, men også for en styrkelse af politikken for landdistrikterne. Jeg er derfor imod forsøg på blot at vedtage en såkaldt »light« reform eller at udelukke vigtige områder fra reformen. Jeg er ikke tilhænger af at forkludre landmændenes og den forarbejdende sektors fremtidsmuligheder med halve og derfor virkningsløse foranstaltninger og dermed risikere, at vi meget snart bliver konfronteret med en ny reformdebat. Spørgsmålet er nu, hvordan reformerne skal se ud endegyldigt, så vi kan toptune det europæiske landbrug til de kommende udfordringer. Europa-Parlamentet har deltaget aktivt i at finde et svar på dette spørgsmål og i den forbindelse forberedt en række ændringsforslag.
<P>
I det følgende vil jeg derfor komme ind på de væsentligste ændringsforslag og gøre rede for min holdning til dem. Lad mig i den forbindelse starte med finansieringen. Overgangen fra prisstøtte til direkte indkomstbetalinger fører ikke umiddelbart til besparelser på landbrugsbudgettet. Udgifterne til landbrugspolitikken vil endda stige lidt til at begynde med. Det afgørende er imidlertid den positive nationaløkonomiske effekt, der opnås med reformen. Uafhængige videnskabelige institutter vurderer, at meromkostningerne på budgettet vil udgøre EUR 3-4 milliarder, mens besparelserne hos forbrugerne dog vil ligge på EUR 10-17 milliarder. Det betyder en reduktion af forbrugerprisindekset på 0, 3 til 0, 45 % og dermed et vigtigt bidrag til stabiliteten i Europa.
<P>
Den vigtigste målsætning i vores forslag til den nye EUGFL-forordning er, at foranstaltningerne til udvikling af landdistrikterne uden for mål 1-områderne fremover skal finansieres af Garantisektionen. Vi ønsker dermed at tage hensyn til multifunktionaliteten, og på den måde vil den fælles landbrugspolitik også bedre kunne forsvares internationalt. Garantisektionen skal ydermere finansiere en række strukturelle ledsageforanstaltninger i fiskerisektoren, især veterinær- og plantebeskyttelsesforanstaltninger samt foranstaltninger til information om den fælles landbrugspolitik, samt konsolidere og forenkle de eksisterende retsforskrifter som helhed. Det glæder mig, at De, hr. Mulder, støtter den foreslåede udvidelse af EUGFL's garantisektionens finansiering i Deres betænkning.
<P>
Lad mig nu komme ind på de enkelte ændringsforslag. Retsgrundlaget for forordningen er traktatens artikel 43. En række ændringsforslag tager sigte på også at basere det på artikel 209. Fru formand, dette forslag vedrører dog kun EUGFL's specifikke finansforskrifter. Det er derfor overflødigt at basere denne forordning på artikel 209.
<P>
En række ændringsforslag vedrører spørgsmålet om samfinansiering af foranstaltninger, der for øjeblikket udelukkende finansieres over det almindelige budget. Her er der tale om et principielt spørgsmål, der skal reguleres uden for landbrugsforordningerne. Det samme gælder for spørgsmålet om landbrugsudgifternes obligatoriske eller ikkeobligatoriske karakter. Dette skal diskuteres som led i den interinstitutionelle aftale.
<P>
Det ændringsforslag, der tager sigte på en ændring af regnskabsåret, ville efter vores mening i virkeligheden også betyde en betydelig forenkling. Det ville dog også medføre, at det regnskabsår, hvor man foretager skiftet, ville vare 12½ måned og forårsage engangsudgifter på budgettet på ca. EUR 800 millioner. Kommissionen kan derfor kun acceptere dette ændringsforslag, hvis det afklares, hvordan udgifterne finansieres i den forbindelse.
<P>
Hvad angår ændringsforslagene om kvaliteten af landbrugsvarerne, er der heller ingen tvivl for mig om, at foranstaltninger til fremme af kvaliteten bliver stadig vigtigere. Disse kan dog allerede i dag finansieres af Garantisektionen og bliver også delvis finansieret herfra.
<P>
Det samme gælder for fremme af anvendelsen af fornyelige råstoffer. Hvis vi nu så at sige begynder at anføre enhver foranstaltning, der forekommer os vigtig, skulle vi citere en lang liste, hvilket egentlig heller ikke giver nogen mening.
<P>
I forbindelse med ønsket om, at Garantisektionens finansiering ikke må gribe forstyrrende ind i forvaltningen og gennemførelsen af foranstaltninger, der hidtil ikke har været finansieret af Garantisektionen, vil jeg gerne gøre opmærksom på, at ledsageforanstaltningerne fra 1992-reformen finansieres af Garantisektionen uden særlige problemer. Garantisektionens finansforskrifter med forskudsforvaltning og regnskabsafslutning har ganske vist en anden beskaffenhed, men jeg vil dog påstå, at dette som helhed er en fordel og udmærket kan kombineres med strukturfinansieringen. Desuden skal der skabes en særlig forudbetalingsordning for programmerne til udvikling af landdistrikterne.
<P>
Et andet ændringsforslag tager sigte på, at ubrugte midler fra Garantisektionen skal overgå til en særlig reserve til de kommende år ved årsskiftet. Det er en interessant tanke, men reglerne i finansforordningen for det almindelige budget tillader det ikke. Det ville være i modstrid med regelen om etårige budgetter.
<P>
Afslutningsvis vil jeg gerne understrege i forbindelse med Mulder-betænkningen, at jeg vil tage hensyn til kravet om en mere regelmæssig information om beslutningerne og regnskabafslutningen. Jeg vil ligeledes medtage bestemte evalueringsforanstaltninger i Garantisektionens finansiering.
<P>
Dermed kommer jeg til Garot-betænkningen om oksekødssektoren. Jeg er taknemmelig for, at De her i Europa-Parlamentet anser reformen af denne markedsordning for påkrævet. Det er almindeligt kendt, at oksekød ville lide et håbløst tab på det indre marked uden priskorrektioner. Det er ligeledes almindeligt kendt, at den del af EU's oksekødseksport, der kan modtage restitutioner, nu vil blive begrænset til 820.000 t om året på grund af WTO-bestemmelserne. Hvis den europæiske oksekødsbranche skal have mulighed for bare tilnærmelsesvis at bevare det nuværende produktionsniveau, er det ifølge vores analyser uundgåeligt at nedsætte interventionsprisen med 30 %. Jeg har nøje gennemgået det alternative forslag om udelukkende at genskabe balancen på markedet ved at reducere produktionen. Jeg kan ikke tilslutte mig dette forslag, fordi det ikke kan sikre den europæiske oksekødsbranches fremtid. Derfor kan jeg heller ikke godkende ændringsforslag, der i modsætning til Kommissionens forslag tager sigte på mindre prisnedsættelser. Vi skal holde muligheden for at drage nytte af en overskuelig, positiv udvikling på markedet åben. Hvis vi ikke gør det, vil konkurrenterne med sikkerhed gøre det. Hvad angår størrelsen af de direkte betalinger, skal der ud over oksekødspræmien selv også tages hensyn til de øvrige planlagte ændringer i den planlagte fælles landbrugspolitik og ikke mindst de forventede markedseffekter. Derfor kan jeg heller ikke acceptere ændringsforslag om forhøjelse af oksekødspræmien.
<P>
Et andet spørgsmål er, hvordan vi finder frem til en retfærdig løsning på de direkte betalingers form. Vi har nu engang to forskellige grundtyper kvægopdræt i EU. En grundtype, der hovedsageligt er baseret på korn eller silomajs, og en anden type, der hovedsageligt er baseret på opdræt på græs. Jeg kan ikke se, at vi har nogen chance for at finde en løsning, hvis vi ikke tager hensyn til begge typer på en adækvat måde. Dertil kommer, at Rådet (landbrug) allerede i november 1996 forpligtede sig til at undersøge egnede løsninger på den særlige situation for de regioner, der er afhængige af intensivt kvægavl. På den anden side går jeg dog ind for, at den fælles landbrugspolitik skal udformes mere miljøvenligt. En miljøvenlig udformning er et af de centrale elementer for den europæiske landbrugsmodels fremtidige succes. I betragtning af disse grundlæggende regler og diversiteten og kompleksiteten i den europæiske oksekødsbranches produktionssystemer er det efter Kommissionens opfattelse en mulig løsning at følge subsidiaritetsprincippet gennem national envelopes . Det lader dog til, at dette forslag møder stærk modstand her i Parlamentet, men ikke kun her, og jeg vil derfor fortsat undersøge, hvordan der kan tages højde for denne omstændighed. Selvom jeg ikke kan godkende ændringsforslagene i dag af de nævnte grunde, kan jeg forsikre Dem for, at Kommissionen vil udvise en åben adfærd, hvis der opnås fremskridt under debatterne om udligningens form, især hvis der samtidig også viser sig en forenkling.
<P>
Forskellige andre ændringsforslag tager sigte på en yderligere skærpelse af kriterierne for ekstensiveringspræmier. Jeg kan ganske vist formelt ikke acceptere de pågældende forslag på dette tidspunkt i diskussionen, men jeg vil dog gerne gøre opmærksom på, at dette spørgsmål skal undersøges yderligere, og at jeg er positivt indstillet over for forbedringer.
<P>
Nu kommer jeg til reformen af mælkesektoren. Jeg ved, at det vil være særlig vanskeligt at opnå enighed her, fordi meningerne stadig afviger fra hinanden. Lad mig starte med forordningen om mælkekvoterne.
<P>
Det glæder mig, at Parlamentet støtter den foreslåede forlængelse af ordningen med yderligere seks år. Hvad angår situationen efter 2006, er jeg indforstået med, at man skal beskæftige sig med den allerede på forhånd. Ændringsforslag 45 kan efter min mening absolut godkendes i denne forbindelse. De foreslår dog til dels også yderligere forhøjelser af kvoterne. De skal være klar over én ting: Hver procents forhøjelse af kvoter betyder en nødvendig prisreduktion på 8 % og ca. EUR 1 milliard ekstra på budgettet. På den anden side kan jeg ikke se nogen fortsættelse af kvoteordningen, uden at vi affinder os med en vis forhøjelse af kvoterne. Det vil politisk talt sige, at de, der ønsker en fortsættelse af kvoteordningen, må også acceptere en markedsreform.
<P>
I forbindelse med tildelingen af yderligere kvoter har vi baseret vores forslag på prioriteringer, sådan som de er blevet støttet af Parlamentet ved forskellige lejligheder. Jeg kan derfor ikke gå ind for de ændringsforslag, der forstyrrer den prekære ligevægt, som vi ønsker at opnå med de ekstra kvoter. Forslaget om at gøre brug af sanktioner ved overskridelse af referencemængder som et instrument til at forvalte markedet kan godt nok se forførende ud ved første blik, men jeg forudser, at vi kommer til at stå over for enorme problemer i praksis.
<P>
Vi skal have styr på de problemer, som især Tyskland har i forbindelse med de såkaldte »sofamalkere«, og det uden at fjerne os radikalt fra principperne i kvoteordningen. Vi må heller ikke ignorere de mulige retlige konsekvenser og eventuelle skadeserstatningskrav i flere ændringsforslag. Derfor kan jeg ikke støtte ændringsforslagene i denne forbindelse.
<P>
Hvad angår kvoteoverførslerne, handler vores forslag om at udvide og forbedre de retlige muligheder, der står til rådighed for medlemslandene, uden at begrænse det spillerum, de har på dette område. Med ordlyden forsøger vi derfor at bevare ligevægten mellem på den ene side kravet om subsidiaritet og på den anden side bevarelsen af principperne i kvoteordningen. Jeg mener, at de fleste ændringsforslag snarere forstyrrer denne ligevægt. Dog bliver ordlyden på nogle punkter revideret for øjeblikket, således at målsætningen i ændringsforslag 12 under alle omstændigheder kan opfyldes.
<P>
Lad mig endnu en gang understrege, at den aktuelle udvikling på mælkemarkederne og vores kvotepolitik bestyrker mig i at fortsætte reformen af denne sektor. Jeg konkluderer af diskussionerne i de forskellige organer, at vores forslag giver et afbalanceret og fornuftigt svar på de udfordringer, mælkesektoren konfronteres med. Jeg kan derfor ikke støtte de ændringsforslag, der mere eller mindre anbefaler prisnedsættelser for mælk som et udgangspunkt for reformen.
<P>
I forbindelse med de direkte betalinger til udligning af prisnedsættelserne har diskussionerne koncentreret sig om tre problemområder. For det første størrelsen af udligningsbeløbene, hvor det også her gælder, at De ikke må betragte udligningsbetalingerne isoleret. Agenda 2000 indeholder nemlig flere forslag, der vil gavne mælkeproducenterne, enten fordi de medfører en omkostningsnedsættelse eller en forøgelse af udbyttet. Desuden er det usandsynligt, at nedsættelsen af de institutionelle priser i mælkesektoren vil afspejle sig i fuldt omfang i producentpriserne. Derfor kan jeg ikke støtte de ændringsforslag, der går ind for en forhøjelse af udligningsbetalingerne.
<P>
Det andet punkt vedrører den metode, der skal vælges til udligningsbetalingerne. Med bindingen til mælkekvoterne har vi forsøgt at udforme ordningen både enkelt og retfærdigt. De forskellige alternativer, der diskuteres i betænkningen, opfylder desværre ikke disse kriterier. Derfor ser jeg mig ikke i stand til også at komme ind på det her.
<P>
Det tredje punkt angår systemet med national envelopes . Vores forslag forsøger at give medlemslandene et spillerum til at graduere støtten, så de kan tage hensyn til producenternes forskellige situationer. Medlemslandene er dog i den forbindelse forpligtet til at notificere de nationale forskrifter over for Kommissionen, før de udstedes. Det bør udgøre en garanti mod konkurrenceforvridninger. Derfor deler jeg heller ikke den frygt, man har givet udtryk for i den forbindelse. Men det bliver helt sikkert nødvendigt, at vi - når det står klart, hvordan oksekødsproduktionsmodellen ser ud endegyldigt - afstemmer udligningsbetalingerne i mælkesektoren efter denne model.
<P>
En sidste bemærkning vedrørende grundforordningen: Jeg mener ikke, det er hensigtsmæssigt at optage bestemmelser i grundforordningen, der ikke direkte vedrører den fælles markedsordning for mælk og mejeriprodukter. Derfor foreslår jeg, at bestemmelserne om dyrebeskyttelse, de strukturpolitiske aspekter samt miljø- og kvalitetsaspekterne i mælkeproduktionen anbringes dér, hvor de hver især hører til.
<P>
Dermed vil jeg gerne gå over til markafgrøderne. Udviklingen har hidtil vist, at 1992-reformen var et stort skridt i den rigtige retning, men dog ikke stort nok. Den nuværende ordning ville betyde nye overskud eller jordudtagninger langt ud over de 17, 5 %. På baggrund af den derfor absolut nødvendige reform hilser jeg alle ændringer, der forbedrer Kommissionens forslag, velkomne, men ikke dem, der udvander det.
<P>
Foreløbig tager flere forslag sigte på at svække de foreslåede prisnedsættelser eller endda at give afkald på dem. Jeg frygter, at en prisnedsættelse på under 20 % ikke ville gavne vores målsætninger. En begrænset prisnedsættelse vil medføre en øget udnyttelse af eksportrestitutionerne, og vores korn-, svinekøds- og fjerkræseksport ville således være begrænset til WTO's øvre mængder, mens verdenshandlen vokser.
<P>
Hvad angår udtagningen, kan jeg ikke udelukke, at der fra tid til anden må udtages bestemte arealer af produktionen for en periode på et år på grund af ugunstige markedsbetingelser. Dette bør dog være undtagelsen, da markedet først og fremmest skal aflastes gennem eksport og ikke gennem obligatoriske udtagninger. Hvis det bliver nødvendigt at gøre brug af udtagning, vil Kommissionen og Rådet foreslå Parlamentet, at der afviges 0 % fra grundraten. Alle ændringsforslag på dette punkt er derfor unødvendige.
<P>
De direkte, arealrelaterede betalinger er endnu en anstødssten. De foreslåede ændringer ville ene og alene fortsætte overkompenseringen, der især er blevet kritiseret voldsomt af Den Europæiske Revisionsret. Vi bør ikke glemme, at markedspriserne fremover godt nok ikke længere vil fluktuere, men som gennemsnit vil ligge over garantiprisen. Nogle ændringsforslag foreskriver yderligere betalinger som led i den frivillige udtagning for at fremme de fornyelige råstoffer.
<P>
Jeg kan absolut støtte bestræbelserne på at opnå nye afsætningsmarkeder for landbrugsvarer på industriområdet. Jeg tvivler dog på, om differentierede udtagningsbetalinger er det rigtige svar på dette problem. Jeg må også gøre opmærksom på, at ethvert nyt subsidie til nye kulturer ikke hører under den såkaldte fredsklausul og let kan anfægtes af de andre WTO-medlemmer. Vi bør derfor ikke acceptere ændringer af denne art.
<P>
Anderledes forholder det sig med de talrige ændringsforslag, der tager sigte på at bibeholde den nuværende ordning for olieholdige frø eller majs. Der er ikke tale om fremme af nye kulturer, men derimod om en fortsættelse eller videreudvikling af den nuværende ordning. I tilfældet med majs vil jeg dog gerne understrege to ting. Først og fremmest bør det bevises, at en særbehandling for majs fortsat er økonomisk retfærdig, når Kommissionen foreslår, at der skal skelnes mellem vandede og ikkevandede kulturer. Derudover betyder en særbehandling for majs en enorm komplikation af støttesystemet og endnu større privilegier til silomajs.
<P>
For de olieholdige frø gælder, at Blair House-begrænsningerne stadig er gældende som følge af bibeholdelsen af en særlig præmie, men at de i flere tilfælde allerede i dag presser de reelt udbetalte præmier under det niveau, der efterstræbes for fremtiden, på grund af de massive sanktioner. Af alle disse grunde kan jeg ikke acceptere ændringer, der rokker ved forslagets grundlæggende struktur.
<P>
Jeg kan kun komme ind på de centrale aspekter i ændringerne her. Jeg må dog sige Dem, at Kommissionen ikke kan acceptere ændringer, der tager sigte på at omfordele støtten radikalt eller skære EU-instrumenterne, såsom beregningen af indtægter for interventionssystemet, til efter bestemte medlemslandes nationale specifikationer til skade for andre medlemslande.
<P>
Endnu et par ord vedrørende kornkvalitet. Vores produktion skal tilpasses markedets krav og især importlandenes krav, det vil sige, at vi skal producere korn af høj kvalitet. Dette aspekt kommer ændringsforslag 4 til dels ind på. Jeg kan godt nok ikke acceptere den formulering, man har valgt, men jeg deler Parlamentets bekymring i denne forbindelse. Kommissionen vil derfor tænke over, hvilke metoder og fremgangsmåder man kan vælge for at opnå en kvalitetsforbedring ved gennemførelsen af Agenda 2000.
<P>
Dermed er jeg fremme ved den sidste betænkning, betænkningen om de horisontale ordninger for direkte betalinger. Reformen af markedsordningerne bevirker, at den største del af landbrugsudgifterne fremover vil bestå i direkte betalinger. Det er derfor nærliggende at afpasse disse direkte betalinger efter de generelle målsætninger i den fælles landbrugspolitik. Det gælder for de sociale kriterier såvel som for den miljøvenlige udformning. Den foreslåede øvre grænse ved de direkte betalinger skal tjene til at opnå social balance. Såvidt nogle medlemslande ønsker at gå videre, kan de indføre en graduering, der tager højde for arbejdsindsatsen. En obligatorisk fælles anvendelse af denne regel ville dog støde på graverende problemer, især med hensyn til kontrol og definition af arbejdsenheder, der varierer fra medlemsland til medlemsland.
<P>
Jeg afviser en udvidelse af den øvre grænse eller en graduering ud over markedsordningernes direkte betalinger, da betalinger som led i eksempelvis udviklingen af landdistrikter forfølger konkrete mål og skal ses som en modydelse for miljøydelser og ikke bare som en indkomstsikring. En EU-fastlæggelse af miljøbetingelser for bevarelsen af direkte betalinger er vanskelig at gennemføre i betragtning af mangfoldigheden af de økologiske og landbrugsstrukturelle forhold i EU, hvis man skal være realistisk. Medlemslandene skal dog gøre de direkte betalinger afhængige af, om miljøkravene overholdes.
<P>
Med hensyn til de opsparede midler fra den øvre grænse blev det foreslået at overlade pengene til medlemslandene. Dette ville dog helt klart få tilsvarende konsekvenser for budgettet. Det bør overvejes, om der ikke er andre muligheder for en konkurrenceneutral anvendelse af de midler, der opspares ved graduering og cross compliance ud over de landbrugsmæssige miljøforanstaltninger. Man kunne f.eks. overveje en anvendelse af midlerne inden for de andre ledsageforanstaltninger eller udligningstillægget eller skovbrugsforanstaltningerne. Det skal afvises at anvende midlerne til ren indkomststøtte eller rene strukturforanstaltninger.
<P>
Lad mig endnu en gang sammenfatte og understrege, at det for Kommissionen ikke handler om at gennemtrumfe Agenda 2000 så at sige for dens egen skyld. Det centrale i diskussionen mellem Europa-Parlamentet, Kommissionen og Rådet ligger snarere i, at Agenda 2000's landbrugsdel for Kommissionen skal være udgangspunktet for de WTO-forhandlinger, der skal genoptages i slutningen af året, og som vil resultere i en yderligere liberalisering af landbrugsmarkederne. Da alle er enige om det, anser Kommissionen det ikke for forsvarligt at presse flere reformer ned over hovedet på landmændene hurtigt efter hinanden. Det er muligvis mere bekvemt og udløser sikkert også større bifald i mange forsamlinger, men det europæiske landbrug har - som andre sektorer - brug for stabile rammebetingelser. Dét giver Agenda 2000, og den lader desuden det europæiske landbrug få del i landbrugsmarkedets vækst. En let reform ville ikke kunne gøre begge dele. Alene af dén grund giver en sådan ingen mening.
<P>
Det medfører - og det indrømmer jeg - også, at vi især af demografiske årsager - halvdelen af de europæiske landmænd er jo over 55 år - ikke forsøger at forhindre de uundgåelige strukturændringer, men derimod accepterer dem og udformer dem fornuftigt. Jeg er derfor overordentlig taknemmelig for den brede støtte, vores forslag i forbindelse med udviklingen af landdistrikter har fundet i Europa-Parlamentet. Jeg kan forsikre Dem for, at jeg er åben over for alle konkrete alternativer, der tilslutter sig vores mål, sådan som jeg allerede har antydet i forbindelse med oksekødssektoren og den degressive graduering.
<P>
Bifald

<SPEAKER ID=19 NAME="Mulder">
Fru formand, jeg vil gerne spørge kommissæren, om det er muligt, at Kommissionen giver Parlamentet en liste over Kommissionens holdning til alle de ændringsforslag, der er indgivet til forslagene til Agenda 2000? Dette, fordi vi først skal stemme den 28. januar.

<SPEAKER ID=20 NAME="Fischler">
Fru formand, jeg tror, det er nyttigt, at vi råder over en sådan liste. Vi vil stille en sådan liste til rådighed for Dem til afstemningen den 28.

<SPEAKER ID=21 NAME="Graefe zu Baringdorf">
Fru formand, et spørgsmål til kommissær Fischler: Nu har vi jo behandlet ændringsforslag, som endnu ikke er sat under afstemning. De har foregrebet tingene. Situationen er noget vanskelig, det har De beskrevet. Det kan imidlertid medføre, at vi efter afstemningen endnu en gang må spørge, om De godkender ændringsforslagene. Hvis De ikke godkender dem, er der mulighed for, at vi henviser dem til fornyet udvalgsbehandling, hvilket vi også gjorde med strukturforanstaltningerne under den anden søjle. Vil De så være til stede for i givet fald at give oplysninger, således at vi kan beslutte, om vi skal indlede denne procedure?

<SPEAKER ID=22 NAME="Fischler">
Ja, hr. parlamentsmedlem, om Gud vil, vil jeg være til stede!
<P>
Munterhed

<SPEAKER ID=23 LANGUAGE="DE" NAME="Rehder">
Fru formand, hr. formand for Rådet, hr. kommissær, i tilslutning til det, kommissæren sagde, vil jeg også gerne ønske Dem et langt politisk liv, uafhængigt af de diskussioner, der forhåbentlig når endnu et højdepunkt i morgen!
<P>
Kære kolleger, vi er - og jeg vil gerne starte med det positive - enige på ét punkt i denne parlamentariske trilog: Reformen af den fælles landbrugspolitik er uafvendelig og nødvendig, og den er ikke kun bragt ind i diskussionen, fordi vi står over for en udvidelse mod øst. Det er en argumentation, der altid fører på vildspor i forskellige medlemslande, også i mit hjemland.
<P>
Problemerne med overproduktion og mangelen på økologisk orientering i den hidtidige landbrugspolitik har man - hr. kommissær, det anerkender vi socialdemokrater udtrykkeligt - rent faktisk hidtil ofte taget fat i med succes, og der har også været synlige, gode resultater på dette område. Alligevel, og det er jo vores fælles mening, er reformen af den nuværende landbrugspolitik i betragtning af mange - og det mener vi nu igen - mangeårige og vedvarende graverende mangler vores borgerpligt nr. 1. Den fælles landbrugspolitik fungerer ganske vist, men især dens sociale slagside er blevet forværret yderligere i den seneste tid, hvorfor der netop er fare for, at den europæiske offentlighed og de europæiske skatteydere i stadig mindre grad accepterer den fælles landbrugspolitik og de dermed forbundne omkostninger.
<P>
Denne stadig større mangel på accept i offentligheden kan dog ikke debiteres under rubrikken akademiske diskussioner og dermed resultatløse diskussioner. På grund af denne skæve situation bringes flere og flere arbejdspladser i landbruget i fare, hvis der ikke snart foretages en usminket og - om nødvendigt - også skånselsløs analyse af manglerne af hensyn til de berørte. Her er vi jo kommet et stort skridt videre med hinanden.
<P>
Hr. kommissær, nogle af Deres forslag går i den rigtige retning, men er efter vores mening ikke konsekvente nok på disse punkter og er i grunden symbolske. Her mangler noget mod til at gå forrest og slå i bordet, så netop de svageste i Europa får det bedre. Flere detaljer kræver efter vores mening forbedringer - og det viser diskussionen med vores ordfører fra De Europæiske Socialdemokraters Gruppe jo også - og De har fremsat nogle forslag, f.eks. på mælkeområdet, der især svækker de svage og de små i de ugunstigt stillede områder yderligere og - det må jeg også sige i den forbindelse - får flere nye bureaukratiske slumprodukter til at opstå.
<P>
Firedelingsstraffen var en af de hårdeste straffe, der fandtes i middelalderen. Genindfør nu venligst ikke en firedeling af præmien i forbindelse med malkekopræmien. Vi er egentlig allerede kommet meget længere, og sagt i parentes: Gå ud foran døren, og forsøg at forklare det til en helt normal europæer - det er der ikke noget menneske, der forstår, for nu ikke at formulere det endnu hårdere!
<P>
Europa-Parlamentets kritik af detaljer må dog ikke føre til en total afvisning af en reform, der virkelig er blevet nødvendig på grund af udvidelsen mod øst. Det er det, vi ikke kan acceptere. Vi socialdemokrater vil også gerne understrege vores appel til alle medlemmer af dette Parlament om at medarbejde aktivt i denne analyse, at tage del i de social- og miljøpolitisk ansvarlige alternativer og ikke gøre sig afhængige af pressure groups , der afviser enhver reform. Her har vi desværre dårlige erfaringer fra de forskellige lande. Det vil jeg også gerne sige helt klart og tydeligt: De, der handler og argumenterer sådan, også gennem medierne, fratager netop dem, der hører til de svage, og som ofte nok er taberne i denne landbrugspolitik, håbet om en bedre fremtid.
<P>
For os socialdemokrater er det ikke acceptabelt, at kun en tredjedel af de årlige budgetmidler til landbrugsområdet når frem til de aktive landmænd. Det bliver nærmest grotesk, når 80 % af denne støtte udbetales til kun 20 % og her til de mest velhavende landmænd. Det betegnede præsidenten for Den Europæiske Revisionsret for kort tid siden endnu en gang med rette - og det var i grunden diplomatisk sagt - som en skandale.
<P>
Socialdemokraterne nægter desuden fremover at støtte en politik, der stadig giver millionærerne i landdistrikterne, der nærmest har gjort deres bedrifter, der ligger i de gunstigst stillede områder, til enmandsfirmaer gennem en massiv rationalisering, og som takket være den bedste tilgang til verdensmarkedet også opnår den bedste indtægt, samme krav på støtte som landmænd i ugungstigt stillede områder, der ofte nok kun kan klare sig ved selvudnyttelse. For at der ikke skal være nogen tvivl: Vi er ikke misundelige over den økonomiske succes hos disse landbrugsindustrielle global players . Men vi er i den politik, der skal være socialt orienteret, opmærksomme på, at den lille bedrift, den svage bedrift på mange områder i Europa ganske enkelt overhovedet ikke kan påtage sig denne global player -funktion.
<P>
Europæisk støttepolitik, hr. formand for Rådet - og det har efter min mening været et af de væsentligste slagord i de sidste diskussioner, også under det nye formandskab - europæisk støttepolitik skal for landdistrikternes vedkommende langt om længe blive socialpolitik på de centrale områder. Det skal vi også sige til interessegrupperne med al tydelighed. Her skal vi selvfølgelig også finde frem til en integreret politik for alle europæiske landdistrikter. Vi skal ikke kun sikre de eksisterende arbejdspladser, men også skabe nye arbejdspladser i landdistrikterne og ved hjælp af en bedre infrastrukturpolitik også sørge for - det hører alt sammen med - at gøre en arbejdsplads uden for landbruget opnåelig til daglig i landdistriktet, så dette landdistrikt bevarer levedygtigheden. Hvis vi omsætter dette initiativ, der også er tydeligt bedre i Kommissionens forslag vedrørende Agenda 2000, til aktiv politik, har jeg ikke længere nogen bekymringer i forbindelse med offentlighedens accept.
<P>
Et af de europæiske socialdemokraters hjerteblodsemner er, at vi gør omfanget af den støtte, der fordeles i landbruget, afhængigt af, hvor mange socialforsikringspligtige permanente arbejdspladser der bevares eller skabes i den pågældende bedrift, og selvfølgelig hører medarbejderne og familiemedlemmerne også med her.
<P>
Nedbringelsen af arbejdsløsheden er et af de store emner under dette formandskab, som selvfølgelig også vedrører landdistrikterne og landbruget, og vi vil arbejde sammen mod denne alvorlige krise på arbejdsområdet.
<P>
De Europæiske Socialdemokraters Gruppe kalder denne politik for politik i landdistrikterne. Det er en integreret politik. Vi har også ført en omfattende diskussion i vores gruppe. Vi har måttet indgå kompromiser, og det glæder os, at vi også kan indgå sådanne kompromiser i direkte forhandlinger med Rådet og Kommissionen. Jeg vil dog gerne afsløre en hemmelighed for Dem, som ikke er nogen hemmelighed, hemmeligheden med de demokratiske medlemmer af Europa-Parlamentet. Vi ønsker, at disse forhandlinger fremover ikke kun fører til medvirken, som valgte repræsentanter for den europæiske befolkning ønsker vi derimod også at være med til at træffe beslutningerne i denne sidste del af det europæiske budget, for det er det, vi er valgt til, og også her anmoder vi om Deres støtte!

<SPEAKER ID=24 LANGUAGE="EN" NAME="Gillis">
Fru formand, først vil jeg gerne takke hr. Garot for hans betænkning om oksekød. Som ordfører forsøgte han at opbløde forslagene inden for oksekødssektoren.
<P>
Oksekødsordningen er den mest komplicerede af alle ordninger, navnlig fordi denne sektor har den længste produktionstid. Oksekødsproducenterne lider stadig under eftervirkningerne af BSE-krisen i Det Forenede Kongerige, som har sendt hele oksekødsindustrien i frit fald, og hvor forbruget har lidt alvorlig skade. F.eks. er forbruget af svinekød og fjerkræ med 23 millioner t nu mere end tre gange så stort som forbruget af oksekød med 7, 1 millioner t om året. Dette hænger kun delvis sammen med prisen. Når importen af oksekød til EU lægges til den hjemlige produktion, er den samlede mængde næsten 1 million t højere end det, det indre marked aftager. Der opstår alvorlige problemer på grund af restriktionerne i Blair House-aftalen om eksportmængder og niveauet af eksportrestitution sammen med sammenbruddet i den russiske økonomi og det strategiske pres for at trække markedet nedad, som andre tredjelandsmarkeder udøver, idet de udnytter det russiske problem. På den ene side ser vi et øget pres fra Vesten, navnlig fra USA og Cairns-gruppen, mens vi forbereder os på at indlede forhandlingerne om den næste WTO-runde, og på den anden side er der pres østfra for at mindske udgifterne til udvidelsen.
<P>
Det er vigtigt, at oksekødsproducenterne vises det maksimale hensyn. 10-måneders og 22-måneders præmien for stude og sæsonpræmien må bevares. Den foreslåede slagtepræmie er et stridspunkt og ikke nogen god erstatning. Selvom den vil være meget enkel at anvende, hænger den ikke direkte sammen med arealet og stemmer ikke overens med Kommissionens yderst ønskværdige målsætning om at fremme miljøvenlige græsbaserede produktionssystemer - som kommissæren nævnte lige før.
<P>
Det er også af vital betydning, at markedet bliver stabiliseret med fortsat adgang til intervention, når der er behov for det, og indtil balancen på markedet genoprettes, samt at importen og produktionen begrænses.
<P>
Endelig vil jeg gerne sige til Kommissionen, at jeg forstår, hvad den forsøger på, men indtil oksekødsmarkedet har fået tid til at komme sig efter den seneste krise, er det absolut nødvendigt at lempe de yderst restriktive forslag, så producenterne ikke tvinges til at lukke. Kommissionen har et ansvar for at finde ud af, hvorfor forbrugerpriserne på fødevarer stiger støt, mens landmændenes produktionspriser fortsat falder kraftigt. Nogen midt i mellem scorer kassen. Vi er nødt til at sætte en stopper for det, så forbrugerne kan nyde godt af prisnedsættelsen til producenterne. Jeg ved, at kommissæren er klar over dette.

<SPEAKER ID=25 LANGUAGE="NL" NAME="Mulder">
Fru formand, jeg vil for det første bemærke, at hele diskussionen om Agenda 2000 er noget irreel til trods for alle de interessante bidrag til debatten. For hr. kommissær Fischler har lige sagt, at ændringerne af politikken betyder, at politikken bliver dyrere. Jeg hører overalt, at der står færre penge til rådighed. Har det noget formål at tale om forandring af landbrugspolitikken uden præcist at vide, hvordan de finansielle udsigter er? Det er på høje tid, at Parlamentet informeres. Hvilke midler er disponible for landbruget? Jeg vil gerne vide, hvordan hr. kommissær Fischler tackler dette med sine forslag?
<P>
Den Liberale Gruppes standpunkt er generelt, at det især i forbindelse med de østeuropæiske landes tiltrædelse er nødvendigt at forandre politkken. Vi støtter en prissænkning på de vigtigste produkter. Dog er den generelle linje en mindre prisnedgang, end den Kommissionen har taget højde for, og samtidig også fuld kompensation for prisnedgangen, især fordi den internationale situation har forandret sig meget inden for de sidste to år.
<P>
Vi går ind for ligeværdig behandling af de vigtigste produkter, og det betyder konkret lige behandling af prisen på kornstivelse og kartoffelstivelse. Vi mener, at kvoteinstrumentet skal opretholdes, altså opretholdelse af mælkekvoten, men især den variable braklægning.
<P>
Til sidst lige noget om samfinansieringen. Jeg henvender mig især til den tilstedeværende tyske minister. Den Liberale Gruppe går ind for samfinansering af indkomststøtte, ikke blot for at forbedre nettobetalingerne i bestemte lande, men især fordi det er uundgåeligt i forbindelse med tiltrædelsen af de østeuropæiske lande. Hvis vi også skal betale denne indkomststøtte, vil landbrugspolitikken gå konkurs, og det ønsker vi ikke. Samfinansiering er i orden på den betingelse, at den kan varieres pr. region, at betalingen gennem medlemssstaterne er obligatorisk, og hvis de ikke betaler, får de en bøde fra Bruxelles. Politikken skal imidlertid fastsættes i Bruxelles, lige konkurrencebetingelser i hele Unionen og ingen forvridning af politikken på grund af nationale foranstaltninger. Fru formand, det er i al almindelighed Den Liberale Gruppes standpunkt, og der følger flere talere fra gruppen efter mig.

<SPEAKER ID=26 LANGUAGE="PT" NAME="Rosado Fernandes">
Hr. kommissær, efter at have hørt de nedskæringer, som De foreslår, tvivler jeg på, at den så berømte europæiske landbrugsmodel kan opretholdes. Der er nemlig ikke kun én landbrugsmodel, men to. Der er den grønne model, og der er den fattige model for det europæiske landbrug.
<P>
På den anden side skal den berømmede multifunktionalitet faktisk nok blive til virkelighed. Mange landmænd bliver nødt til at arbejde i andre sektorer for at overleve økonomisk. Det er interessant at se, at de fem betænkninger er udfærdiget af medlemmer, der kommer fra Europas rige områder, og at de naturligvis har udvist en bemærkelsesværdig upartiskhed, hvilket jeg gerne vil lykønske dem alle med.
<P>
Jeg kommer fra et fattigt område, og jeg taler i den egenskab. Jeg vil også gerne lykønske hr. Reader med her at have holdt en venstreorienteret tale, noget, som jeg faktisk ikke mere er vant til at høre fra Socialdemokraterne, eftersom man i Kommissionen normalt kun taler om marked og fremfører en i højeste grad kapitalistisk diskurs. Der er altså sket en eller anden ændring. Jeg håber, at det er i den rigtige retning.
<P>
Hvad angår medfinansieringen, vil jeg gerne sige, at den selvfølgelig er vanskelig for de fattige lande. Disse lande får vanskeligt ved at opretholde samhørigheden, ved at forblive inden for samhørigheden, hvis de obligatoriske udgifter ikke alle betales af Fællesskabets budget.
<P>
Hvad angår mælk, er en mere ligelig fordeling af kvoterne og en hensyntagen til de mindst begunstigede områder og de unge landmænd selvfølgelig alt sammen særdeles vigtigt for os, og dét vil selvfølgelig være ensbetydende med en ægte europæisk landbrugsmodel. Hvad korn angår, er vi selvfølgelig enige. Kun er vi ikke enige i det beløb, som kornpriserne skal sænkes med, men vi er f.eks. enige i, at den ikkeanimalske produktion skal fremmes, så vi kan blive ved med at være landmænd. Vi er enige i, at der stadig skal være tvungen braklægning, og her deler jeg Mulders opfattelse af, at den skal ligge mellem 0 og 17 %. Hvad angår oksekød, er hr. Garot specialist på området. Vi er praktisk talt enige i det, som han foreslår, og vi mener selvfølgelig, at graduering er vigtig. En graduering, som jeg mener også er vigtig at se nøje på i hr. Graefe zu Baringdorfs betænkning. Men én ting er dog også vigtig. Hvem skal vurdere gradueringen, hvem skal vurdere spørgsmålet om arbejdsenheder i den enkelte bedrift?

<SPEAKER ID=27 LANGUAGE="ES" NAME="Jové Peres">
Fru formand, hr. kommissær, jeg vil begrænse mig til at komme med nogle generelle betragtninger om Agenda 2000. Jeg vil gerne anerkende Europa-Parlamentets forskellige ordføreres arbejde, og De ved, at min gruppe altid er åben for et samarbejde indtil det sidste. Nogle af disse betænkninger er desuden blevet værdsat meget højt af min politiske gruppe.
<P>
Hr. kommissær, ved denne forhandling er det nødvendigt at være opmærksom på to fundamentale kendsgerninger. Den første er resultatet af afstemningerne i Udvalget om Landbrug og Udvikling af Landdistrikterne, og den anden er forhandlingen om betænkningen af Cunha.
<P>
Selvom det er rigtigt, at Landbrugsudvalget ikke har kunnet udarbejde nogle klare betænkninger om reformerne af de fælles markedsordninger, skal man være opmærksom på, at Kommissionens forslag er blevet forkastet med stort flertal. Årsagerne til denne situation er tydeligt afspejlet i betænkningen af Cunha og i dette Parlaments begrænsede kompetencer inden for landbrugsområdet. Hvis denne forsamling havde større kompetencer på landbrugsområdet - hvilket ville være ønskeligt - havde Kommissionen efter min mening ikke kunnet fremlægge de aktuelle forslag efter vedtagelsen af betænkningen af hr. Cunha.
<P>
Kommissionens forslag er kun en udbygning af reformen af den fælles landbrugspolitik fra 1992. Og i dag kender vi, hr. kommissær, desværre de omfattende virkninger af nævnte reform: et meget højt antal nedlagte landbrugsbedrifter, ødelæggelsen af beskæftigelsen i landbruget og en forøgelse af den eksisterende uligevægt i den støtte, bedrifterne modtager i forhold til deres størrelse, såvel som uligevægen mellem produktionerne på kontinentet og ved Middelhavet. Disse forslag ville altså forværre problemerne med det sociale netværk i landdistrikterne. Kommissionens forslag til begrænsning og regulering af den direkte støtte, som er et fundamentalt spørgsmål, er beskedne og utilstrækkelige, og hvis man ikke får rettet op på uligevægten blandt landmændene, vil forslagene ikke kunne bremse den igangværende udvikling med nedlæggelse af landbrugsbedrifter.
<P>
Hr. kommissær, man kan med al respekt ikke sige, at Deres forslag om regulering sikrer den sociale ligevægt.
<P>
Det er nødvendigt at erkende, at Kommissionen burde være bevidst om vanskelighederne ved at fremlægge forslagene fra Agenda 2000, når den har udarbejdet en pakke med forslag til udvikling af landdistrikterne og forsøger at videregive tanken om, at de ville kompensere for de negative virkninger af reformerne af de fælles markedsordninger. Realiteten er, at forslagene til udvikling af landdistrikterne - som Parlamentet har sagt det til Dem, hr. kommissær - er utilstrækkelige. Nogle gange ødelægger de mere, end de bygger op, og hele det grundlæggende og fornyende aspekt ved landbrugsmiljøstøtten, som min gruppe støtter, er delvis ødelagt af nogle systemer og forslag til finansiering, som på en måde dækker over en vis renationalisering af fællesskabspolitikken.
<P>
Efter at have talt om indholdet vil jeg gerne, hr. kommissær, kort henvise til de omstændigheder, som er baggrunden for Agenda 2000. Selvom man siger, at det drejede sig om at forberede udvidelsen af Den Europæiske Union med de central- og østeuropæiske lande, kan nævnte forhold kun identificeres i den meget kraftige nedskæring af de markedsregulerende mekanismer. Der er dog ingen anvisninger på, hvordan man ville anvende den fælles landbrugspolitik på de nye medlemmer, eller om hvordan den skulle finansieres efter år 2006. Man bør, hr. kommissær, spørge sig selv, hvad der vil komme efter år 2006? En udbygning af mekanismerne til afvikling af markedsreguleringen? En definitiv renationalisering af den fælles landbrugspolitik? Ubekendte, ubekendte, ubekendte.
<P>
I virkeligheden har de i Agenda 2000 indeholdte forslag efter min gruppes mening mindre at gøre med udvidelsen af Den Europæiske Union end med udviklingen i WTO-forhandlingerne.
<P>
Og i dette tilfælde ønsker vi, hr. kommissær, at man ikke ser bort fra den seneste udvikling i USA inden for landbrugslovgivningen, og at man ikke stræber efter at nå meget længere inden for de mekanismer, som man har foreslået for at liberalisere landbruget i Unionen.
<P>
Som afslutning en hurtig omtale af Agenda 2000's finansielle aspekter. Indledningsvis var forslaget præget af utilstrækkeligheder, som skyldtes Kommissionens spil med de flydende og de faste euro. Følgerne af krisen er heller ikke blevet analyseret særlig meget, og man vil uden tvivl i landbrugsretningslinjen nedsætte den margen, der er nødvendig for at finansiere udviklingen af landdistrikterne. I denne forbindelse har Kommissionens manglende politiske vision givet anledning til et forslag om samfinansiering af den direkte støtte inden for rammen af betænkningen om egne indtægter. Dette er en overskridelse af Kommissionens beføjelser, det bryder med traktatens artikel 2 og princippet om finansiel solidaritet, og det kan åbne døren for en renationalisering af den fælles landbrugspolitik.
<P>
De har selv, hr. kommissær, indrømmet, at diskussionen om samfinansiering ikke burde have fundet sted inden for rammerne af landbrugsforordningerne men i andre fora. Det har derfor, hr. kommissær, kraftigt fordrejet den diskussion, vi har haft i Landbrugsudvalget. Jeg synes, at Kommissionen har givet tydelige signaler i forbindelse med dens budskaber.
<P>
Endelig vil jeg gerne endnu en gang, før jeg slutter, anerkende det arbejde, der er udført at de forskellige ordførere, og som desuden for nogles vedkommende er blevet meget værdsat af min politiske gruppe.

<SPEAKER ID=28 NAME="Graefe zu Baringdorf">
Fru formand, hr. kommissær, vores gruppe anser reformen for at være et skridt i den rigtige retning. Vi mener dog, at man er for halvhjertet på mange områder. Det handler om at afskaffe den statslige intervention og ikke kun at reformere den. En prisnedsættelse inden for interventionsordningen er forkert, men vi skal angive en frist for, hvornår denne intervention skal være overvundet. Det er stadig forkert at fastholde eksportstøtten som instrument, vi skal angive, hvornår vi skal standse.
<P>
Jeg betragter prisnedsættelsespolitikken, især i oksekødssektoren, som et skridt væk fra interventioner. Vi kommer til at tale om det i år 2006, såfremt vi stadig har noget at gøre med hinanden til den tid, men der bør angives en frist. Det samme gælder for spørgsmål vedrørende mælkesektoren. Det skal angives, hvad der skal ske i år 2006. Skal man regne med, at kvoten ophører? Det skal bedrifterne indstille sig på. Også spørgsmålet om kvotehandlen, værdien af kvoten har med det at gøre. Det gælder i særlig grad Tyskland. Her skal der skabes klarhed. Det er, hr. Funke, selvfølgelig også et krav, der stilles til formandskabet. Bedrifterne skal have sikkerhed.
<P>
Et andet punkt, som vi kritiserer, hr. Fischler, er ikke nyt for Dem. Vi ønsker ikke, at man orienterer sig efter verdensmarkedet efter den gamle logik. Vi ønsker ingen closed shop . Vi ønsker handel og vandel, men så venligst også konkurrence på kvaliteten her. De, der vil producere til verdensmarkedet, kan gøre det og må så afstemme deres handel med de andre handelspartnere. Her skal staten blande sig udenom. Det må ikke støttes med statens penge.
<P>
Det næste kritikpunkt går ud på, at De stadig koncentrerer Dem for lidt om det indre marked. Efter udvidelsen mod øst med de central- og østeuropæiske lande udgør vi næst efter Kina verdens største indre marked. Her bør produktionsmålsætningen også ligge, og der skal ligeledes være konkurrence på kvaliteten. Vi ønsker markedet, og vi ønsker at skabe mulighed for, at producenterne, landmændene, kan orientere sig på markedet.
<P>
Her må jeg rose Dem for - og det støtter vores gruppe udtrykkeligt - at der etableres en selvstændig strukturpost, og at der omfordeles penge hertil fra EUGFL' s garantisektionen, også selvom det foregår lidt trægt. Her bør der ske noget mere! Men modstanden mod dette kvalitative sporskifte er enorm. Måske har De mistet modet? Men vi kan jo altid appellere til Deres mod igen. I år 2006 ved den næste reform vil de ledsageforanstaltninger, vi har nu, forhåbentlig være centrum for landbrugspolitikken.
<P>
Lad mig fremsætte endnu en bemærkning til fremgangsmåden her i Parlamentet. De havde, indtil valget i Tyskland fandt sted, at gøre med den tyske regerings blokade. Vi har nu at gøre med PPE-gruppens blokade. Her var vi blevet enstemmigt enige med alle koordinatorer fra alle grupper på landbrugsområdet. Vi ønskede at finde et kompromis. Vi ønskede at finde en linje, vi ønskede at tale med ved reformen denne gang, idet vi udsætter afstemningen via denne fremgangsmåde, og vi ønskede at få indflydelse og også stive Dem moralsk af på mange områder over for Rådet. Det har kun forårsaget kaos. Jeg håber, at vi finder en fornuftig linje i plenarforsamlingens afstemning, så vi får flertal og kan udøve denne indflydelse.
<P>
Til Dem, hr. Funke, som formand for Rådet og landbrugsminister i Tyskland vil jeg gerne sige: Hvis Borchert var blevet, havde PPE-gruppen været med, så havde vi fået støtte og krav fra Bruxelles, så Borchert kunne have påstået, at Bruxelles har stillet krav. Nu går man i den modsatte retning, så man kan sige, at den nye landbrugsminister sælger landbruget og sænker priserne. Det skal De også tænke på. Vi har her med en opposition at gøre, og den nuværende opposition skal stadig lære at gå i en konstruktiv retning.
<P>
Jeg håber, at man finder frem til en linje i Rådets forhandlinger, hvor arbejde og miljø bliver centrum for landbrugspolitikken, og jeg håber, at vi kan bringe denne landbrugspolitik endeligt på fode igen i år 2006.

<SPEAKER ID=29 LANGUAGE="FR" NAME="Barthet-Mayer">
Fru formand, hr. kommissær, kære kolleger, forrige år vedtog Parlamentet Cunha-betænkningen om reformen af den fælles landbrugspolitik inden for rammerne af Agenda 2000. ARE-gruppen, der går ind for et føderalistisk og solidarisk EU, medvirkede i høj grad til dette og støttede fuldt ud politikken i den EU-landbrugsmodel, der var fremlagt som forslag.
<P>
I debatten i dag bør vi koncentrere os om idéen bag Cunha-betænkningen og om de foranstaltninger, som Parlamentet har godkendt, særligt i forbindelse med den fremtidige finansiering af den fælles landbrugspolitik. Hvad angår udvidelsen med de central- og østeuropæiske lande, vil det være nødvendigt med en mere ambitiøs reform samt en rimelig budgetrevision. Det er nu andet år i træk, at den gennemsnitlige landbrugsindkomst pr. bedrift i Den Europæiske Union er faldet. Europa-Parlamentet har endnu ikke fået svar på de politiske spørgsmål, det stillede Kommissionen for mere end et år siden.
<P>
Jeg vil gerne minde jer om, at selvom man via 1992-reformen har forbedret markederne midlertidigt, er det ikke lykkedes at rette de vigtigste mangler i den fælles landbrugspolitik. Der skal gennemføres radikale ændringer i den fælles landbrugspolitik, for at Den Europæiske Union kan få et holdbart system, der kan fungere de næste 10 år, hvor den kommer til at stå over for store udfordringer i forbindelse med udvidelsen og genåbningen af WTO-forhandlingerne. Denne udvikling skal besluttes i fællesskab, og den skal overvåges af Parlamentet. Det er ikke en politik i sig selv at foreslå en unilateral nedsættelse af interventionspriserne på landbrugsprodukter. Forslag om at man, som delvis kompensensation for de planlagte prisnedsættelser, tildeler landmændene en direkte støtte på nationalt plan, som meget hurtigt kan blive sat under debat, er bare at svække landbruget, beskæftigelsen, miljøet og forhøje den offentlige støtte igen.
<P>
Hvis der er noget, der er enighed om, kære kolleger, så er det, at det er nødvendigt med en reform af den fælles landbrugspolitik. Og i den henseende kan man sætte spørgsmålstegn ved, hvorvidt Kommissionen virkelig er motiveret til at gennemføre denne reform. Ændre, ja, men med hvilket formål? Samtidig med at Kommissionen påstår, at den bevarer den fælles landbrugspolitiks principper, udformer den retningslinjer for reformen, der går mod at ophæve fællesskabspræferencen, og den lægger større vægt på at forberede sig til den nye åbning for import fra tredjelande. Dette sker til skade for en dybtgående reform på fællesskabsplan, og det vil bl.a. resultere i en forøget reduktion i antallet af landbrugsbedrifter.
<P>
Hvordan skal vi nu forholde os til de fem betænkninger, hvoraf ingen på grund af de nationale forbehold er blevet fuldstændigt vedtaget i Landbrugsudvalget, og dette på trods af mine ordførerkolleger, som vi bør bifalde for deres indsats og vedholdenhed? Jeg synes, at Mulder-betænkningen forbedrer Kommissionens tekst, særligt hvad angår de miljøvenlige landbrugsforanstaltninger og de tekniske forvaltningstiltag. Men det vedvarende problem er stadig samfinansieringen.
<P>
Hvad angår Graefe zu Baringdorf-betænkningen, blev Europa-Kommissionens forslag vedtaget uden ændringer, og jeg vil ligesom ordføreren foreslå, at man støtter de ændringsforslag, der kan forbedre bestemmelserne om loftet for støtte, særligt på basis af foranstaltningerne for beskæftigelse og miljø.
<P>
Med hensyn til Garot-betænkningen, som jeg har støttet fuldt ud, burde det kompromis, der er ved at blive udarbejdet for en slagtningspræmie, der begrænses pr. dyrekategori, kunne opnå et flertal i udvalget. Jeg støtter ordførerens idé om at genskabe balancen i slagtekvægavlernes lave indkomst i forhold til andre kategorier af landmænd, som modtager meget mere støtte.
<P>
Hvad angår mælken, som er den eneste FMO, der ikke blev reformeret i 1992, har man med kvoterne skabt en meget skrøbelig balance. Den skal bevares og modstå inflations- og produktionstendenserne. Jeg går ligesom ordføreren ind for en velafbalanceret udvikling i alle regioner med lighed i indtægterne. Via kvoteordningen, som ikke bringer markedet i ubalance, skal man først og fremmest støtte unge landmænd i defavoriserede områder, f.eks. i bjergområder, idet man forbedrer støtten til produktion af mælkeprodukter af høj kvalitet.
<P>
Endelig skal vi støtte Fantuzzis forslag om en mere selektiv intervention på det kvalitative plan og om at anvende minimumsnormer i forbindelse med import. Vi kan ikke sige god for en fælles lovgivning for korn og olieproteinafgrøder, så længe Den Europæiske Union stadig har et stort underskud af dyrefoderproteiner. Europa-Kommissionens afvisende holdning over for at fremsætte forslag om en særlovgivning for olieproteinafgrøder lover ikke spor godt for de fremtidige WTO-forhandlinger. Med hensyn til braklægning skal grundbeløbet forblive lavt, og der skal være mulighed for at have en produktion. I samme ånd skal frivillig braklægning af miljømæssige hensyn eller braklægning med henblik på nonfoodproduktion undersøges nærmere.
<P>
Til slut vil jeg endnu en gang i ARE-gruppens navn bede Kommissionen om at igangsætte denne meget nødvendige og yderst hastende reform af den fælles landbrugspolitik og opstille nye retningslinjer for støtteordningerne, således at de bliver absolut fordelagtige for økonomien i landdistrikterne, miljøet og produkternes kvalitet, samt for landmændene, forbrugerne og EU's skatteydere. Som I ved, er der mange grunde til, at den fælles landbrugspolitik i sin nuværende form hverken er stabil eller holdbar. Kommissionen bør lede reformen af den fælles landbrugspolitik hen imod fællesskabspræferencen, og det gør den ved at basere sine bilaterale aftaler på retfærdige handelsbestemmelser, der søger at bevare beskæftigelsen inden for landbruget samt et antal bedrifter, der er i harmoni med den fysiske planlægning, og den udvikling af landdistrikterne, som Parlamentet har vedtaget. Det er ikke ved at gå bort fra den traditionelle støttepolitik og i stedet koncentrere sig om priserne, at den fælles landbrugspolitik kan føre til et bæredygtigt og humant landbrug. Den fremtidige fælles landbrugspolitik må respektere EU-borgernes ret til at have kontrol med deres landbrug og deres fødevarer. Det er også denne pris, som Den Europæiske Union må betale for globaliseringen. Jeg siger det endnu en gang som konklusion: Ikke mere støtte, ikke mindre støtte, men en bedre støtte!

<SPEAKER ID=30 LANGUAGE="EN" NAME="Nicholson">
Fru formand, først vil jeg gerne lykønske ordførerne med deres anstrengelser og hurtighed ved udarbejdelsen af betænkningerne. Desværre belønnede udvalget dem ikke efter fortjeneste, da de forelagde deres betænkninger der. Vi er nu på vej imod en yderligere reform af den fælles landbrugspolitik under Agenda 2000. Der kan ikke herske tvivl om, at når vi er færdige, vil den koste mere og blive vanskeligere at forsvare. Vi er nødt til at søge at finde en balance mellem producenten på den ene side og forbrugeren på den anden, fordi skatteyderne bliver mindre og mindre villige til at støtte landsamfundene.
<P>
Hele landbrugssektoren i Den Europæiske Union går økonomisk yderst vanskelige tider i møde. Landmændenes overskud bliver mindre år for år til trods for, at sektoren modtager store støttebeløb. Vi er enige i denne støtte. Vi må sikre, at denne sektor overlever, for det er familiebrugene, der er Den Europæiske Unions rygrad. Vi må sikre, at unge landmænd går ind i sektoren, at de får en god status inden for sektoren, og at det er en sektor, de ønsker at blive en del af.
<P>
Mælk er en vigtig del af industrien. Mange landmænd i hele Europa er afhængige af mælken, og vi må sikre, at vi får en velafvejet og rigtig politik. Mælkekvoterne bør i princippet bevares, men de skal ændres i takt med kvoterne for ammekøer og får. På min hjemegn kan de landmænd, der ikke kommer ud af fjerene om morgenen for at malke, udleje deres kvoter og tjene mere end de landmænd, der malker, og som skal betale for at leje kvoten gennem en anden landmand. Der må være noget galt med et system, der resulterer i en sådan situation. Det skal reformeres og bringes i overensstemmelse med andre kvotesystemer.
<P>
Med hensyn til oksekød er branchen på min hjemegn slået fuldstændig i stykker, og der må gøres noget for at genopbygge den. Jeg tror ikke, at privat oplagring er nok, og vi må overveje at bevare hele interventionsområdet. Jeg er imod at udbetale præmier for kvier og tyre, og det er noget, som Kommissionen burde kigge nærmere på. Jeg tror ikke, at det bliver nogen hjælp, for der er ikke ekstra penge til rådighed.
<P>
Jeg kan ikke være enig med kommissæren, når han taler om de nationale økonomiske rammer. Dette vil betyde en grundlæggende ændring af den fælles landbrugspolitik. Nationale økonomiske rammer vil føre til uligheder mellem nationalstaterne. Det vil betyde, at landmænd i et område opnår fordele i forhold til landmænd i andre områder. Den vej bør vi ikke gå. Jeg vil anmode Kommissionen om at overveje endnu en ting. Hvis vi binder producenternes hænder med hensyn til, hvordan de producerer fødevarer, bør vi ikke importere fødevarer fra lande uden for EU, hvor de ikke produceres i henhold til de samme høje standarder. Lad være med at stramme knuden om landmændenes hænder. Lad dem konkurrere retfærdigt og åbent med resten af verden. Sørg for, at importen til Unionen er af samme høje standard som de fødevarer, vi selv fremstiller.

<SPEAKER ID=31 LANGUAGE="FR" NAME="Martinez">
Fru formand, hr. kommissær, det ser ud til, at vi med denne debat om Agenda 2000 (landbrug) og dens otte forordninger har med et sandt lovgivningsbygningsværk at gøre, der byder på mange nye, forførende idéer. Man taler mærkeligt nok om et nationalt budget, en bæredygtig eller global udvikling, samfinansiering, multifunktionalitet, miljøbetingelser, subsidiaritet, høj kvalitet og udfordringer, der skal tages op. Men i virkeligheden kan det hele kortes ned til et enkelt ord, nemlig kontinuitet.
<P>
Det handler om en ny reform af den fælles landbrugspolitik, en ny udgave af 1992-reformen. Intet har forandret sig. Prisfaldene - 15, 20, 30 % - malthusianisme i form af braklægning af jord, rationering og besparelser. Situationen er endda værre end i 1992, da støtten nu er beskåret.
<P>
Det er sandt nok lykkedes jer at bruge en ny taktik. Det er lykkedes jer at splitte Landbrugsudvalget, idet de fem betænkninger er blevet forkastet. Nordeuropa, det britiske Europa, det tyske Europa, det ultraliberale Europa og revisorernes Europa har øvet deres pres og opnået den ønskede underkastelse, som har ført til udplyndring og i sidste ende til illusioner. Pres, underkastelse, udplyndring og illusioner, det er de triste rammer, man sætter for EU's landmænd.
<P>
Først og fremmest er der presset, og det kommer fra tre sider. Det første er det budgetmæssige pres, som kommer fra Tysklands ønske om at reducere sine bidrag - hvilket jeg forstår, Frankrig kunne sige det samme - dels på grund af samhørighedslandene, Spanien, Portugal og Irland, som gerne vil bevare deres strukturfonde og dels på grund af åbningen mod øst, som vil kræve yderligere strukturfonde. Det andet pres skyldes netop åbningen mod øst, som vil medføre et så stort fald i landbrugspriserne, at bevillingerne fra EUGFL og prisgarantierne ikke vil blive sat op, i det øjeblik de 10 østlande er kommet ind. Det sidste pres kommer fra WTO-forhandlingerne 2000, da Agenda 2000 direkte kan forbindes med WTO 2000. Det handler altsammen om at reducere såvel landdistrikts- som eksportstøttten, hvilket vil føre til, at vi endnu en gang underkaster os USA.
<P>
Det er oven i købet en dobbelt underkastelse. Først underkaster vi os Tyskland. Det er Tyskland, der presser på for at få samfinansiering og dermed mindske EU's landbrugsbevillinger og naturligvis øge strukturfondene for østlandene, hvilket Tyskland har en meget stor strategisk interesse i.
<P>
Vi underkaster os desuden USA, ligesom i 1992, og det ligger nærmest i Europa-Kommissionens gener. Inden forhandlingerne overhovedet er begyndt, starter Kommissionen med at indrette sig efter USA i stedet for at kræve, at USA fører en rimelig handelspolitik, der tager hensyn til dyrs velfærd, miljøbeskyttelse, landmænds socialsikring og fødevarekvalitet. Nej, nej, Kommissionen indretter sig! Og den indretter sig i den grad, så USA selv uden at blinke helt exceptionelt frigiver USD 6 milliarder i landmandsstøtte, samtidig med at de foreslår os, at vi skal forbyde al støtte.
<P>
I stedet for at være offensiv underkaster man sig altså. Et perfekt eksempel er den symbolske banansag. Afsnit 301 anvendes, eller man truer os med at anvende den, og så afstår vi i øvrigt fra at udstyre os med samme lovgivningsmuligheder. Jeg vil tillade mig at bruge følgende udtryk. Vi underkaster os på åben mark, ja, man kan måske endda sige med åbne arme!
<P>
Og nu til berøvelsen - som er det tredje punkt - berøvelsen fra landmændene. F.eks. pumper man eller nærmere afleder ECU 500 millioner til finansiering af førtiltrædelsesfondene fra EUGFL's budget, hvilket vil sige, at Vesteuropas landmænd skal ofres for at finansiere de nye landmænd fra Østeuropa. De, der kommer sidst, er de, der først får tildelt støtte. Det er meget kristent. Den arbejder, der arbejder den 25. time, tjener mere end den, der har arbejdet de forudgående timer.
<P>
Det skal i øvrigt tilføjes, at de bevillinger der gives fra EUGFL's garantisektion bruges til omstruktureringen og fiskerflåden, der indtil nu er blevet finansieret af FIUF's strukturfonde. Det vil altså sige, at man for at hjælpe ofrene for fiskeripolitikken forværrer situationen for landbrugspolitikkens ofre. Og det er den tragiske illusion om reformen.
<P>
Man har fortalt os, hr. kommissær, at målet med reformen er den EU-landbrugsmodel, som Arlindo Cunha har udarbejdet her. Vi går alle ind for familiebrug, fødevaresikkerhed, beskyttelse af miljøet og en bæredygtig udvikling.
<P>
Men i virkeligheden opnår De præcis det stik modsatte. Idet nedsættelsen af landbrugspriserne ikke bliver kompenseret fuldt ud, sker der altså en nedskæring i landbrugsindtægten. Landmanden vil for at komme på fode igen søge andre måder at få kompensation på, og hvor finder han det? I overproduktionskapløbet.
<P>
Det vil altså helt konkret sige, at dette kapløb vil forøges til skade for de unge, familiebrugene, landbefolkningerne og til skade for den europæiske models overlevelse. Landmanden vil reducere sine omkostninger, og det gør han ved at bruge vækstfremmere, billige råstoffer, som f.eks. slam fra byerne, samt antibiotika, og alt dette vil resultere i et fald i kvalitet, sikkerhed og miljøbeskyttelse. Og endelig vil De få en større affolkning, flere øde jorder, en større usikkerhed, færre kvalitetsprodukter og mindre uafhængighed i fødevaresektoren.
<P>
Men jeg må give Dem ret i, at det i så fald vil være lykkedes Dem at udføre det kunststykke, som det er at vende tilbage til 60'erne, hvor vi ikke havde nogen indflydelse på verdensmarkedet. Under disse omstændigheder, hvilket svarer til et landbrugs-EuroDisney, vil De ikke have rollen som Mickey, den har Kantor allerede. De kan ikke få rollen som Onkel Joakim, den spiller Tyskland. De kan ikke blive instruktør, for Walt Disney er amerikaner. De kan få rollen som Pluto, vagthunden, der vogter over amerikanernes interesser. Men jeg må indrømme, at Pluto har en personlighed, der er mindst lige så sympatisk som Sissis, og derfor slipper Østrig godt fra det. Det er dog alligevel en skam, at De glemmer og giver afkald på de store landbrugsoperaer til fordel for de små operetter.

<SPEAKER ID=32 LANGUAGE="ES" NAME="Colino Salamanca">
Fru formand, vi drøfter i dag forslagene til en reform af de forskellige landbrugssektorer uden at kende den mulige finansielle indvirkning på dem, og især om den vil passe ind i de fremtidige finansielle overslag. Det forhindrer os i at kunne foretage en realistisk behandling af det elementære og grundlæggende spørgsmål om, hvordan nævnte forslag skal finansieres.
<P>
Det er rigtigt, at Kommissionen er kommet med nogle optimistiske hypoteser, ifølge hvilke der ikke vil blive problemer. Men som selve Revisionsretten har fastslået, kan det ske, at virkeligheden går en anden vej, og den gør især opmærksom på, om vi vil være i stand til at forvalte en landbrugspolitik, hvor de nye stater, som tiltræder efter år 2003, ikke vil modtage direkte støtte. Kan man på sigt og uden spændinger opretholde denne retningslinje?
<P>
Den anden generelle betragtning er, at selvom Kommissionen ønsker at forbedre det europæiske landbrugs konkurrenceevne, gør den det først og fremmest ved hjælp af prisinstrumentet, ved en nedsættelse af de garanterede priser. Men denne retningslinje mangler et nødvendigt supplement, eftersom Kommissionen ikke udarbejder programmer til fremme af den europæiske produktion, som kan sikre en høj kvalitet.
<P>
Efter at have fremført disse præmisser vil jeg gerne sige, at den retningslinje, som Kommissionen følger - som tager hensyn til de internationale vækstprognoser, en større konkurrenceevne for det europæiske landbrug, åbningen for de nye medlemmer og de fremtidige WTO-forhandlinger - ser korrekt ud. Men dette burde foranledige den til i dens forslag at få rettet nogle af de skævheder, som er med i bagagen fra tidligere. Inden for kornsektoren forekommer det f.eks. for optimistisk at fastsætte en procent på nul for den obligatoriske jordudtagning. Ifølge prognoserne vil vi sandsynligvis stadig have behov for eksportrestitutioner og sikkert også for at genindføre den forpligtende virkning. Der burde også åbnes mulighed for, at nogle af medlemsstaterne får korrigeret referenceperioderne for deres regionaliseringsplaner og endog for at anvende forskellige udbytter for majs i forhold til andre kornafgrøder. Der synes heller ikke at være behov for, at arealstøtten til olieplanter bliver magen til de øvrige kornafgrøders.
<P>
Med hensyn til mælkeprodukterne, og selvom man accepterer prisretningslinjen, mangler den støtte, der er forudsat i henhold til den såkaldte »virtuelle ko«, berettigelse. Priserne falder det samme for alle kvægbrugerne, og det giver ingen mening, at definitionen af støtten netop begunstiger de mest konkurrencedygtige og til gengæld straffer dem, der gør en indsats for at få deres bedrifter gjort konkurrencedygtige.
<P>
Inden for kødsektoren er situationen den samme. Reformen skal ikke kunne konsolidere, at man straffer de medlemsstater, som har færre præmieenheder, uanset om de er til ammekøer eller handyr, som ydermere kommer oven i de aldersbegrænsninger, der er fastsat for at modtage præmien for får.
<P>
Vi synes desuden, at opskriften med, at man pålægger medlemsstaterne at fordele en del af støtten i overensstemmelse med nationale retningslinjer, skaber flere problemer, end den løser, og, som selve Revisionsretten har påpeget, at behovet for at respektere en minimumsstøtteramme stadig er en upræcis foranstaltning i forslagene. Den foreslåede decentralisering kunne skabe vanskeligheder, når man nøjagtigt skal fastsatte de udgifter, som kan støttes med fællesskabsmidler.
<P>
Endelig og i forbindelse med den horisontale forordning, og selvom vi bifalder intentionen med at rette op på nogle af den fælles landbrugspolitiks mangler, må man dog beklage, at der er risiko for, at den ikke bliver operativ. Det er nødvendigt, at det fortsat er fællesskabsmyndighederne, som definerer de miljømæssige forpligtelser, som skal opfyldes, såvel som fastsættelsen af nogle samlede grænser for at modtage støtte, hvor man kan og skal tage hensyn til den effektive anvendelse af arbejdskraften.
<P>
Vi støtter Kommissionen til trods for dens forsagte forslag, ikke så meget på grund af de besparelser, som nævnte forslag kan føre til, men fordi det forekommer os urimeligt at yde støtte ukritisk, og man skal, som det fremgår af Kommissionens egne oplysninger, huske, at det kun er 0, 2 % af landmændene, der befinder sig blandt modtagerne af støtte på over ECU 100.000. Vi synes ikke, at denne minimale indsats, som Kommissionens forslag er, burde blive kritiseret så meget fra højre.

<SPEAKER ID=33 LANGUAGE="DE" NAME="Funk">
Fru formand, hr. formand for Rådet - vi er næsten navnebrødre, Fantuzzi-betænkningen, som jeg gerne vil sige et par ord om, har jo fået stor opmærksomhed - grupperne har immervæk fremsat 93 ændringsforslag, og alle selvfølgelig mere eller mindre rimelige. Vores kollega Fantuzzi har afleveret et godt stykke arbejde, det må man anerkende - han har også altid de pæneste slips på i Parlamentet, fordi de bliver fremstillet i Italien. Men han går ind for en prisnedsættelse på 20 %, hvilket jeg er imod, fordi 20 % er meget mere, end landmændene kan klare. En prisnedsættelse på 10 %, det kan vi lige akkurat klare med vores ansigter fortrukket i smerte, især fordi der kun ydes en udligning på 50 %.
<P>
I min region i Baden-Württemberg findes der ikke de bedrifter, som ifølge hr. Rehder får millioner. Dem skulle han tage og vise mig. I hvert fald ikke i min region, tværtimod, her har landmændene det svært, og det ville ligefrem være en fornærmelse, hvis man konstant foreholdt dem, at de hørte til de rige landmænd.
<P>
Hvis vi vil være konkurrencedygtige på verdensmarkedet, hr. Funke, må vi også vide, om landmændene kan klare det. Jeg spørger dog mig selv, over for hvem vi skal skabe vores konkurrencedygtighed. Over for lande, hvor lønnen kun ligger på 10 % af vores lønniveau? Hvor miljøet forurenes? Sådanne konkurrencebetingelser forkaster jeg. Derfor skal vi også forkaste prisnedsættelser på 20 %.
<P>
Prisnedsættelsen alene er ikke et velegnet middel til at hjælpe landbruget på langt sigt, vi har derimod brug for mere intelligente løsninger, hvis vi ønsker at bevare landbruget. Vi har altså i praksis også brug for støtte til olie- og proteinafgrøder, her er jeg fuldstændig enig med hr. Fantuzzi, vi har brug for støtten til energi- og industriafgrøderne. Vi har underskud på disse markeder, og vi har brug for en bedre støtteordning, så industrien og forarbejdningsvirksomhederne, som vi nu har grundlagt, også får fremtidsorienterede produkter. Disse afgrøder er en berigelse af den økologiske mangfoldighed, hvis vi fremmer dem. Det ville samtidig have den fordel, at vi ikke kun dyrker korn - korn, som vi alligevel ikke kan afsætte.
<P>
Landbrugsprodukterne må ikke komme for langt ned i pris gennem stadige prisnedsættelser - det deprimerer landmændene. Der er jo for 1, 5 pfennig hvede i et rundstykke, og rundstykket koster 70 pfennig. Formentlig koster det 80 pfennig efter reformen, selvom kommissæren sænker prisen på hvede med 20 %. Det kan jeg ikke forklare for nogen, hr. Fischler. Kan De? Giv mig opskriften, og så tager jeg ud til folk og siger, at sådan forholder det sig.
<P>
To tredjedele af regeringerne i EU ledes af socialdemokrater, og de er ude af stand til at overtage hr. Rehders forslag. Hvorfor siger de to tredjedele ikke, hr. Funke, at hr. Rehder har ret, vi gennemfører denne landbrugspolitik? Jeg ville profitere af hans påstand om, at 20 % af landmændene får 80 % af støtten, men jeg ved slet ikke, om han egentlig ved, hvad han taler om. Det kunne jeg godt tænke mig at få specificeret lidt bedre i fremtiden, for det er paroler, som cirkulerer, og som landbruget tager afstand fra ...
<P>
Tilråb
<P>
... måske også i mange andre regioner. Også i Andalusien, hr. Colino, har jeg set sådanne bedrifter. Det ophidser os ikke, når det præsenteres konkret, men det bør præsenteres konkret og ikke som paroler, ellers skal man også undersøge i Niedersachsen, om alt er o.k. helt klart.
<P>
Paroler, hr. Funke, afviser vi - her er jeg enig med Dem - vi bør derimod kalde tingene ved deres rette navn. Hjælp os med at komme ud af miseren, så vil jeg give Dem hånden igen bagefter, for hvis man hedder Funke («gnist«), kan det immervæk ikke være dårligt, vel?

<SPEAKER ID=34 NAME="Formanden">
Hr. Rehder har bedt om ordet. Jeg håber, at De blot vil stille et spørgsmål, for vi diskuterer jo ikke.

<SPEAKER ID=35 LANGUAGE="DE" NAME="Rehder">
Fru formand, jeg vil blot gøre opmærksom på, at det ikke er nogen opfindelse fra den måske undervurderede hr. Rehders side. Gå dog til præsidenten for Den Europæiske Revisionsret, han kan fremlægge tallene for Dem. Det handler om, at man ikke bare kan fortrænge de ting, der ikke passer ind i ens eget kram. Det er en medicin, som fortsat skader den lille landmand. Hr. Friedmann vil fremlægge det for Dem stille og roligt, også selvom De ikke tror på den undervurderede hr. Rehder her.

<SPEAKER ID=36 LANGUAGE="FI" NAME="Anttila">
Fru formand, hr. formand for Rådet, hr. kommissær, ved Luxemburg-topmødet blev der nedskrevet et krav om, at landbrugsproduktionen skal kunne fortsætte i hele Unionen, også der, hvor der er særlige problemer. Ansvaret for gennemførelsen af denne viljesakt ligger hos Unionens Ministerråd, som Parlamentet giver sin udtalelse til. Forudsætningerne til at drive landbrug er meget varierende i forskellige egne af Unionen. I syd er der for varmt og for lidt fugtighed, mens der i nord derimod er for lidt varme, hvilket direkte nedsætter niveauet af høsten og hæver bygge- og opvarmningsomkostninger. Der skal absolut tages hensyn til de vedvarende gener fra naturforhold såvel i de sydlige som i de nordlige områder, når der træffes afgørelser.
<P>
Majs vokser ikke i alle medlemsstater. Derfor skal støtte, som svarer til majsfoder, også ydes til græsfoder til mælke- og oksekødsproducenter i de lande, hvor der på grund af naturforhold ikke kan dyrkes majs. Eller vil majsstøtten fordreje konkurrencen på Fællesmarkedet. I forbindelse med betænkningen af kollega Cunha har Parlamentet allerede en gang godkendt støtten til græsfoder. Også planteavl i de nordlige områder har brug for forhøjet støtte på grund af generende naturforhold. Selv afgrøderne skal affugtes.
<P>
Strenge erfaringer fra krigstiden har lært de europæiske nationer den livsvigtige betydning, som egen fødevareproduktion har. I Finland, Unionens nordligste medlemsstat, er fødevareproduktion mulig takket være Golfstrømmen. Reduktionen af produktionspriserne i Agenda 2000 er for store for producenterne i de vanskeligste områder i EU, for de markedspriser vil ikke engang dække produktionsomkostningerne. Det vil føre til skinplanteavl.
<P>
De globale økonomiske kriser i Asien, Rusland og Sydamerika har nedsat priserne på fødevarer på verdensmarkedet. Også USA har været nødt til at bevilge støtte på USD 8 milliarder til producenterne, så planteavlerne ikke skulle gå i konkurs. Derfor skal forslaget om nedsættelse af producentpriserne i Agenda 2000 halveres, og reduktionerne skal i fuldt omfang refunderes til planteavlerne, så vi ikke driver europæiske producenter ind i for store vanskeligheder. Forandringerne i den globale økonomi skal tages alvorligt, og vi må ikke gennem vores egne foranstaltninger forværre planteavlernes muligheder for at klare store udfordringer. Et spørgsmål til formanden for Ministerrådet: Hvordan har De tænkt Dem at sikre, at Agenda 2000's store nedsættelser af producentpriser ikke fører til en konkursbølge i Europa?
<P>
Til sidst vil jeg minde om, at fødevarer også er meget andet end kun et prisprodukt. De er en del af den bedste europæiske kultur, og en høj fødevarekvalitet ligger altid i sin egen prisklasse.

<SPEAKER ID=37 LANGUAGE="EN" NAME="Hyland">
Fru formand, det var meningen, at den fælles landbrugspolitik skulle være et centralt element i den mellem- og langsigtede planlægning af det europæiske landbrug. På trods af sine begrænsninger har den bestået prøven. Men når det er sagt, må vi også tage højde for det uforudsigelige.
<P>
De vanskeligheder, som landmændene oplever i øjeblikket, er alvorlige. De skyldes ikke reformen i 1992, men derimod uforudsete omstændigheder, herunder BSE, den russiske økonomis sammenbrud og i visse tilfælde renationaliseringen af fødevaremarkederne. Efter min mening reagerer vi ikke på disse kortsigtede problemer. Mange landmænd vil måske ikke overleve så længe, at de får gavn af de mellemsigtede foranstaltninger i den foreslåede reform, der er genstand for Agenda 2000 og denne forhandling.
<P>
Jeg vil indtrængende opfordre Kommissionen til seriøst og hurtigt at se på disse mere umiddelbare problemer. Uanset prisen er det ikke i Den Europæiske Unions interesse, at de familiebrug, der er centrale for den europæiske landbrugsmodel, bliver marginaliseret. Vi har pligt til at reagere på deres situation. Efter min mening råber de ikke »ulven kommer«. Måske tjener deres problemer den skjulte dagsorden, som forfølges af visse grupper, der ikke har modet til åbent at sige, at familiebrug ikke har nogen fremtid i det nye årtusindes Europa.
<P>
Jeg foreslår i dag, at der afsættes en finansiel reserve inden for landbrugsbudgettet til brug i tilfælde af eventuelle nødsituationer. Mens jobmulighederne uden for landbruget bliver bedre, er jeg bekymret for kontinuiteten på familiebrugene. Jeg føler, at de unge ikke ønsker at få landbruget som erhverv. Hvis vi ignorerer dette, stikker vi hovedet i busken. På et eller andet tidspunkt vil Parlamentet skulle løse det alvorlige problem med de menneskelige ressourcer i landbruget, der er nødvendige for kontinuiteten inden for landbrugssektoren.

<SPEAKER ID=38 LANGUAGE="FR" NAME="Querbes">
Fru formand, hr. formand for Rådet, hr. kommissær, kære kolleger, vi taler alle hver især om nogle helt specielle forhold, og dette ser ud til at føre vores debat ind i en blindgyde.
<P>
Selvom Landbrugsudvalget så tydeligt har forkastet den administrerende Kommissions forslag, har den ikke kunnet udarbejde nogen sammenhængende alternative forslag trods de fremlagte rapporters gode kvalitet. Der er mindst tre årsager til denne situation.
<P>
Den første er unøjagtigheden og usikkerheden i Kommissionens forudsigelser. Det er i dag helt tydeligt, at disse forudsigelser er blevet omvæltet af den finansielle krises følger, undervurderingen af reformens reelle omkostninger og den forudgående accept af de amerikanske krav under genforhandlingerne af WTO-aftalerne. Den anden årsag til denne blindgyde er det finansielle jerngreb, som stabilitetspagten ved euroens iværksættelse har medført. Den tredje grund, som er den vigtigste, er, at man har valgt at basere denne reform på kapitalens afkastningskrav, og dette sker gennem nedsættelse af landbrugspriser, og altså ikke efter producenternes, forbrugernes og samfundets behov.
<P>
Man kan først og fremmest kritisere den administrerende Kommission for, at den har lukket sig inde i den tresidede logiks ensretning bestående af prisnedsættelse, afskaffelse af markedsstyringsinstrumenterne og en reduktion af EU's finansielle støtte. Man kan også kritisere den for at ville påtvinge alle sine idéer, selvom de er upopulære. Det så vi efter topmødet i Wien, hvor formand Santer kaldte stats- og regeringschefernes stillingtagen for ren taktik , og han erklærede at den endelige aftale vil blive bygget op omkring Kommissionens forslag. At tro dette er det samme som at lukke øjnene for den kløft, der er ved at opstå mellem EU's landmænds og befolkningers ønsker om flere job, større indtægter, bedre livskvalitet og Kommissionens ultraliberale holdninger.
<P>
Befolkningerne lider under et stort tab af den aktive befolkning i landbrugssektoren, og dette giver en tiltagende uligevægt mellem producenterne, produktionen, landdistrikterne og tvivl omkring sikkerhed i fødevaresektoren. Hvis disse befolkninger havde muligheden - som vi har det i morgen - for at stemme for et mistillidsvotum til denne politik, ville de gøre det.
<P>
I så fald er det op til Parlamentet og Rådet at udarbejde en alternativ politik. Og vi har midlerne til dette. For det første har vi i Parlamentet tidligere udtalt os to gange om en anden udformning af den fælles landbrugspolitik, der er baseret på beskæftigelse, en velafbalanceret egnsudvikling, fællesskabspræferencen og en forkastelse af samfinansieringen.
<P>
Jeg tror også, at der ved afstemningerne om ændringsforslag til de forskellige rapporter har vist sig at være et flertal for at forkaste denne tilpasning til verdensmarkedspriserne, forsvare landbrugets indtægter og belønne alle landbrugets sociale funktioner. Med hensyn til beskæftigelse, egnsudvikling og miljø ønsker dette flertal at fastsætte et loft over og ændre den offentlige støtte, således at fordelingen bliver mere retfærdig, samt at bevare, men forbedre producentorganisationerne og markedsstyringsinstrumenterne.
<P>
Dette konstruktive og alternative ønske kan komme til udtryk igen under vores forberedelser til parlamentsafstemningen den 28. januar eller ved at sende betænkningen tilbage til udvalget, hvilket ville være et tydeligt tegn til Kommissionen om at udarbejde nye forslag.
<P>
Hvad angår Rådet, har dets formandskab i går og igen i dag bekræftet, at det har gode intentioner: Det vil udvikle et mere konkurrencedygtigt og økologisk landbrug, forsvare landmændenes interesser samt fremme en mere effektiv beskæftigelsespolitik. Men når nu alle disse forslag låses fast af det stramme budgets jerngreb og af nedskæringerne i landbrugsudgifterne, er det så muligt for Rådet at forene de nuværende modsætninger i EU's integrationsproces? Risikerer vi ikke nærmere at forværre den økonomiske og sociale tilbagegang, som truer befolkningen, mens den åbenbare løsning skulle være at øge Unionens finansielle midler via nye ressourcer fra overskud i de finansielle aktiviteter? Dette er nødvendigt nu, så meget mere som landbrugs- og fødevareproduktionen står over for menneskelige og verdensomspændende udfordringer for de næste årtusinder.
<P>
Parlamentet havde i sin betænkning fokuseret på nødvendigheden af at tage de udfordringer op, der gælder det menneskelige område, fødevare-, energi- og miljøområderne samt i forbindelse med vandforsyning og en bæredygtig udvikling. Vi skal med de beslutninger, som vores forsamling træffer den 28. januar, være trofaste over for disse ambitioner.

<SPEAKER ID=39 LANGUAGE="EN" NAME="Hudghton">
Fru formand, Agenda 2000-reformpakken er en stor udfordring for Europas beslutningstagere, og det undervurderer jeg på ingen måde. Behovet for hurtigt at nå til enighed om pakken skal afvejes i forhold til betydningen af, at man kan se, at det er et sæt retfærdige og fornuftige forslag, der vedtages.
<P>
Den fælles landbrugspolitik skal gennemgås og tilpasses i et forsøg på at skabe balance mellem den rigtige støtte til vores fødevareindustri på den ene side og at sikre, at vi får noget for de offentlige midler, vi giver ud, på den anden side. Der skal naturligvis indføres nogle hensigtsmæssige og gennemsigtige systemer for at sikre, at finanskontrollen opfylder de høje standarder, vi har ret til at forvente.
<P>
De forskelligartede forhold rundt om i Den Europæiske Unions landbrugssektorer kræver helt klart hensyntagen i den nye fælles landbrugspolitik, der skal skræddersys til at opfylde sit formål. Min hjemegn i Europa - det nordøstlige Skotland - kaldes undertiden Skotlands spisekammer, fordi den rummer nogle af de bedste eksempler på landbrugsproduktion og fiskeri af høj kvalitet i Europa. Aberdeen Angus-oksekød, korn, får, fjerkræ, bærfrugt og kartofler, for blot at nævne nogle få, fremstilles alt sammen i en industri, der har stor økonomisk betydning for Skotland, idet den har en produktion på GBP 2 milliarder og leverer en tiendedel af alle arbejdspladser i Skotland, direkte eller indirekte.
<P>
Vores landmænd er alle klare over og accepterer behovet for en reform af den fælles landbrugspolitik, men de endelige forslag til betænkning bør afspejle sektorens behov i Skotland, f.eks. ved definitionen af driftsenhedernes størrelse. Skotland befinder sig i øjeblikket i en politisk uheldig situation, idet vores nationale interesser repræsenteres fra London. Jeg håber, at den britiske regering denne gang vil tale det skotske landbrugs sag ved færdiggørelsen af reformpakken, og at kommissæren vil tage højde for alle direkte udmeldinger, som han modtager fra Skotland.
<P>
Vores landmænd og ligeledes vores forbrugere og skatteydere har ret til at forvente, at reformerne i den nye pakke vil medføre en reel forbedring, og at de specifikke ændringer, der vedtages, kan indføres gradvis, således at landmændene kan tilpasse sig yderligere ændringer på en korrekt tilrettelagt vis. De landmænd, jeg kender, er hårdtarbejdende folk, mange inden for små familiebrug, der er bevidste om og fuldt ud accepterer deres ansvar over for forbrugeren, miljøet og økonomien i landdistrikterne.
<P>
Fru formand, hr. kommissær, lad os arbejde i retning af en fælles landbrugspolitik, der vil støtte dem og ikke modarbejde dem yderligere i deres anstrengelser for fortsat at overleve.

<SPEAKER ID=40 LANGUAGE="FR" NAME="des Places">
Fru formand, hr. kommissær, da jeg i september 1997 udarbejdede udtalelserne fra Landbrugsudvalget om Agenda 2000-meddelelsen og samtidig udtalelserne om strukturfondsreformen, særligt mål 2, klargjorde jeg for den fælles landbrugspolitiks finansielle problemer samt for de alvorlige konsekvenser, som Kommissionens første forslag ville få for EU's landmænds indtægter. I mere end et år er disse problemer blevet mere eller mindre skjult både af Kommissionen og af adskillige landbrugsorganisationer, som på daværende tidspunkt ikke forstod situationens alvor.
<P>
I dag hober problemerne sig op fra den delvise afskaffelse af den grønne ecu til faldet i landmændenes indtægter, reduktionen i antallet af landmænd - hvilket i øvrigt er imod egnsudviklingens mål - osv. For at løse denne finansielle ligning taler man i dag ikke længere kun om prisnedsættelsen på landbrugsprodukter, men helt sikkert med lovning på en fuldstændig eller delvis kompensation i form af støtte, som man uden tvivl vil sætte spørgsmål ved i de fremtidige WTO-forhandlinger. Da dette ikke er tilstrækkeligt til at skabe balance i budgettet, opfylde de krav, der stilles ved udvidelsen, eller til at løse andre problemer, er der nogle, der går ind for en samfinansiering af den fælles landbrugspolitik. Dette er en kunstig øgning af EU's budget, hvilket går stik imod Edinburgh-kompromiset og traktatens bestemmelser.
<P>
Som vores kollega Fantuzzi lige har sagt, fortjener alt dette et mistillidsvotum, selvom det ville have været naturligt med en god finansieringsplan, klar og præcis, hvori man havde medregnet udviklingen af udgifterne i løbende og faste priser. Dette havde kunnet klargøre vores debat, og vi ville have undgået denne voldsomme kritik af ordførernes forslag. Den fælles landbrugspolitik er, og dette holder jeg stadig fast ved, den eneste rigtige fællesskabspolitik, og jeg er noget forbavset over at kunne konstatere i dag, at de, der går ind for et føderalt EU, er rede til at ofre den fælles landbrugspolitik til fordel for andre interesser.
<P>
Der er ingen tvivl om, hr. kommissær, at den nuværende fælles landbrugspolitik skal reformeres, og dette viser i øvrigt, at den første udformning ikke har været god eller i hvert fald dårligt tilpasset landbrugets udvikling og samfundets behov. Vi har haft problemer med BSE, og vi vil meget snart få problemer med GMO. Dette medfører forståeligt nok et ønske fra forbrugernes side om sikkerhed i fødevaresektoren.
<P>
Hvis man skulle gennemføre en reform, skulle den uden tvivl gå i denne retning, men Kommissionens forslag - Deres forslag, hr. kommissær - om prisnedsættelse tvinger landmændene til at søge kompensation for dette store tab i deres indtægter andre steder, og dette vil de finde i en stadig forøget produktion med større strukturer, de vil forsøge at mindske råstofomkostningerne, og de vil intensivere deres produktion til skade for de miljømæssige aspekter. Nogle landmænd vil således gøde med slam fra byerne med alle de risici, det vil medføre. Andre vil benytte sig af vækstfremmere og bruge det billigste dyrefoder.
<P>
Og til sidst, fru formand, når man sætter alle disse forslag til reformen af den fælles landbrugspolitik sammen med de andre forslag om dyrs velfærd samt om ansvaret hos producenterne af landbrugsfødevarer, ser vi, at EU's landmænd er fanget som en lus mellem to negle, som kun vil accelerere udflytningen fra vores landarealer. Er det virkelig Deres mål? Er det virkelig vores mål? Jeg tror det ikke. Men i øjeblikket gør vi i hvert fald alt for, at det skal blive sådan.

<SPEAKER ID=41 LANGUAGE="IT" NAME="Moretti">
Fru formand, den fælles landbrugspolitik bygger som bekendt på tre principper, nemlig fællesmarkedet, Fællesskabets præferenceordning og den finansielle solidaritet. Desværre bliver der i dag sat et stadig større spørgsmålstegn ved disse principper. Navnlig princippet om Fællesskabets præferenceordning er udsat for angreb fra de store multinationale fødevareselskaber, der betragter det som en hindring for deres handlinger, som grundlæggende tager sigte på at ødelægge de små og mellemstore landbrugsvirksomheder i Europa.
<P>
Med hensyn til den finansielle solidaritet lader medlemsstaterne til først og fremmest at vurdere, hvilke udgifter og indtægter de hver især får ud af den fælles landbrugspolitiks gennemførelse. Vi er godt klare over, at fællesskabsbudgettet kræver, at vi finder nogle midler til finansieringen af beskæftigelsesmæssige og infrastrukturelle foranstaltninger, men hvis sådanne manøvrer går ud over landbruget, er det efter vores mening et tilbageskridt for Europa inden for en sektor, der er strategisk i forbindelse med den globale konkurrence.
<P>
Jeg anmoder derfor om, at man forklarer mig, hvilke garantier der er for fremtiden for landmændene på Posletten og i Europa, så man beskytter deres indkomst og deres tekniske og menneskelige ressourcer.

<SPEAKER ID=42 LANGUAGE="FR" NAME="Happart">
Fru formand, jeg glæder mig over vores ordføreres indsats. Nu må vi vente og se, hvad De vil gøre, hr. kommissær, på et tidspunkt, hvor Kommissionen er så ilde tilredt. Jeg tror, at den bedste måde, hvorpå vi kan vise vores viljekraft og vores evner til at kunne fungere med det formål at få et bedre og mere menneskeligt samfund, såvel i Europa som i hele verden, er at træffe en politisk afgørelse om vores fremtid og foretage nogle samfundsmæssige valg. Men vi er nødt til at give os selv de fornødne midler. I stedet for at lukke os inde i budgettets bur og føre politik på yderst utilfredsstillende vis, skal vi give os selv de fornødne finansielle midler.
<P>
Den fælles landbrugspolitik har lige fra begyndelsen været motoren i opbyggelsen af først det fælles marked, senere Det Europæiske Fællesskab og nu Den Europæiske Union, mens vi venter på den europæiske stat som det næste. Vi har i dag et stort politisk underskud. EU's beslutningstagere er alt for ofte i USA's sold. USA har påtvunget os sine idéer og drifts- og produktionsmetoder, og dette er sket særligt til skade for vores landmænd - 40 millioner job er gået tabt i landbruget siden 1960 - men også til skade for den kulturelle side af EU's landbrug.
<P>
USA vil efter at have påtvunget os sine asociale bestemmelser gennem GATT nu også påtvinge os deres hormoner og senere deres uhæmmede genmanipulationer. Disse fremgangsmåder, som repræsenterer nogle ekstra dollar til den genetiske ingeniørvirksomhed, men sjældent nogen stigning i landmændenes indtægter, undergraver forbrugernes tillid til de fødevarer, som vi stiller til deres disposition. Der er meget langt fra snakken om kvalitet og så til de foranstaltninger, der træffes for at opnå en sådan kvalitet.
<P>
Med budgetfobien og den dårlige styring af det, man har kaldt kogalskabskrisen, har jeg mistet meget af min tillid til Kommissionen. Dette gælder dels dens evner til at kunne forudsige fremtiden politisk - ikke bare for EU's landmænd - dels dens globale syn på det, som vi med en fælles betegnelse kalder landdistrikterne, deres rolle og fremtid, samt dens syn på Rom-traktatens fællesskabspræference.
<P>
Hr. kommissær, man beder såvel Dem som os om gennem Agenda 2000 at omstrukturere EU's landbrug, hvor 60 % af landmændene er over 50 år gamle. Som De netop har sagt, gør vi, hvad vi kan, men der er ingen, der vil træffe de foranstaltninger, der skal til for at gøre landbrugserhvervet og erhvervene inden for landbrugsstyring og miljø attraktive for de unge. Der er altså intet præcist - ikke en gang et udkast, der er troværdigt 20 år frem - om, hvad man vil gøre for landmændene i slutningen af deres karriere eller for de unge, der eventuelt vil starte.
<P>
Hr. kommissær, jeg vil foreslå, at De, hvis vi giver Dem den nødvendige tid, laver et forsøg i deres administration. Undersøg, hvilke betingelser tjenestemændene ville stille for at skulle forlade administrationen til fordel for at starte en landbrugsbedrift et sted i EU, i Nord- eller Sydeuropa. Jeg er sikker på, at hvis man opfylder de betingelser, som man vil finde i svarene, vil det strømme til med unge, der ønsker at opstarte et landbrugsbedrift.
<P>
I Agenda 2000 beder man os også om at forberede udvidelsen mod øst. Jeg vil her bemærke, at jeg går 100 % ind for udvidelsen mod øst. Men hvis der ikke bliver nogen forøgelser i budgettet, og hvis man ikke vil foretage ændringer i bevillingerne til landbruget og strukturfondene, ender det jo med, at udvidelsen mod øst bliver betalt af Sydeuropa. Det vil altså sige, at det bliver de fattige i syd, der skal betale for de fattige i øst. Dette er uacceptabelt, hr. kommissær.
<P>
Jeg vil gerne slutte af med at sige og at minde Dem om, at vores fælles modstander, i politisk forstand naturligvis, er Rådet. Dette må De huske på, hr. kommissær, når De indtager Deres holdning over for de beslutninger, som Parlamentet har vedtaget.

<SPEAKER ID=43 LANGUAGE="DE" NAME="Böge">
Fru formand, hr. kommissær, hr. formand for Rådet, for os er Agenda 2000 en pakke. Jeg siger bevidst til at begynde med, at det i sidste ende er resultaterne, der tæller, og ikke blot, om tidsplanen er blevet overholdt. Efter min mening går Kommissionens forslag på landbrugsområdet for vidt. Jeg mener, at afstemningerne i Udvalget om Landbrug og Udvikling af Landdistrikter tydeligt har vist, at der ikke vil være flertal for Kommissionens forslag her i Europa-Parlamentet, sådan som de ser ud i dag.
<P>
Lad os dog vende blikket mod USA. Her kan vi konstatere, at landets landbrugslov allerede til dels bliver diskuteret igen to år efter ikrafttrædelsen. Lad os nu ikke begå den strategiske fejl, at vi allerede i dag så at sige ønsker at forhandle dele af den forhandlingsmasse væk, som vi får brug for til den kommende WTO-runde. Jeg vil gerne understrege, hr. kommissær Fischler, at de, der handler sådan, aldrig har handlet med kvæg.
<P>
Hr. formand for Rådet, lad os i fællesskab sige til den tyske og europæiske offentlighed, at vi har overhovedet ingen problemer - forbundet med de nødvendige tilpasninger på begge sider - med at integrere tiltrædelseskandidaternes landbrug fuldstændigt inden år 2004, hvis det indre markeds grundlæggende frihedsrettigheder - den frie bevægelighed for personer, kapital, tjenesteydelser og varer - samtidig er realiseret, således at der langt om længe også kan føres en fair debat om andre problemer og sten, vi kan snuble over, end landbrugspolitikken.
<P>
Jeg vil gerne vedrørende finansieringen sige, at spørgsmålet om rimelige bidrag og et afbalanceret budget på indtægts- og udgiftssiden selvfølgelig skal diskuteres som led i Agenda 2000. Også spørgsmålet om samfinansiering hører til i denne forhandlingspakke. Parlamentet vil udtale sig endeligt herom til februar. Jeg må selvfølgelig også tilstå, hr. formand for Rådet, at spørgsmålet om samfinansiering diskuteres så kontroversielt og indgående hos de tyske landmænd, fordi de med hensyn til nogle delstaters gennemførelse af ledsageforanstaltningerne og forsigtige samfinansiering kunne forestille sig store problemer, hvis man fulgte denne tanke. De ved, at heller ikke Niedersachsen ligefrem har stået på toptilisten over gennemførelse af ledsageforanstaltningerne i Tyskland.
<P>
Nu har vi jo alle hver vores eksperter. Hr. kommissær Fischler, jeg vil gerne understrege, at de eksperter, som Kommissionen senest har anmodet om hjælp, og som De jo udtrykkeligt har benævnt vidner for Kommissionens forslag, har udarbejdet ekspertudtalelser, hvis modelteorier er baseret på et meget forvovent grundlag. For når det bliver sagt, at forbrugerne får gavn af prisnedsættelsen, at arbejdsmarkedets parter vil tage hensyn til denne prisnedsættelse, og at det får en tilsvarende indvirkning på priserne, skulle priserne på svinekød have været betydeligt lavere i de seneste måneder.
<P>
Når vi diskuterer og taler om beskæftigelsespolitikken under dette formandskab, bør vi heller ikke glemme, at disse eksperter gik ud fra en betydelig nedgang i antallet af beskæftigede inden for landbruget, hvis disse forslag går igennem. Det er også grunden til, at de skal ændres grundlæggende.

<SPEAKER ID=44 NAME="Kofoed">
Fru formand, der er jo stor enighed i Parlamentet om, at vi skal have en landbrugsreform. Spørgsmålet er, om vi kan blive enige om en reform, der har den rigtige balance, således at det ikke bliver landbrugssektoren, der kommer til at bære den største byrde, men således at byrden i forbindelse med den reform, der skal finde sted af hensyn til udvidelsen og af hensyn til WTO-forhandlingerne, bliver ligeligt fordelt.
<P>
Jeg har et par bemærkninger. For det første har jeg en bemærkning vedrørende Fantuzzis betænkning om kornet. Jeg synes, at den nedsættelse af kornprisen, som Kommissionen foreslår, er for høj, fordi der ikke gives en tilstrækkelig stor kompensation. Jeg vil gerne gøre både rådsformanden og kommissæren opmærksom på, at kornet er det vigtigste element i styringen af landbrugsproduktionen. Hvis vi har en lav kornpris, så giver det sig udslag i en for stor produktion af animalske produkter i form af oksekød, svinekød, æg og fjerkræ, for landmændene skal have kompensation, og alle vil udnytte den lave kornpris. Jeg mener altså, at kornprisen er sat for lavt, og at Kommissionen ikke er tilstrækkelig interesseret i at anvende set aside . Set aside -ordningen er det bedste værktøj til at regulere kornproduktionen. Det har USA vist i mange år. Hvis kornproduktionen er for høj, så lægger man jord på lager. Det er billigere end at lægge korn på lager.
<P>
Til sidst, hr. kommissær, en bemærkning om det regnestykke, der viser, at man sparer EUR 3-4 milliarder på budgettet, og at konsumenterne sparer 10-15 milliarder. Det vil sige, at landbruget kommer til at overføre EUR 15 milliarder til forbrugerne, og at landbruget taber på reformen, for man kan ikke få kompensation via markedet, og det er jo heller ikke nogen løsning at forsyne markedet med grønne produkter. Jeg synes, at der mangler meget, inden vi kan nå til enighed om en landbrugsreform, men jeg håber, at det kan lykkes. Jeg er enig i, at det skal ske inden marts måned. Vi vil gøre vores bedste.

<SPEAKER ID=45 LANGUAGE="FR" NAME="Poisson">
Fru formand, hr. kommissær, hr. minister, 1999 bliver et afgørende år for EU's fremtidige landbrug. På rådsmødet i Wien i december sidste år var der stadig mange uoverensstemmelser. Visse medlemsstater ønskede at reducere deres bidrag til Den Europæiske Unions budget, og dette ville for alvor sætte spørgsmålstegn ved den finansielle solidaritet mellem medlemsstaterne samt ved EU som en enhed.
<P>
Jeg vil gerne understrege, og jeg insisterer på dette faktum, nemlig at landbruget er den eneste sektor med en fælles politik, og EU's integrationsproces har hvilet på denne de sidste fire årtier. I Agenda 2000 har Kommissionen foreslået os en nedsættelse af prisstøtten, en forhøjelse af den direkte støtte til producenterne, en samfinansiering af alle medlemsstaterne osv., men den forbliver fortvivlende stille i forbindelse med værdiforøgelsen af nonfoodlandbrugsprodukter, og dette beklager jeg dybt.
<P>
Jeg er inderligt overbevist om, at Den Europæiske Union bør have en udviklingsstrategi for nonfoodlandbrugsprodukter, samt at Kommissionen bør inkludere et særligt kapitel om disse produktioner i reformen af den fælles landbrugspolitik. Produktionen af nonfoodlandbrugsprodukter kan nemlig opfylde mange af såvel landbrugets som af landdistriktsudviklingens behov: styring af fødevareproduktionen, af den økonomiske spredning, beskæftigelsen, bevarelsen af landligheden på det erhvervsmæssige område, nye materialer, der kan genbruges, og endelig den almene interesse for at beskytte biosfæren. Disse produktioner bidrager på en meget positiv måde til definitionen af en særlig model for vores landbrug.
<P>
Derfor har jeg i UPE-gruppens navn fremlagt tre ændringsforslag, der går i denne retning, inden for rammerne af Graefe zu Baringdorf-betænkningen.

<SPEAKER ID=46 LANGUAGE="PT" NAME="Novo">
Fru formand, hr. kommissær, ærede medlemmer, Kommissionens forslag til en reform af den fælles landbrugspolitik er ikke andet end et forsøg på at følge op på reformen i 1992, hvis diskriminerende virkninger for visse landmænd, regioner og produktioner er velkendte, og hvis konsekvenser i det land, som jeg kommer fra - nedgang i antal bedrifter og i beskæftigelsen, nedlægninger og ørkendannelse i landdistrikterne og fattiggørelse af familiebruget - er blevet tydelige i de senere år.
<P>
Forslagene må derfor ændres gennem en drastisk ændring af retningslinjerne. Der må ske en drastisk nedskæring af støtten til de store landmænd og bedrifter, støtten til familiebruget og de små og mellemstore bedrifter må øges betragteligt gennem en ægte og reel graduering. På den anden side skal der afsættes tilstrækkelige midler til at finansiere en politik, der er fælles, og som vil integrere nye lande ved at bekæmpe prisnedsættelse og de amerikanske krav under den kommende forhandlingsrunde i WTO. Endelig skal det bekræftes hér i dag, at det seneste forslag til medfinansiering, det vil sige det seneste forslag til renationalisering af udgifterne - men altså kun udgifterne - ved den fælles landbrugspolitik, ikke er acceptabelt hverken ud fra et solidaritetssynspunkt eller ud fra traktaterne. Den nylige forkastelse af et forslag til forordning i Europa-Parlamentets Landbrugsudvalg er et signal, og det bør Kommissionen og ikke mindst, synes jeg, Rådet tage hensyn til.

<SPEAKER ID=47 LANGUAGE="DE" NAME="Raschhofer">
Fru formand, en af målsætningerne med den fælles landbrugspolitik er at nedbringe støttepriserne med henblik på en tilpasning til verdensmarkedets niveau for at opfylde de internationale aftaler. Udligningsbetalingerne til landmændene dækker dog ikke de indkomsttab, der opstår herved, og dermed truer de landmandsstanden. Kommissionens forslag er orienteret efter verdensmarkedet. Den europæiske landbrugsstruktur er dog mangfoldig og har en mindre struktur end f.eks. i USA. Det er altså svært at foretage en direkte sammenligning.
<P>
Selv amerikanske eksperter advarede imod, at de globale landbrugsmarkeder var i fare for at lide samme skæbne som de amerikanske farmere ved en fuldstændig liberalisering, nemlig at lide et tab i indtægten på 16 %, og gik ind for markedsstabiliserende foranstaltninger. Elementer til styring af mængder skal fortsat være en del af markedsordningerne. Vi har brug for landmænd, der opretholder den økologiske balance og passer på landskabet.
<P>
Udligningsbetalinger, der er forbundet med miljøkrav, er gode og vigtige, men de skal finde sted på basis af fælles europæiske miljøstandarder for at være retfærdige. Denne reformpakke ville bevirke, at flere landmænd ville uddø. Det er ikke acceptabelt i den nuværende form.

<SPEAKER ID=48 NAME="Formanden">
Mange tak, fru Raschhofer.
<P>
Mødet udsættes og genoptages i eftermiddag kl. 15.00.

<CHAPTER ID=4>
Afstemning
<SPEAKER ID=49 NAME="Monfils">
Hr. formand, traktatens tekst er klar. Vi har givet udtryk for vores intentioner om at forkaste Rådets fælles holdning. Rådet må nu samle forligsudvalget og se, i hvilken grad det er muligt at blive enige om ændringer. Kan dette ikke lade sig gøre, hvis Rådet nægter, er der mulighed for, at Kulturudvalget efter forudgående debat fremsætter et forslag om forkastelse af den fælles holdning. Men vi håber stadig på i sidste ende at kunne få en sådan kontakt med Rådet, at vi i fællesskab kan udarbejde nogle ændringsforslag, der kan gøre det muligt for Rådet og Parlamentet at finde frem til en løsning. Denne skal dels respektere Parlamentets fortrinsret, dels garantere en kulturel kvalitet i de byer, der er valgt fra 2005 og fremefter.

<SPEAKER ID=50 NAME="Formanden">
Tak til ordføreren, hr. Monfils, for hans oplysninger. Vi vil afvente Rådets reaktion og tage stilling på grundlag af denne.

<SPEAKER ID=51 NAME="Ullmann">
Hr. formand, De har jo gennemført afstemningen i et hæsblæsende tempo, hvilket jeg glæder mig meget over. Jeg fik dog ikke lejlighed til at få ordet. Jeg vil gerne gøre Europa-Parlamentet opmærksom på, at der er en inkompatibilitet i ændringsforslag 18 til artikel 5 i den tyske oversættelse, der skal ændres redaktionelt. Ét sted står der »medlemslandene sørger for«, i anden del står der »sikrer«. Det er der dog stor juridisk forskel på. Der menes »sikrer«.

<SPEAKER ID=52 NAME="Formanden">
Det kan vi sagtens undersøge, hr. Ullmann. Den sproglige ukorrekthed kan vi rette. I hvert fald har medlemmerne vedtaget Deres betænkning med stort flertal, og det var det, jeg lykønskede Dem med.

<SPEAKER ID=53 LANGUAGE="FR" NAME="Sainjon">
Hr. formand, jeg vil gerne give to nærmere oplysninger i forbindelse med denne betænkning. For det første skal man i afsnit 2 i beslutningen tage i betragtning, at Portugal har ratificeret ILO's konvention 138, hvilket jeg udtrykker stor tilfredshed med. Referencen til Portugal skal derfor slettes i afsnit 2. Den anden oplysning er følgende: Jeg støtter Kittelmanns ændringsforslag 9 som erstatning for afsnit 19.

<SPEAKER ID=54 NAME="Formanden">
Tak for Deres oplysninger, hr. Sainjon. Det første punkt er der naturligvis ikke tvivl om. Der er tale om en teknisk rettelse af en konkret oplysning, og jeg behøver derfor ikke Parlamentets godkendelse. Hvad det andet punkt angår, har jeg taget det til efterretning.

<SPEAKER ID=55 LANGUAGE="PT" NAME="Barros Moura">
Hr. formand, med stor glæde bemærker jeg hr. Sainjons erklæring om, at den - forkerte - omtale af Portugal i beslutningsforslagets punkt 2 skal fjernes. Men hvad er så - det er det spørgsmål, som jeg retter til Præsidiet - den teknik, som vi skal bruge for at få fjernet denne omtale? Skal ordføreren foretage rettelsen, eller skal vi gennem en særskilt afstemning for at få de to første to linjer i punkt 2 fjernet?

<SPEAKER ID=56 NAME="Formanden">
Hr. Barros Moura, jeg sagde netop, at vi ikke behøver en afstemning, da der er tale om en teknisk rettelse af en konkret oplysning, og derfor medfører ordførerens bemærkning, at henvisningen til Portugal slettes uden yderligere procedure.
<P>
Ændringsforslag 9

<SPEAKER ID=57 LANGUAGE="DE" NAME="Mann, Erika">
Hr. formand, jeg kunne godt tænke mig at få at vide af hr. Sainjon, hvordan han påtænker at anvende stk. 21, når han støtter ændringsforslag 9 fra PPE.

<SPEAKER ID=58 LANGUAGE="FR" NAME="Sainjon">
Som jeg allerede har nævnt, kære kollega Mann, støtter jeg Kittelmanns ændringsforslag 9 som erstatning for afsnit 19, såfremt resten af beslutningen, afsnit 20, 21 og 22, ikke ændres.

<SPEAKER ID=59 LANGUAGE="DE" NAME="Schwaiger">
Hr. formand, jeg kan bekræfte, at tilslutningen til Kittelmanns forslag for os betyder tilslutning til 20, 21 og 22. Jeg vil gerne tilføje, at frivilligheden i code de conduite dog er et afgørende punkt. Det skal vi også have i vores tekst. Først da kan vi give vores fulde tilslutning.

<SPEAKER ID=60 LANGUAGE="NL" NAME="Plooij-van Gorsel">
Hr. formand, jeg vil gerne trække Den Liberale Gruppes ændringsforslag til punkt 19 tilbage til fordel for ændringsforslag 9 af PPE-gruppen, forudsat at der tilføjes to ord, nemlig efter erhvervsmuligheder »for drenge og piger«. Jeg har drøftet dette med PPE-gruppen. Derfor anmoder jeg om Deres tilladelse. Vi trækker ændringsforslag 4 tilbage til fordel for ændringsforslag 9 med tilføjelse af »for drenge og piger« til ændringsforslag 9.
<P>
Forslaget til beslutning vedtoges

<SPEAKER ID=61 NAME="Andersson, Hulthén og Sandberg-Fries">
Vi synes, at der er gode grunde til nøje at overveje konklusionerne i udvalgets forslag om at forkaste Rådets fælles holdning. Vi mener, at kulturhovedstadsprojektet er et vigtigt fællesskabsprojekt. Af hensyn til kulturhovedstadsprojektets fremtid er det vigtigt, at der findes velfungerende og retfærdige udvælgelses- og fordelingskriterier for byerne for de kommende år.
<P>
Vi mener, at der er afgørende mangler i Rådets kompromisforslag om et automatisk rotationssystem med svækkede juridiske procedurer. Dels betyder forslaget, at der lægges vægt på nationer og ikke på det, som projektet handler om, nemlig byer, og dels er Rådets fremgangsmåde over for Europa-Parlamentet utilfredsstillende. I denne henseende er udvalgets kritik korrekt på linje med tidligere beslutninger. Vi vil imidlertid på den anden side fremhæve behovet for, at medlemslandene når frem til en løsning, der er acceptabel for alle medlemslande. På denne måde undgår man kommende konflikter om fordeling og udpegning af byerne.
<P>
Endvidere har Rådets forslag den fordel, at det giver forudsigelighed, hvilket kan medvirke til at lette planlægningen og opfølgningen for de udvalgte byer. Vores konklusioner i dette spørgsmål bygger på vores vurdering af, hvordan et eventuelt kommende forlig på området dels kan medvirke en bedre håndtering af kandidaturer til kulturhovedstadsprojektet og dels kan gøre det muligt at finde en acceptabel løsning på spørgsmålet, så man undgår kommende konflikter.

<SPEAKER ID=62 NAME="Palm, Theorin og Wibe">
Vi har valgt ikke at støtte denne betænkning. Kulturhovedstadsprojektet er et af de mest fremgangsrige fællesskabsprojekter. Hvis medlemsstaterne også fremover skal tillægge projektet samme vægt, er det vigtigt at eliminere alle tilløb til uenighed i forbindelse med valg af byer. Det er vigtigt med en retfærdig fordeling.
<P>
Rådets kompromisforslag om et automatisk rotationssystem, hvor rækkefølgen følger samme ordning som formandskabet, samtidig med at der hvert år også udvælges en by i et tredjeland, er måske ikke den bedste løsning, men det er et forslag, som samtlige medlemslande støttede efter megen snak frem og tilbage.
<P>
Den negative kritik af kulturhovedstadsprojektet har primært handlet om behovet for en langsigtet planlægning samt manglen på længerevarende resultater. Ved at gennemføre et automatisk rotationssystem giver man landene og byerne gode muligheder for at forberede dette projekt og fortsætte med kommende projekter, som det kan munde ud i.
<P>
Indstilling ved andenbehandling af Pollack (A4-0483/98)

<SPEAKER ID=63 LANGUAGE="FI" NAME="Hautala">
Hr. formand, jeg vil gerne pointere betydningen af fru Pollacks betænkning. Den er en del af bestræbelserne på at forbedre luftkvaliteten overalt i Den Europæiske Union. Jeg anser det for meget vigtigt, at Parlamentet stadigvæk kræver bindende grænseværdier for f.eks. partikelemissionerne. De nyeste forskningsdata viser, hvor farlige partikelemissionerne er, så spørgsmålet er alvorligt og vedrører alle medborgeres helbred. Jeg håber, at Ministerrådet ser med alvor på Parlamentets holdning.
<P>
Betænkning af Ullmann (A4-0507/98)

<SPEAKER ID=64 NAME="Rovsing">
Vigtigheden af EU-lovgivning på dette område understregede Parlamentet den 17. juni 1998 i en beslutning, hvori man gjorde gældende, at det er nødvendigt at skabe en retlig ramme på europæisk plan for at sikre gensidig tillid til digitale signaturer og for at fremme udviklingen af en række certificeringsordninger, der kan anvendes på forskellige områder, navnlig elektronisk handel og elektronisk kommunikation mellem offentlige organer og borgere. Kommissionens forslag til direktiv om en fælles ramme for elektroniske signaturer er et positivt tiltag og et stort skridt i den rigtige retning. Jeg håber imidlertid, at de mange relevante ændringsforslag fra udvalget, som har til formål at præcisere direktivteksten, vil blive tilgodeset under den videre behandling.
<P>
Betænkning af Elchlepp (A4-0437/98)

<SPEAKER ID=65 NAME="Lindholm">
Det er glædeligt, at forhandlingerne med ansøgerlandene skrider frem, og at der indgås aftaler på det ene område efter det andet. Hvad angår konkurrencepolitikken, stiller det store, men forhåbentlig ikke alt for store krav til landene.
<P>
Ansøgerlandene forventes på ca. 10 år at kunne omstille sig fra diktatur og sovjetisk planøkonomi til demokrati og markedsøkonomi. Dertil kommer tilpasningen til EU og EU-retten. Trods den tilsyneladende næste umulige opgave er de fleste lande, ikke mindst de baltiske lande, på kort tid nået længere end forventet.
<P>
Der hviler imidlertid et enormt politisk og økonomisk pres på landene. Hvis målet skal nås, er det derfor nødvendigt med stor fleksibilitet og tilpasningsevne fra Unionens side kombineret med en betydelig økonomisk støtte.
<P>
Hvad angår de baltiske lande, har vi, De Grønne, fra starten krævet, at tiltrædelsesforhandlingerne skulle foregå samtidig med alle tre lande. Grunden hertil er et ønske om ikke at sætte en harmonisk, politisk og økonomisk udvikling i området på spil. Vi beklager dybt, at Kommissionen har valgt en anden strategi, som gør det svært at nå målsætningen.
<P>
Betænkning af Seppänen (A4-0443/98)

<SPEAKER ID=66 LANGUAGE="DE" NAME="Posselt">
Hr. formand, jeg går selvfølgelig ind for aftalen med Letland og for landets hurtigst mulige inddragelse i og tiltrædelse af Den Europæiske Union. Jeg må dog sige, at jeg trods tilslutningen til Seppänen-betænkningen har store problemer med hans begrundelse, for den gengiver som i original form, hvad russiske nationalister repræsenterer på dette punkt. Han betegner Letlands eventuelle NATO-medlemskab som en fare og henviser til den russiske mindretalsproblematik. Han nævner dog ikke, at denne mindretalsproblematik er følgen af en folkeretsmodstridende besættelse af Letland igennem årtier med en systematisk bosættelsespolitik, og at der altså så at sige har fundet en bosættelse af landet sted med brud på folkeretten under besættelsen. Nu forsøger man at instrumentalisere dette problem, som man selvfølgelig skal løse med sund fornuft - det betvivler vi jo ikke - for eventuelt at sætte spørgsmålstegn ved Letlands selvstændighed.
<P>
Derfor mener jeg, at et NATO-medlemskab fra Letlands side ikke vil forværre dette problem, men derimod mindske det. For hvis Letland ved, at dets frihed og uafhængighed ikke længere er truet, vil det også omgås mindretalsproblemerne mindre forkrampet.
<P>
Betænkning af Porto (A4-0445/98)

<SPEAKER ID=67 NAME="Kreissl-Dörfler">
Denne aftale har nu ligget på vores skriveborde i mere end to år. For med god grund besluttede Udvalget om Udenrigs-, Sikkerheds- og Forsvarsanliggender i april 1997, at man slet ikke ville give sin tilslutning.
<P>
Korea har ganske vist været medlem af OECD siden 1996. De tilsvarende forpligtelser med hensyn til arbejdslovgivningen var dog ikke opfyldt. De største fagforeninger er stadig ikke tilladt, hire and fire er normen, og situationen på arbejdspladserne er uacceptabel.
<P>
Slemme udvækster af diktatoriske regimer som National Security Law og dermed en hærskare af politiske fanger står i modsætning til vores opfattelse af en retsstat. Grundlæggende demokratiske rettigheder bliver stadig trådt under fode. Da aftalens artikel 1 består af en demokrati- og menneskerettighedsklausul, ville aftalen, så snart den er trådt i kraft, igen skulle udsættes.
<P>
Dødsstraffen findes stadig osv.
<P>
Der blev knyttet store forhåbninger til regeringsskiftet. Også den finansielle krise i Asien har ændret panoramaet. Der er dog ingenting, eller næsten ingenting, sket for dem, der har været hårdt plaget igennem lang tid. Alligevel ønsker industrien, forretningsfolkene og bestemte kræfter i Kommissionen nu grønt lys for bilateral handel. De henviser til den forskudte handelsbalance, store markedschancer, liberaliseringer og hele pakken af foranstaltninger, som Den Internationale Valutafond har gjort til en betingelse for at yde finansiel hjælp. Menneske- og arbejdsrettighederne er derimod forsvundet ud af jasigernes diskurs.
<P>
Alle erfaringer siger dog, at man ikke kan satse på en simpel trickle down -effekt, når det drejer sig om menneskerettigheder. Der har allerede været for mange diktaturer, hvis økonomiske vidnesbyrd var glimrende, mens mennesker led nød og forsvandt.
<P>
Vi i Parlamentet ville give et vigtigt pressionsmiddel fra os, hvis vi nu giver vores samtykke. For bagefter har vi ikke længere nogen som helst mulighed for at gribe ind. I forbindelse med demokrati- og menneskerettighedsklausulen har Parlamentet ikke noget at skulle have sagt.
<P>
Debatten i går aftes bestyrkede De Grønnes opfattelse af, at vi ikke vil give vores tilslutning til aftalen. Sir Leon Brittan forsikrede os for, at han vil gøre alt, hvad der efter hans diplomatiske vurdering er muligt for at kæmpe for en forbedring af tilstandene i Korea. Desværre ved vi, at euroen her står ham langt nærmere end menneskenes sociale vel. Og hans nægtelse af at fremlægge Europa-Parlamentet en årsberetning om situationen i Korea betyder ikke andet, end at vi aldrig får en udtalelse fra Kommissionen i hånden. Hans tilbud om at give Parlamentet mundtlige oplysninger lyder godt nok lovende, men han undgår dermed enhver seriøs mulighed for at forpligte sig.
<P>
Et godt forhold til Korea og indbyggernes vel ligger os meget på sinde. Netop derfor er tiden endnu ikke moden til denne aftale.
<P>
Betænkning af Brok (A4-0488/98)

<SPEAKER ID=68 LANGUAGE="DE" NAME="Posselt">
Hr. formand, jeg undlod at stemme ved Brok-betænkningen, ikke fordi jeg ikke kan tilslutte mig de fleste af hans forslag, for dem kan jeg selvfølgelig tilslutte mig! Jeg er netop i denne uge mere resolut end nogensinde gået ind for en parlamentarisering af vores Kommission. Vi skal sørge for, at Parlamentet ikke længere befinder sig i Kommissionens babylonske fangenskab, men at et stærkt Parlament derimod kontrollerer Kommissionen - som selvfølgelig også skal være stærk, men støttet af Parlamentet. Vi oplever jo katastrofen i denne uge, som skyldes, at det hidtil ikke har været tilfældet. Jeg går ind for de strengeste foranstaltninger i den nuværende krise, eventuelt også et mistillidsvotum. Jeg vil dog gerne sige, at der er noget, jeg ikke er enig i. Det er forslaget om at gå i valgkamp med en kandidat til posten som formand for Kommissionen. Jeg havde måske accepteret det i Socialdemokraternes svækkede formulering, men ikke i dén, der nu er blevet godkendt, fordi jeg ikke mener, at en sådan valgkamp passer til en struktur bestående af mange befolkninger såsom EU. Sådanne problemer kan også let skabe nationale problemer eller nationalitetsproblemer. Jeg mener, at Kommissionen skal vokse ud af Parlamentet på samme måde som formanden for Kommissionen, men jeg tror ikke på en sådan valgkamp om formandsposten på EU-plan.

<SPEAKER ID=69 NAME="Andersson, Hulthén, Lööw og Sandberg-Fries">
Betænkningen er meget relevant for ændringerne i Amsterdam-traktaten vedrørende godkendelse af Kommissionens formand. Vi kan imidlertid ikke fuldt ud tilslutte os indholdet af punkt I.2, I.3 og I.4, da vi finder kravene i disse punkter for vidtrækkende og snævert formuleret.
<P>
Vi støtter i stedet Den Socialdemokratiske Gruppes ændringsforslag på de pågældende områder, da de efter vores mening giver medlemsstaterne et nødvendigt større spillerum til at træffe egne politiske afgørelser, da de begrænser sig til at sige, at det fremover kunne være interessant, hvis de politiske bevægelser indstiller personer til formandsposten i Kommissionen.
<P>
Ændringsforslag 2 er ligeledes begrænsende ved at hævde, at det vil være klogt af medlemsstaternes regeringer at tage hensyn til resultatet af valget til Europa-Parlamentet, når de indstiller en person til posten som formand for Kommissionen. I ændringsforslaget står der også, at man i Europa-Parlamentet snarest muligt skal stemme om medlemsstaternes kandidat.
<P>
Vi kan heller ikke stemme ja til indholdet i punkt II.1, da vi ser det som en alt for vidtgående præcisering af antallet af kommissionsmedlemmer, der skal vælges blandt de siddende medlemmer af Europa-Parlamentet. Vi støtter i stedet Den Socialdemokratiske Gruppes ændringsforslag på dette område, ifølge hvilket man bør fortsætte med at videreudvikle den hidtidige vellykkede praksis med at vælge nogle af Kommissionens medlemmer fra Europa-Parlamentet.
<P>
Vi kan heller ikke helt gå ind for ordlyden i punkt IV 3, da vi mener, at tidspunktet for en hensigtserklæring fra den indstillede kandidat er alt for præcist formuleret. Vi støtter i stedet Den Socialdemokratiske Gruppes ændringsforslag på dette punkt, ifølge hvilket den person, der indstilles til formand for Kommissionen så vidt mulig skal afgive en hensigtserklæring efterfulgt af en forhandling i mødeperioden i juli 1999.

<SPEAKER ID=70 NAME="Barros Moura">
Det er en nødvendig debat, fordi Amsterdam-traktaten dels har styrket Europa-Parlamentet ved indsættelsen af formanden (dets stemme er blevet bindende), dels har styrket den indstillede formands beføjelser ved valget af kommissærer (ved aftale mellem ham og landenes regeringer) i fastlæggelsen af Kommissionens program og i samordningen og den politiske ledelse af kommissærkollegiet, når Kommissionen er udnævnt. Det er derfor nødvendigt at styrke både Kommissionens og dens formands demokratiske legitimitet og politiske ansvar. Det er det væsentligste formål med det forslag, som Jacques Delors er fremkommet med, og som bl.a. Mário Soares og Felipe González har tilsluttet sig, om at organisere valgkampagnen op til valget til Europa-Parlamentet omkring ikke blot et politisk program, men også omkring udvælgelsen af formanden for Kommissionen, således at de europæiske politiske partier offentligt præsenterer vælgerne for deres kandidat til denne post.
<P>
Den første positive konsekvens vil være, at kampagnen bliver mere personlig , at institutionerne derfor bliver mere synlige, og at borgerne får en mere rationel forståelse af og en større følelsesmæssig tilknytning til Den Europæiske Union og dennes målsætninger og politik. Den Europæiske Union vil helt sikkert få større prestige, nærhed til borgerne og demokratisk ansvarlighed.
<P>
Broks betænkning kommer disse målsætninger i møde, selvom realpolitikken - der kræver, at premierministrene stadig skal have ret til gennem indbyrdes forhandling at udvælge den person, som skal foreslås Europa-Parlamentet - har gjort betænkningens forslag mindre klare, fordi der skulle nås et på én gang altfavnende og intetsigende kompromis ...
<P>
I alle tilfælde består dog det forslag, og jeg er glad for, at det skyldes et ændringsforslag, som jeg har fremsat, at Det Europæiske Råd udvælger den person, der skal foreslås, på baggrund af valgresultaterne . Det er derfor ikke acceptabelt, at den tyske regering ønsker at påbegynde kommissionsformandens udvælgelsesprocedure på Det Europæiske Råd i Köln den 3. juni, altså før valget til Europa-Parlamentet!
<P>
Den foreslåede metode forhindrer ikke, at der sker en uundværlig inddragning af andre relevante og proeuropæiske politiske kræfter i Kommissionen via kommissærer på vigtige poster. Frem for alt kommer den ikke i konflikt med den mellemstatslige natur, der i en original syntese med den overstatslige karakter, stadig kendetegner EU og dens institutioner. Men den metode er den eneste måde til at få indstillingen og den kommende udnævnelse af Kommissionen til at svare til en reel aftale (bestemt i Amsterdam-traktaten) mellem Rådet og Parlamentet, valgt direkte af borgerne. Parlamentet vil helt sikkert få større legitimitet (fordi der bliver større valgdeltagelse) og større ansvarlighed.
<P>
Formanden for Kommissionen vil få øget autoritet over for kommissærerne og de nationale regeringer, hvilket er den nødvendige forudsætning for, at Kommissionen kan være det uafhængige organ, som ifølge traktaterne skal give Den Europæiske Union politisk fremdrift og definere Fællesskabets interesser, og ikke blot et administrativt sekretariat for Rådet, der let lader sig dominere af de store medlemsstater. Det er klart, at systemet vil indebære en ønskelig styrkelse af den politiske ansvarlighed hos Kommissionen og hos dens kommissærer, når de individuelt skal træde frem foran Parlamentet.
<P>
Erfaringen med Santer-kommissionens udnævnelse og indsats og de omstændigheder, der har afstedkommet dette mistillidsvotum, viser, at realpolitik i dette tilfælde ikke fører til tilfredsstillende løsninger hverken for EU og dens prestige, for medlemsstaterne og deres borgere eller for Europa-Parlamentet og den uerstattelige funktion, som dette har for opbygningen af et europæisk demokrati!

<SPEAKER ID=71 NAME="Bébéar">
Siden mit mandat som parlamentsmedlem begyndte, har jeg mødt mange EU-borgere, der beklagede mangelen på en demokratisk dialog inden for EU's institutioner og især i Europa-Kommissionen. Det, der oftest klages over, er, at Kommissionen ikke har noget direkte demokratisk grundlag, og at den er opstået efter mere eller mindre hemmelige forhandlinger, der forener balancer, der er ukendte for størstedelen af vores vælgere.
<P>
Processen frem mod enhedsvalutaen er ved at bevise, hvad den er værd, udvidelsen skrider frem ifølge sine egne bestemmelser, og Parlamentet vil om seks måneder være fornyet. Derfor vil det være en vældig god idé for demokratiet i EU at engagere sig helt klart i en bred proces for reformer i Kommissionen. For at tilfredsstille omkring 370 millioner EU-borgere er det på tide seriøst at overveje at præsentere kandidater til Kommissionens formandskab inden valget til Europa-Parlamentet i juni for at give dem mulighed for at fremlægge et reelt politisk program og at omgive denne person udvalgt mellem kommissærer, der er valgt blandt de folkevalgte i Europa-Parlamentet.
<P>
Amsterdam-traktatens artikel 214 giver Europa-Parlamentet nye forrettigheder og fastsætter varigheden af Kommissionens mandat til det samme som Europa-Parlamentets. Det er således let i dag at forene denne mulighed med skæringspunktet i juni 1999, og fordelen er dobbelt. Vi skaber mere liv i valgkampagnen ved at indføre et nyt tema - EU's politik i de næste fem år - og vi installerer en Kommission, der er mere uafhængig, og som er bedre tilpasset fællesskabsretten, hvad angår den politiske ligevægt.
<P>
Et EU, der er mere mærkbart og tættere på borgerne, har aldrig været mere realistisk og muligt at gennemføre, takket være Brok-betænkningen. Jeg godkender altså bestemmelserne i denne og ønsker her ved årets begyndelse, at langt de fleste af os vil gå ad denne vej, som et flertal af EU's borgere ønsker det.

<SPEAKER ID=72 NAME="Berthu">
De store føderalistiske manøvrer for en gang for alle at forvandle EU-Kommissionen til EU's regering udfoldes på ny for fuld kraft.
<P>
Allerede i oktober sidste år glædede Europa-Parlamentets formand sig her i denne sal over den nye rolle, som var tildelt Kommissionen gennem Maastricht- og Amsterdam-traktaterne, hvilket ifølge ham opfordrede denne til at udøve en politisk, lovgivningsmæssig og budgetmæssig styring. I dag er det vores forsamlings Udvalg om Institutionelle Spørgsmål, der formidler budskabet via Brok-betænkningen, i et forsøg på at gøre de nye bestemmelser i Amsterdam-traktaten til katalysatorer for grundlæggende ændringer i Fællesskabets interinstitutionelle relationer.
<P>
Disse nye bestemmelser i Amsterdam-traktaten er med vilje meget dunkle, ifølge den gode gamle føderalistiske fremgangsmåde. I hvert fald er de aldrig blevet forklaret tydeligt til borgerne, hvilket den aktuelle debat i Frankrig vidner om. Udvalget om Institutionelle Spørgsmål støtter sig især til ændringerne af artikel 158, stk. 2, (udpegelse af formanden for og medlemmerne af Kommissionen) og 163 (Kommissionens interne organisation) for at strække fortolkningen af traktaten til det yderste i føderalistisk retning: Den gradvise forvandling af Kommissionen til en slags regering indsat af Europa-Parlamentet på baggrund af et program for politiske retningslinjer, der svarer til udfaldet af det seneste valg til Europa-Parlamentet.
<P>
Det juridiske grundlag er blevet misbrugt for at tjene sagen. Især har de politiske retningslinjer, som det fremgår af sammenhængen i traktatens artikel 163, til formål at oprette et disciplininstrument internt i Kommissionen og ikke på nogen måde et »indsættelsesprogram«. I øvrigt drejer det sig overhovedet ikke om et sådant program i artikel 158, som behandler Kommissionens udnævnelse.
<P>
I bredere forstand forekommer Kommissionens glidning hen imod en regeringsstatus, som det anbefales i Brok-betænkningen, os at underkende Unionens natur og at gå videre end Amsterdam-traktatens ordlyd. Dog holder betænkningen trods sine tvetydigheder fast i Rådet som drivkraft og initiativtager til at vælge kandidater til kommissærposterne og i dets beføjelse til endeligt at udpege det nye kollegium (artikel 158). Disse bestemmelser bør i øvrigt erstattes i traktatens generelle perspektiv, som giver medlemsstaterne en større rolle, enten gennem artikel D, som pålægger Det Europæiske Råd at give Unionen impulser og de nødvendige politiske retningslinjer, eller gennem artikel 145, som giver Ministerrådet beføjelse til at tage beslutninger, til at koordinere den økonomisk politik og til at overdrage Kommissionen den udøvende kompetence.
<P>
Trods føderalisternes iver - som man jo kunne forvente - om at trække de nye bestemmelser i Amsterdam-traktaten i deres retning, er det således klart for os, at i overensstemmelse med traktatens overordnede ramme og med grundlaget for staternes sammenslutning, som udgør Unionen, bør Rådet bevare sin centrale rolle. Vi ønsker i øvrigt snarere at styrke den ved at lade Kommissionen stå til ansvar over for Rådet.
<P>
Endelig forekommer idéen om Kommissionens uafhængighed, som betænkningen insisterer på, os meget tvetydig. Hvis det er sandt, at denne uafhængighed bør styrkes over for pressionsgrupper (vi har i øvrigt afleveret ændringsforslag i denne forbindelse), tror vi ikke, at den vil få den mindste betydning for de demokratiske regeringer samlet i Rådet.
<P>
Som jeg understregede under den generelle debat i går, har teorien om Kommissionens uafhængighed ført til en følelse af overmagt, som i vid udstrækning er årsagen til den eftergivende adfærd, vi kan konstatere i dag. Bedrageriet er således det naturlige resultat af en dårlig styring af EU's institutioner. Vi bør ikke på nogen måde styrke Kommissionens uafhængighed, men reducere den og især begrænse de overdrevne privilegier, som denne institution har monopol på: retten til initiativ, selvkontrol, magtbeføjelser efter forgodtbefindende, mv.

<SPEAKER ID=73 NAME="Blak, Iversen, Kirsten Jensen og Sindal">
Vi har undladt at stemme til betænkningen af Brok, der understreger Europa-Parlamentets indflydelse og ansvar i forhold til godkendelse af Kommissionen. Vi er tilhængere af denne form for kontrol af kommissionsmedlemmerne før deres indsættelse, men vi mener ikke, at man kun kan kandidere til en post i Kommissionen, hvis man er nuværende eller tidligere medlem af Europa-Parlamentet. Der er mange andre måder at få parlamentarisk erfaring på med henblik på at kunne bestride et sådant job. På samme måde er vi ikke glødende tilhængere af, at hver gruppe i Europa-Parlamentet skal have sin kandidat til hvervet som formand for Kommissionen som en del af valgkampen. Kommissionen skal bevare sin uafhængighed. Parlamentet skal bevare sin uafhængighed som kontrolorgan.

<SPEAKER ID=74 NAME="Blokland">
Selvom betænkningen af hr. Brok oprindeligt skulle behandles i en anden plenarforsamling, er den på grund af hr. d'Andreas afrejse kommet på dagsordenen på et meget aktuelt tidspunkt. I denne uge står Kommissionens ansvar over for Parlamentet jo centralt.
<P>
Jeg har stemt imod betænkningen, fordi ordførerens forslag går alt for vidt. Det er bl.a. ikke en god ting, hvis valget af formanden for Kommissionen ved valget til Europa-Parlamentet fører til en slags »minister Europa«. Kommissionen er en udøvende magt og bærer derfor i princippet intet politisk ansvar.
<P>
Amsterdam-traktaten giver Parlamentet flere beføjelser ved udnævnelsen af formanden for Kommissionen. En logisk følge heraf er, at dette også skal føre til mere indflydelse, hvis Kommissionen fungerer dårligt. Jeg tror, at Parlamentet især skal vise sin magt gennem sine beføjelser på budgetområdet. Det ændrer ikke Rådets opgave. Det er Rådet, der udpeger Kommissionens medlemmer, og som derfor i første instans skal gribe ind. At Rådets opgave ikke nævnes i betænkningen, finder jeg mærkværdigt.
<P>
Formanden for Kommissionen skal ikke vælges på grundlag af et politisk program, fordi Kommissionen, som allerede nævnt, er Rådets og Parlamentets udøvende organ.

<SPEAKER ID=75 NAME="Delcroix">
Selvom afstemningen om decharge for budgettet for 1996 hører fortiden til, og mens mistillidsvotummet mod Kommissionen udspiller sig nu under parlamentssamlingen, er det helt sikkert, at beslutningsforslaget, som vi behandler nu, helt sikkert tilhører fremtiden. Det vil sige dets betydning, for det berører ikke blot fremtidige relationer mellem Parlamentet og Europa-Kommissionen, men også den fremtidige demokratisering af vores institutioner. Af den grund er denne erklæring ganske vist tiltænkt alle EU's institutioner, men jeg mener, at den først og fremmest har sin berettigelse som et refleksionsdokument i Parlamentet, idet den har til hensigt gennem 1999 at holde Parlamentet på en kurs, der er så demokratisk som overhovedet muligt.
<P>
Da offentligheden fik kendskab til Amsterdam-traktaten, vurderede den, at den elefantstore regeringskonference havde barslet med en mus. Det er sandt, at traktaten er kompleks og at de, som forventede sig institutionelle fremskridt, der ville muliggøre en udvidelse uden hindringer for EU-samarbejdet, blev skuffede. Imidlertid gav den os en række nye elementer, som vi skal drage nytte af, hvis vi ikke vil svigte vores mandat som valgte ved almindelige direkte valg.
<P>
Tre nye elementer i Amsterdam-traktaten berører vores sag. For det første afgiver Parlamentet en samstemmende udtalelse om valget af Kommissionens formand på baggrund af en indstilling fra regeringerne. Det skal fra nu af fungere som skaber , hvis man skal anvende det udtryk, som især bruges i Belgien. For det andet vil medlemmerne af Kommissionen og den udnævnte formand blive godkendt samlet ved en afstemning i Europa-Parlamentet. Og for det tredje skal Kommissionen udfylde sin rolle i forhold til de politiske retningslinjer, som fastlægges af dens formand.
<P>
Man kan således se konturerne tegne sig af en Europæisk Union, hvor en udøvende institution - Kommissionen - vil blive indsat af to lovgivende institutioner, den ene repræsentant for borgerne - Parlamentet - og den anden repræsentant for medlemsstaterne - Rådet. Det handler om en trepolet struktur, som på forhånd kan være vanskelig at få i balance, eller som med andre ord er ustabil. Dette er sandt, men vi ved at demokratiet er skrøbeligt, og at de mest udbyggede konstruktioner, som sigter mod at respektere enhvers rettigheder og pligter, er de mest skrøbelige. Men de fungerer ikke desto mindre, selvom de kræver store lytte- og kompromisindsatser fra de forskellige parter.
<P>
Det, som bliver klart med etableringen af Amsterdam, er, at hverken Rådet eller Parlamentet er i stand til at udøve sine beføjelser uden at tage hensyn til den andens holdninger. Faktisk er de dømt til at skulle enes og til at forhandle sammensætningen, de politiske retningslinjer, og hvordan Kommissionen skal fungere. Parlamentet har altså i dag beføjelse til at spille en lidt større rolle ved indsættelse af kommissionsmedlemmerne.
<P>
Et andet sæt overvejelser går på mulighederne, der har åbnet sig via de betragtninger, jeg netop har fremsat i forbindelse med valget til Europa-Parlamentet, og den gode stemning, dette kan skabe som et led i en proces, der kan føre til en større integration i EU. Kort sagt forekommer de store linjer og baggrunden for Jacques Delors' forslag mig relevante. Der er en slående kontrast mellem den åbenbare stakåndethed i EU-samarbejdet og interessen hos offentligheden, som ser konsekvensen af EU's politik trænge ind i sin dagligdag, og som i øvrigt ikke i dette EU genfinder de demokratiske praktikker, som den er vant til i de forskellige medlemsstater. At gøre valget af den fremtidige formand for Kommissionen til et af spørgsmålene i den kommende valgkampagne til Europa-Parlamentet, det vil være at skabe ny dynamik i EU-debatten. Så vil vi samtidig undgå, at kampagnen udelukkende begrænser sig til de nationale problematikker, og endelig vil det være at åbne for et reelt politisk liv på EU-plan, som samtidig i høj grad er personliggjort.
<P>
Et tredje sæt overvejelser går på at søge en bedre politisk forbindelse mellem Parlamentet og Kommissionen og på i den forbindelse at begrænse det demokratiske underskud i Unionen. Det er overraskende for offentligheden at konstatere, at Europa-Parlamentet, som udgør en fiskedam, hvorfra medlemsstaterne øser, når de sammensætter deres regeringer, i så ringe grad bliver taget med på råd, når det drejer sig om at vælge kommissærerne og blandt dem formanden for Kommissionen. Dette går imod de demokratiske vaner i vores respektive lande, og Parlamentets troværdighed vil blive styrket den dag, hvor - som vi kræver det i vores erklæring - et »stort antal medlemmer af Kommissionen bør vælges blandt EP's medlemmer...« I mine øjne betyder dette også, at pariteten mænd/kvinder, her som andre steder, bør overholdes.

<SPEAKER ID=76 NAME="Deprez">
På den ene side har mange af os længe været inderligt overbeviste om, at Parlamentet til trods for de fremskridt, der er gjort i takt med reformerne af traktaterne, ikke bliver et fuldstændigt parlament, før det bl.a. til fulde kan indsætte den ansvarlige Europa-Kommission.
<P>
På den anden side er det helt nødvendigt, at EU's institutioner ændres med henblik på den fremtidige udvidelse med de central-og østeuropæiske lande.
<P>
I dette fremtidige EU udvidet til 20 eller 25 medlemmer ville en Europa-Kommission med mindst en kommissær pr. medlemsstat være fuldstændig ineffektiv. Den uomgængelige reform af strukturen og sammensætningen af Kommissionen bør altså tildele denne en anden legitimitet end den, den har i dag ved den nationale udnævnelse af dens medlemmer.
<P>
I enhver demokratisk stat er regeringen frugten af styrkeforholdene i de repræsentative forsamlinger, som mere eller mindre trofast gentager de spaltninger, som findes i det samfund, som har valgt dem.
<P>
I en Europæisk Union, som stadig bliver tættere knyttet sammen, vil den sande demokratiske legitimitet helt klart bestå i vores forsamling, som er valgt ved almindelige frie valg. Det er altså fra Europa-Parlamentet, at Europa-Kommissionen vil kunne trække sin nye legitimitet.
<P>
I dette perspektiv vil gennemførelsen af betænkningens forslag være et nyt fremskridt for Parlamentets uafhængighed og for den demokratiske genforening af det europæiske kontinent.
<P>
Jeg ønsker specielt endnu en gang at nævne det absolut nødvendige i, at Kommissionen er uafhængig over for medlemsstaterne og den logiske konsekvens heraf. En styrkelse af den parlamentariske kontrol med denne institution, som på en og samme tid skal være hovedsædet for Fællesskabets interesser og vogter af traktaterne. Den bør også igen blive drivkraften i EU-samarbejdet.

<SPEAKER ID=77 NAME="Fayot">
Hensigten med denne betænkning var bl.a. at støtte forslaget fra Jacques Delors' sammenslutning, »Vores EU«, som består i at gøre den fremtidige formand for Kommissionen til et spørgsmål under valgkampen til valget til Europa-Parlamentet.
<P>
Jeg støtter dette forslag, og derfor har jeg skrevet under på det.
<P>
Vores forslag om at personliggøre valget til Europa-Parlamentet, om at gøre det mere politisk ved at få vælgerne til at deltage i udnævnelsen af den fremtidige formand for Kommissionen, er blevet udvandet i en sådan grad i Brok-betænkningen, at det forekommer latterligt. Dette skyldes kompromiser mellem grupperne.
<P>
Hvorfor forholder det sig sådan ?
<P>
Det er jo, fordi stats- og regeringscheferne simpelthen ikke vil vide af det. Hvad enten de er socialdemokrater eller konservative, ønsker de at fortsætte med at kokkerere uden demokratisk debat, de foretrækker pavevalget fremfor den demokratiske debat. Kort sagt, de vil beholde herredømmet over udnævnelsen af Kommissionens formand uden indblanding udefra, hvad enten det er vælgernes eller de politiske partiers.
<P>
Altså risikerer vi at have følgende tidsplan, når det handler om den fremtidige formand for Kommissionen:
<P>
den 3. og 4. juni 1999 på topmødet i Köln har det tyske formandskab til hensigt at igangsætte fornyelsen af Kommissionen ved at få udnævnt en formand for Kommissionen; -den 13. juni 1999 finder valget til Europa-Parlamentet sted.Vælgerne skal altså blot nedskrive det færdige resultat af stats- og regeringschefernes forhandlinger.
<P>
Det er den omvendte verden, det vil passe Dem.

<SPEAKER ID=78 NAME="Lindholm">
Ved at fortolke visse artikler i den endnu ikke ratificerede Amsterdam-traktat og presse dem til det yderste vil ordføreren og Europa-Parlamentet opnå, at Kommissionen omdannes til en slags regering. Det bekræftes også i begrundelsen.
<P>
Jeg finder dette helt i modstrid med traktatens artikler om, at EU skal være et mellemstatsligt samarbejde mellem selvstændige nationer. Det er et forsøg på uden debat og beslutninger i medlemslandene at ændre EU i føderal retning, hvilket jeg ikke kan acceptere.

<SPEAKER ID=79 NAME="Lindqvist (ELDR), Seppänen, Sjöstedt og Svensson (GUE/NGL), Gahrton, Holm og Schörling (V), Lis Jensen (I-EDN)">
Betænkningen af Brok om godkendelse af Kommissionens formand og Kommissionens »uafhængighed« afspejler tydeligt den fremherskende ideologi i Udvalget om Institutionelle Spørgsmål samt medlemmernes tro på en føderal statsopbygning. Vi vil påpege, at Kommissionen aldrig kan betragtes som uafhængig uden et samarbejde med Europa-Parlamentet og frem for alt Rådet.
<P>
I begrundelsesdelens konklusioner tales der om at overgå fra »den mellemstatslige metode til fællesskabsmetoden« og om en styrkelse af integrationsprocessens udvikling »henimod målet med et Europa, som er forenet på et føderalt grundlag«. Målet er at forsøge at bane vejen for, at Kommissionen blive en slags regering, der vælges direkte af Europa-Parlamentet og ikke af medlemsstaterne.
<P>
Efter vores mening overfortolker man i denne betænkning den faktiske ordlyd af Amsterdam-traktaten. Udvalget har også lagt alt for stor vægt på udtalelserne fra den tidligere formand for Kommissionen, Jacques Delors, om, at valget til Europa-Parlamentet bør handle om Kommissionens kommende formand og ikke om Europa-Parlamentets sammensætning.
<P>
Betænkningen er også modsætningsfuld. På den ene side skal vi stå vagt om Kommissionens uafhængighed, og på den anden side skal Parlamentet kunne forhandle om, hvem der skal være medlem af Kommissionen, hvorved »et betydeligt antal af Kommissionens medlemmer bør vælges blandt de siddende medlemmer af Europa-Parlamentet«. Da vi er modstandere af, at EU bliver til en føderal supermagt og i stedet anbefaler mellemstatslighed som et grundlæggende princip, har vi valgt at stemme nej.

<SPEAKER ID=80 NAME="Palm">
Betænkningen tager fat på flere af Unionens institutionelle problemer, først og fremmest set fra en demokratisk synsvinkel.
<P>
Europa-Parlamentet får i betænkningen mulighed for at holde de enkelte kommissionsmedlemmer ansvarlige og afskedige dem, et værktøj, som vi ikke mindst i den seneste uge har set betydningen af. Denne mulighed indskrives i betænkningens punkt III.1. Desværre står der i samme punkt, at det er vigtigt at bevare Kommissionens rolle som »indehaver af eneretten til lovgivningsinitiativer«, hvilket jeg er stærk modstander af. Det er en stor demokratisk mangel i det nuværende samarbejde. Jeg mener ikke, at initiativretten udelukkende bør være forbeholdt Kommissionen.
<P>
For mig at se er muligheden for at kunne afskedige enkelte kommissionsmedlemmer så vigtig, at jeg stemmer for punkt III.1, men jeg vil hermed forklare, at jeg ikke støtter forslaget om, at Kommissionen skal have eneret til lovgivningsinitiativer.
<P>
Trods flere gode tiltag findes der en del svagheder i betænkningen. Flere af disse forbedres med ændringsforslagene fra Den Socialdemokratiske Gruppe, som jeg stemmer for.

<SPEAKER ID=81 NAME="Theorin og Wibe">
Betænkningen følger i det store og hele ændringerne i Amsterdam-traktaten om udnævnelse af Kommissionens formand. Vi kan imidlertid ikke gå helt ind for alle punkter. Medlemsstaternes regeringer bør have et større spillerum for egne politiske overvejelser, hvilket fremhæves i Den Socialdemokratiske Gruppes ændringsforslag. Vi mener også, at betænkningen går alt for langt med kravet om, at en stor del af Kommissionens medlemmer bør vælges blandt de siddende medlemmer af Europa-Parlamentet.
<P>
Vi mener ikke, at Kommissionen skal have eneret til lovgivningsinitiativer. Det vil i realiteten overgive den reelle magt til Kommissionen, der ikke kan stilles til ansvar, da den ikke er folkevalgt. Vi finder det f.eks. vigtigt for det mellemstatslige samarbejde, at de nationale parlamenter stadig har stor indflydelse.

<SPEAKER ID=82 NAME="Valverde López">
Betænkningen af hr. Brok er på linje med forslagene om nedbrydning af Den Europæiske Unions institutioners særpræg, som har vundet mere og mere støtte i de seneste år. Man bør dog hele tiden gøre opmærksom på disse fordrejninger, da de vil føre til det institutionelle systems ruin, som er så revolutionerende inden for forfatningshistorien.
<P>
Perfektioneringen og udviklingen af Den Europæiske Unions institutioner skal opnås ved at bygge videre på den oprindelige model, som er foreslået i de grundlæggende traktater. Ethvert forsøg på at udvikle Unionens institutioner, så de kommer til at ligne de forældede forfatningssystemer i nationalstaten, vil blive en fiasko. Fællesskabssystemet er en overgåelse af nationalstaten, for det regulerer forskellige forhold og virkeligheder. Kommissionen, Parlamentet og Rådet er institutioner, som udelukkende kan forstås i deres interinstitutionelle funktion og i deres interne ligevægt. Når det nu er regeringerne i medlemsstaterne, som udpeger Europa-Kommissionens formand og medlemmer, giver traktaterne klogt nok Parlamentet den modvægt, som retten til at stille forslag om mistillidsvotum, er. Hvis det var Parlamentet og de politiske grupper, der foreslog kommissærerne og deres formand, ville man ødelægge denne essentielle ligevægt, og man ville politisere Kommissærkollegiet, der som krævet i traktaterne skal være uafhængigt ikke blot af regeringerne, men også af enhver politisk gruppe. Men hvis hver politisk gruppe på den anden side skulle foreslå en kandidat til formand for Kommissionen, ville man de facto hos denne kandidat skabe en afhængighed af en politisk tendens, og han ville derfor miste den nødvendige uafhængighed. Parlamentet ville ydermere afspejle skabelsen af nogle grupper, der støttede eller var i opposition, hvilket ville forvanske det frie politiske spil i Parlamentet, hvor alle medlemmerne som udgangspunkt er i opposition og ikke har grund til at støtte nogen formand eller kommissær. Der skabes altid flertal afhængigt af de spørgsmål, der drøftes, og dette er meget mere frit og demokratisk.
<P>
Betænkningen af hr. Brok forfalder til alvorlige selvmodsigelser. Den siger, at den forsvarer Kommissionens kollegiale ansvar, og samtidig forsvarer den muligheden for at kunne anmode om, at medlemmerne af Kommissionen træder tilbage fra deres post. Når man har et virkelig kollegialt ansvar, er det også selvmodsigende at give formanden større mulighed for at lede . Man glemmer, at essensen i fællesskabsinstitutionerne hviler på princippet om at give al magten til institutionerne og ikke til nogen af formændene herfor. Det drejer sig om institutionernes ansvar og ikke om personernes. Derfor går rådsformandskabet på skift, det er begrænset til seks måneder, og det har kun en rent koordinerende funktion. Formanden for Parlamentet har heller ikke nogen særlig magt, og det ville ikke være spor godt, hvis man for at opretholde enheden i forskelligheden i Kommissærkollegiet gav en særlig magt til formanden. Formændene for institutionerne har al deres personligheds auctoritas , men ikke potestas . Og det er godt.
<P>
Kommissionens uafhængighed opnås ved at styrke og håndhæve princippet om politisk uafhængighed og ved at undgå pres fra regeringerne i form af en voksende politisering af embedsmændene ved at indføre nationale kvoter og partikvoter. Parlamentet bør også være bevidst om, at det, hvis det har kompetence til at kontrollere Kommissionen, skal tilpasse sin personalestruktur og sine arbejdsmetoder til denne funktion, i stedet for at sprede sig på utallige aktiviteter som at kommentere nyhederne i aviserne en måned efter, at begivenhederne har fundet sted.
<P>
Betænkning af Sainjon (A4-0423/98)

<SPEAKER ID=83 NAME="Andersson, Hulthén, Lööw, Theorin og Wibe">
Globaliseringen betyder både nye muligheder og nye trusler. Indførelsen af adfærdskodekser har stor betydning for at sikre, at de multinationale selskaber overholder menneskerettighederne. Med udgangspunkt i ILO-konventionen om de grundlæggende principper og andre internationale minimumsstandarder bør der udarbejdes minimumsadfærdskodekser, som bør ratificeres frivilligt af de europæiske multinationale selskaber. Det er vigtigt, at Kommissionen i udarbejdelsen og gennemførelsen af disse forslag arbejder tæt sammen med repræsentanter for virksomheder, fagforeninger og ikkestatslige organisationer.
<P>
Vi vil specielt understrege betydningen af, at Kommissionen og EU's medlemsstater i WTO's besluttende organer slår til lyd for, at man i vurderingen af tiltrædelsesansøgninger kræver, at ansøgerlandene skal overholde sociale mindstenormer for at blive optaget i WTO. Hvis det multilaterale handelssystems udvikling skal blive positivt og føre til reformer af den globale handel, skal ansvar, retfærdighed og solidaritet være ledestjerner i arbejdet. Overskuddet fra verdenshandlen skal udnyttes til at skabe velstand i alle dele af verden og sikre en retfærdig fordeling med henblik på at eliminere de stadigt større kløfter mellem rige og fattige.

<SPEAKER ID=84 NAME="Blak, Iversen, Kirsten Jensen og Sindal">
De danske socialdemokrater har stemt for en betænkning, der handler om overholdelse af menneskerettighederne i den internationale handel. EU skal som udgangspunkt sørge for at ratificere og overholde ILO-konventionerne i medlemslandene. Derudover skal EU sørge for, at der i aftaler med tredjelande indbygges en social klausul, som bygger på ILO's principper. Vi har stemt for, at en adfærdskodeks for multinationale europæiske virksomheder med udgangspunkt i ILO-konventionerne skal være så bindende som muligt. Erfaringen viser, at en frivillig adfærdskodeks ikke bliver overholdt. Det er mere effektivt at vedtage europæiske rammebetingelser, som kan ledsages af eventuelle sanktioner.

<SPEAKER ID=85 NAME="Deprez">
Kravet om at tage hensyn til den sociale dimension under liberaliseringen af den internationale handel er før i tiden somme tider blevet fremført af dem, der i realiteten ønskede at styrke protektionismen i den industrialiserede verden over for udviklingslandene.
<P>
Det er derfor så meget mere vigtigt at holde fast i en høj prioritering af det legitime krav om en generel respekt for nogle enkle principper og regler, der indgår i ILO's internationale konventioner om begrænsning af børnearbejde, forbud mod tvangsarbejde, frihed til at organisere sig og ret til at forhandle kollektivt.
<P>
Parlamentet har ved mange lejligheder udtalt sig i den retning og ønsket, at disse minimumsbestemmelser skrives ind i en social klausul i det unilaterale og multilaterale handelssystem. På samme måde har det erklæret sig parat til i multilateralt WTO-regi at støtte princippet om en dybtgående dialog om dette spørgsmål.
<P>
Det er også nødvendigt, at vi er troværdige over for vores partnere i de mange diskussions- og forhandlingssammenhænge, Den Europæiske Union og medlemsstaterne deltager i! Og hvordan kan vi være det, så længe der stadig blandt Unionens medlemsstater findes nogle, der endnu ikke har ratificeret alle de ILO-konventioner, der netop drejer sig om disse grundlæggende rettigheder?
<P>
Jeg deler i store træk vores ordførers bekymringer og ønsker, men jeg vil godt især understrege, at vi først må feje for vores egen dør. Det er grunden til, at jeg helt specielt står fast på det nødvendige i, at de medlemsstater, der endnu ikke har gjort det, hurtigst muligt ratificerer førnævnte konventioner. Jeg opfordrer derfor kollegerne fra disse lande til i denne forbindelse at anvende al deres overtalelseskraft over for deres regeringsmyndigheder.

<SPEAKER ID=86 NAME="Lindholm">
I beslutningen og Kommissionens tekst anbefales det, at der indføres en social klausul om international handel, samt at der gives større støtte til ILO-konventionen om principper og grundlæggende rettigheder på arbejdspladsen, ikke mindst for at bekæmpe børnearbejde både i og uden for Unionen. Jeg støtter derfor betænkningen, selvom jeg stiller spørgsmålstegn ved f.eks. finansieringen.

<SPEAKER ID=87 NAME="Palm">
I år indledes børneåret. FN's Konvention om Barnets Rettigheder, som er ratificeret af alle EU-staternes regeringer, fylder 10 år i år. Det er pinligt at se de mangler, der findes i Unionen, hvad angår opfyldelse af de mest grundlæggende artikler i konventionen. Det drejer sig efter min mening bl.a. om børnenes ret til at være børn, til at lege og lære - og til ikke at arbejde.
<P>
Formålet med betænkningen er, at medlemsstaterne skal udbedre de store mangler vedrørende beskyttelse af børn i samfundet og på arbejdsmarkedet. Der findes en del ændringsforslag, der kraftigt svækker betænkningens ambitioner. Jeg synes kun, at det er ændringsforslag 10, der forbedrer betænkningen, og jeg stemmer for dette ændringsforslag.

<SPEAKER ID=88 NAME="Souchet">
Selvom det medfører nogle overdrevne sammenligninger, især om børns arbejde i Storbritannien, der hviler på udokumenterede oplysninger - man kan selvfølgelig ikke i samme åndedrag tale om skolebørn eller studerende, der går med aviser om morgenen, og børn, der arbejder 12 timer om dagen på en tæppefabrik - har Gruppen af Uafhængige for Nationernes Europa alligevel stemt for hr. Sainjons betænkning, fordi det i dag er klart for enhver, at vi må sætte en stopper for den sociale dumping, der fordærver det globale handelssystem, sådan som det fungerer i dag inden for de rammer, der blev fastlagt med Marrakech-aftalen.
<P>
Vi var dog ikke så mange, der i 1994 sagde, at forhandlingerne under Uruguay-runden tilhørte verden af 1960, en verden, hvor handlen hovedsagelig foregik mellem et lille antal homogene og sammenlignelige lande, selvom afslutningen på den kolde krig og globaliseringen af transport og kommunikation fra da af kastede lande, der socialt set befandt sig på fuldstændigt forskellige planeter, ud i direkte konkurrence. Men de regler, der var gavnlige i én bestemt sammenhæng, kan vise sig at være skadelige i en anden. Det er vi nødt til at konstatere bare nogle få år efter Marrakech-aftalen.
<P>
I arbejdet med at udforme listen over de midler, Den Europæiske Union stadig råder over til at bekæmpe den sociale dumping, må Sainjon-betænkningen konstatere, at disse er få, og ordføreren er kun i stand til at foreslå valgfrie bestemmelser og incitamenter. Vi kan kun være enige i ordførerens henstillinger om meget strenge begrænsninger for at kommercialisere produkter fremstillet af fanger. Vi kan også kun være enige i viljen til at bekæmpe tvunget børnearbejde. Kommissionens forslag om at gribe ind hos WTO's besluttende organer, så ansøgerlandenes overholdelse af sociale minimumsbestemmelser bliver pålagt som adgangskriterier, er ligeledes positivt. Vi må kræve, at Kommissionen fremfører dette krav med fasthed. Det er klart, at beslutningen heller ikke i dette tilfælde tages i EU-regi, men på globalt plan. Ensidige EU-bestemmelser kan endda risikere at blive vendt imod vores egne virksomheder, hvis bestemmelserne ikke gælder konkurrerende virksomheder i andre lande.
<P>
Det er altså på verdensplan, EU og medlemsstaterne skal lægge afgørende vægt på nødvendigheden af at have obligatoriske bestemmelser, med hvilke man kan sætte en stopper for uacceptable arbejdsforhold og standse konkurrenceforvridning, der hænger sammen med social dumping, der direkte berører vores virksomheder og vores beskæftigelse.

<SPEAKER ID=89 NAME="van Dam">
Den tiltagende liberalisering af verdenshandlen har vist, at heller ikke dette område af menneskelige aktiviteter er værdifrit. Det er nødvendigt at beskæftige sig med normer inden for handlen. Hvis vi ikke gør det, er der risiko for udnyttelse af bestemte grupper mennesker. International anerkendelse af arbejdsnormer er et nyttigt instrument til at forebygge udnyttelse.
<P>
Vi er derfor glade for, at Kommissionen fastslår, at sammenhængen mellem liberalisering af verdenshandlen og anerkendelse af arbejdsnormer ikke uden videre kan kaldes positiv. EU skal så vidt muligt tilslutte sig internationale initiativer på dette område. For at kunne gøre det på en troværdig måde skal Unionens medlemsstater først gribe i deres egen barm. Vi støtter ordførerens opfordring til flere af Unionens medlemsstater om at anerkende og overholde arbejdsnormerne.
<P>
Udfoldelsen af forskellige selvstændige europæiske initiativer går efter vores gruppes mening for vidt, f.eks. når det drejer sig om fremme af uddannelsesmulighederne for unge mennekser i andre lande. Vi mener, at det er bedre at integrere arbejdsnormer på andre politiske områder, f.eks. udviklingsamarbejde. Vi har derfor ikke støttet ordførerens punkt 19. Vi er dog enige i ændringsforslag 4.
<P>
Vi er tilhængere af en frivillig europæisk adfærdskodeks. Vores synspunkt inden for denne ramme er bedst formuleret i ændringsforslag 10 af hr. Howitt. Senere i denne uge skal vi drøfte dette nærmere. Nogle af de andre ændringsforslag finder vi uden større betydning, og vi har derfor ikke støttet dem.
<P>
Vores gruppe deler ordførerens mening om, at balancen for de sidste fire år er sølle, når det drejer sig om anerkendelsen af internationale normer. Vedtagelse af denne betænkning er et godt skridt på vej mod etisk forsvarlig handel. Vi har derfor stemt for ordførerens betænkning, netop fordi den sigter imod at støtte alle eksisterende internationale initiativer.
<P>
Betænkning af Danesin (A4-0372/98)

<SPEAKER ID=90 NAME="Bernardini og Darras">
Parlamentet har lige siden 1996 i sine udtalelser om handlingsprogrammet 1995-2000 for den fælles transportpolitik undersøgt mulighederne for at finde privat kapital til at finansiere TEN.
<P>
Stillet over for denne forsinkelse i finansieringen er det selve opsvinget for beskæftigelsen, der lider nederlag på EU-niveau. Vi ved alle, at en af årsagerne til denne forsinkelse skyldes en nedgang i investeringerne i de medlemsstater, der har travlt med at reducere deres offentlige underskud.
<P>
Den offentlige sektor kan ikke selv påtage sig denne finansiering, og derfor henvender man sig til den private sektor. I den meddelelse fra Kommissionen, som vores kollegas betænkning drejer sig om, åbner man vejen til dette samarbejde gennem oprettelsen af partnerskaber mellem organisationer fra den offentlige sektor og investorer og virksomheder fra den private sektor.
<P>
Men som i ethvert andet godt samarbejde er man selvfølgelig nødt til at opridse rammerne. Et offentligt/privat partnerskab skal have til formål at udtænke, fastlægge, finansiere og opbygge et projekt, der besluttes af den offentlige myndighed. De risici, der måtte være ved gennemførelsen, skal bæres af begge parter i forhold til disses formåen. Der må være tale om en effektiv garanti, hvis en af parterne falder fra.
<P>
For at dette partnerskab skal blive vellykket, er det, som vores ordfører foreslår, nødvendigt at ændre direktiverne om de »offentlige markeder«, men disse skal ikke udvikle sig til rendyrket liberalisme. For at modvirke denne hypotetiske risiko ville det være en god idé at tage hensyn til konceptet for de offentlige forsyningstjenester.
<P>
Selvom konceptet for dette offentlige/private partnerskab som grundlag har de store prioriterede projekter, tvivler vi ikke på, at der findes en større interesse for mindre infrastrukturprojekter, der »repræsenterer en væsentlig interesse på lokalt eller regionalt niveau« (stk. 17 i beslutningen).

<SPEAKER ID=91 NAME="Palm, Theorin og Wibe">
Ordføreren mener, at en mobilisering af privat kapital er en forudsætning for at kunne gennemføre Fællesskabets transportpolitik, specielt de transeuropæiske transportnet (TEN).
<P>
Med denne stemmeforklaring ønsker vi at pointere, at vi finder det yderst vigtigt, at grundinfrastrukturen forbliver i almen eje gennem oprettelse af offentlige/private partnerskaber. Så længe det offentlige/private partnerskab har karakter af ad hoc-selskaber under offentlige kontrakter, er tilførslen af privat kapital kun af det gode, men samarbejdet må under ingen omstændigheder føre til et delt ejerskab.
<P>
Betænkning af Jarzembowski (A4-0375/98)

<SPEAKER ID=92 NAME="Bernardini">
Havnesektoren står for mere end 90 % af Unionens handel med tredjelande og omkring 30 % af handlen inden for EU. Endvidere transporterer den mere end 200 millioner passagerer om året. Denne kendsgerning viser, at det er absolut nødvendigt, at EU's havne har effektive infrastrukturer, så de kan udføre de vigtige tjenester, man kræver af havnesektoren. I den forbindelse skal vi heller ikke glemme, at havnene udgør en nøglefaktor i den regionale økonomi, især i Unionens fjernere og fjernest beliggende maritime regioner.
<P>
Europa-Kommissionens grønbog skal roses for at åbne en bred debat med alle berørte parter - havnemyndigheder, maritime transportører, speditører, medlemsstater osv. om mulighederne for at forbedre infrastrukturerne og den økonomiske effektivitet i EU's havne. Jeg glæder mig over, at vores forsamling kan deltage i overvejelserne, og jeg vil gerne som folkevalgt i et stort havneområde i Sydfrankrig komme med to bemærkninger.
<P>
Kommissionens dokument skaber et dilemma, idet det anerkender konceptet om tjenester af generel interesse i henhold til traktatens artikel 90, stk. 2. Men en lang række installationer, tjenesteydelser og aktiviteter i havnene hører ind under dette koncept. Det er derfor nødvendigt at udbedre denne forglemmelse.
<P>
Endelig er hovedformålet med grønbogen at gøre det fuldstændigt klart, hvilke regler der gælder i de forskellige medlemsstater, så EU's havne i højere grad kan blive tilpasset en international sammenhæng. Det afgørende her er de økonomiske og konkurrencemæssige forhold. Vi er enige med Kommissionen i dens udgangspunkt, som er at udarbejde en fortegnelse over finansieringerne af de store havne i EU, før man formulerer noget forslag til et direktiv. Man skal ikke kun gå ud fra den enkeltstående påstand om at forbyde statsstøtte til denne sektor, men i stedet sigte på at korrigere forskelle i udvikling mellem havnene i det nordlige og det sydlige EU. Vi skal ikke ødelægge den afgørende rolle, havneområderne spiller for den lokale beskæftigelse.

<SPEAKER ID=93 NAME="Girão Pereira">
Der har længe været behov for at få defineret og gennemført en europæisk politik for søhavne og skibsfartsinfrastruktur.
<P>
Efter vores opfattelse udgør havnene en fundamental bestanddel af det europæiske og transeuropæiske transportnet, ikke kun for konkurrencedygtigheden på verdensmarkedet, men også for den fællesskabsinterne handel og for en integreret udvikling af hele det europæiske område. Særlig i et udvidet Europa er short sea -transport alternativet til den vejtransport, der betyder stadig stigende overbelastning af de europæiske veje.
<P>
Eksempelvis er de franske lastvognschaufførers strejke, der lammede en stor del af økonomien i visse regioner, et varsel om, at Europa har behov for alternativ transport baseret på skibe og jernbaner. Det skal hertil føjes, at søtransport ud fra et miljøsynspunkt byder på uafviselige fordele.
<P>
Det skal yderligere tilføjes, at et effektivt havnesystem vil kunne befordre lokal og regional udvikling, især i fjerntliggende områder og på øer, og således udgøre en vigtig faktor i den økonomiske og sociale samhørighed ud over at bringe periferien nærmere til centrum.
<P>
Vi hilser derfor Kommissionens initiativ velkomment i overbevisningen om, at andre skridt vil følge i retning mod en definitivt vedtaget havnepolitik.

<SPEAKER ID=94 NAME="Kestelijn-Sierens">
Betænkningen af hr. Jarzembowski er en afbalanceret betænkning. Hvis jeg sammenligner med situationen i de flamske havne og mit partis prioriteter i denne sag, er jeg er glad for at kunne fastslå, at ordføreren har understreget de rigtige ting.
<P>
Vi lægger vægt på følgende punkter i forbindelse med en politik for havne og maritim infrastruktur:
<P>
Let tilgængelighed for havnene og en forbedring af forbindelserne til baglandet. En bedre åbning af havnene bl.a. gennem bedre togforbindelser til indlandet kommer aflastningen af vejnettet til gode og fører til varig mobilitet. I den forbindelse vil jeg pege på betydningen af moderniseringen af den eksisterende togforbindelse, »Ijzeren Rijn«, som forbinder Antwerpen med Ruhr-distriktet. Også havnen i Zeebrugge skal forbindes bedre med baglandet.-Mere klarhed i forbindelse med finansieringen af infrastrukturen, hvori det gøres klart, at den overordnede havnestruktur ikke nødvendigvis skal finansieres af staten.-Ens arbejdsforhold for alle havne er meget vigtigt. Således skal alle konkurrenceforvridende strukturer fjernes. Det er ikke længere acceptabelt, at provinsen Vlaams Gewest som aktionær i havnen i Zeebrugge samtidig optræder som dommer og parti.-Endvidere lægger jeg vægt på betydningen af den lokale forankring af alle havne. Alle havne skal beholde deres selvstændighed.-Til sidst er en havns succes også afhængig af den økonomi- og skattepolitik, der føres i landet. Vi skal sørge for, at økonomiske, men især skattemæssige foranstaltninger ikke virker hindrende og undgå, at høje lønninger og skatter vanskeliggør konkurrencen med andre havne.Jeg støtter betænkningen af hr.Jarzembowski og håber, at vi også i Flanderen følger dette eksempel og hurtigt godkender havnedekretet.

<SPEAKER ID=95 NAME="Lindholm">
Søfarten og dermed havnene har stor betydning både for personer og godstransport. Vandvejene skal have større betydning som transportveje, hvis vi skal nå målet om »en bæredygtig transportpolitik«. Det er vi nok alle enige i.
<P>
Samtidig er der meget forskellige forudsætninger i medlemslandene, hvad angår kyststrækning, klima, befolkningstæthed, fiskeritraditioner osv.
<P>
At havnene skulle ligge inden for EU's ansvarsområde, kan vel heller ikke helt nægtes. Heller ikke, at de skal betragtes som en del af TEN.
<P>
Mange anlæg, tjenester og virksomheder i havnene er imidlertid af almen interesse, og de kan derfor ikke sammenlignes med andre. Det gælder ikke mindst konkurrencespørgsmål og offentlig finansiering.
<P>
I det hele taget skal dette spørgsmål diskuteres meget mere, ikke mindst i medlemslandene og med de berørte aktører.

<SPEAKER ID=96 NAME="Souchet">
Når havnenes økonomiske betydning i EU's lande er så stor, skyldes det den kendsgerning, at mere end 90 % af medlemsstaternes handel med tredjelande og tæt ved 30 % af handlen inden for EU foregår ad denne transportkanal.
<P>
Da regeringerne traditionelt har betragtet havnene som vækstpoler, nationale og regionale udviklingscentre og regionale egnsudviklingsinstrumenter, er havnene i EU's medlemsstater, og især de store havne, i dag blevet knudepunkter for maritim oversøisk transport, maritim transport over korte distancer (cabotage) og transport over land samt centre for omlæsning og tjenesteydelser, afsætning og logistik.
<P>
På baggrund af denne udvikling er det vigtigste problem at finansiere og fastsætte afgifter for havnenes og de maritime infrastrukturer. Men det skal understreges, at havnene i de forskellige medlemsstater har forskellige ejerforhold og forskellig administrations- og organisationsstruktur. Denne strukturelle mangfoldighed rejser en lang række vanskeligheder, når man ønsker at analysere forskellene i støtte for at klarlægge et retfærdigt konkurrencemæssigt niveau.
<P>
Vores gruppe støtter samtlige punkter i beslutningen fra Transportudvalget. Det er dog nødvendigt at nævne, at der findes en anden type havne. Visse havne eller anlæg, tjenester og havneaktiviteter er reelt af natur af generel interesse. Disse bør derfor i modsætning til ordførerens forslag have mulighed for at modtage en særlig driftstøtte. Jeg kan f.eks. nævne, at der findes en række middelstore eller mere beskedne havne, der gør det muligt at forbinde fastlandet med mere eller mindre fjerntliggende øer. Disse havne er ubestrideligt af generel interesse, idet de gør det muligt for øboerne at modtage forsyninger.
<P>
Hvis vi stemte for forslaget til beslutning, som det foreligger, ville denne type havne blive fuldstændigt glemt, og dette ville endvidere have voldsomme økonomiske og sociale konsekvenser. Derfor støttede vores gruppe under afstemningen ændringsforslag 1 og 3, der gjorde det muligt for denne type havne at modtage støtte fra tværregionalt og nationalt hold. Man skal ikke i den retfærdige konkurrences navn fordømme den rolle som offentlig tjeneste, visse havne eller havneinfrastrukturer spiller.

<SPEAKER ID=97 NAME="Theonas">
Vi fordømmer ethvert forsøg på at intervenere i havnenes ejermæssige status. Formålet med en sådan politik er at begrænse den sociale rolle, som havnene og skibsfartsinfrastrukturen skal spille, og gå i retning af privat udnyttelse og nye indtjeningsmuligheder til Fællesskabets monopolvirksomheder. For at fremme den direkte og indirekte privatisering af samtlige eller dele af havneanlæggene og liberalisere markedet for havnetjenester behandler Kommissionen havnene som overvejende handelsvirksomheder, »handelsenheder«, som de typisk kaldes, og arbejder for en indsnævring af begrebet »offentligt gode« for at omgå deres karakter af ueksproprierbare, ikkehandelsmæssige anlæg.
<P>
Med den grønbog, der er under behandling, annonceres konkrete lovforslag såsom forslaget til direktiv om havneafgifter, en lovramme for liberalisering af markedet for havnetjenester, fremme af den private sektors deltagelse i havneaktiviteter, vedtagelse af fælles principper for priser osv., hvor målet angiveligt er at styrke havnenes »konkurrencedygtighed«, mens det, der i virkeligheden sker, er, at omkostningerne sænkes og den private kapitals udbytte øges med store negative følger for hele samfundet. Alibiet for alt dette er udsigterne til yderligere udvikling af den internationale handel, forøgelse af den europæiske eksport og større konkurrence med de store havne uden for Europa.
<P>
Som led i det berømte samarbejde mellem den offentlige og private sektor forsøger Kommissionen også på dette område at lade skibsrederne skumme fløden af de kommercielle aktiviteter. Den lægger byrderne i forbindelse med finansieringen af infrastrukturen over på det offentlige og gennemtvinger den private kapitals deltagelse i planlægning m.m. af investeringerne og giver den udnyttelsesretten på længere sigt. Kommissionens bemærkninger med hensyn til, hvordan havnene skal finansieres, har til formål at undergrave de offentlige og statslige virksomheder med meddelelsen om, at der vil ske en systematisk og gennemført anvendelse af fællesskabsrammerne for statsstøtte.
<P>
Kommissionen forbigår den kendsgerning, at havnene og havnemyndighederne foruden de rent transportmæssige beføjelser af handelsmæssig karakter også udfører væsentlige tjenesteydelser forbundet med kontrol af sikkerhedskravenes opfyldelse, udøvelse af kontrol og tilsyn, udøvelse af tilsynsmæssige/administrative beføjelser, f.eks. i forbindelse med den statslige havnekontrol, og sociale tjenesteydelser til gavn for de kyst- og øområder, de betjener.
<P>
Der annonceres foranstaltninger vedrørende prissystemet, der vil betyde en direkte forhøjelse af priserne efter princippet om, at brugeren betaler. Omkostningerne vil naturligvis ikke belaste rederikapitalen, der netop presser i denne retning, men vil blive lagt på de endelige priser og belaste passagererne, og på de priser, forbrugerne betaler for varerne. Man fortier fuldstændig den kendsgerning, at for lande som f.eks. Grækenland, der har mange øer, er skibstransporten det vigtigste middel til lokal udvikling, til kommunikation og til turistmæssig udnyttelse, og derfor vil enhver forhøjelse af transportudgifterne have en negativ indvirkning på disse områders udviklingsmuligheder. Kommissionens planer med hensyn til havneafgifter vil medføre en væsentlig indtægtsnedgang for de små havne med en lav omsætning, og det vil gå ud over deres virke og overlevelsesmuligheder.
<P>
Også arbejdstagernes rettigheder kommer alvorligt i fare, og større nedlæggelser af arbejdspladser står på dagsordenen. Kommissionen kræver større fleksibilitet inden for havnesektoren, udtrykker forbehold med hensyn til lovligheden af registre over arbejdstagere og åbner op for, at private virksomheder, der forsøger at komme ind på markedet, kan anvende andet personale uden for registrene, hvorved vejen er banet for en udvidelse af sort arbejde og beskæftigelse af lavtlønnede havnearbejdere, og resultater, som det har taget branchens arbejdstagere årevis at opnå, kuldkastes uden videre.
<P>
Endelig, hvad angår inddragelse af havnene i de transeuropæiske transportnet, vil vi gerne understrege, at en sådan inddragelse ikke har til formål at afsætte fællesskabsmidler til udvikling af havnene, men at skaffe storkapitalen ind på området. Vi mener, at al fællesskabsstøtte skal tage hensyn til de enkelte områders udviklingsbehov og særegenheder og ikke være bestemt af den multinationale storkapitals valg.
<P>
Arbejdstagerne i mit land, og i andre lande, er allerede oprørte over disse forslag, som nogle af regeringerne forsøger at gennemføre med en ændring af de nationale lovrammer. Havneorganisationerne i Piræus og Thessaloniki - som er udbyttegivende instanser - omfattes nu af de organisationer, der privatiseres med henblik på Grækenlands optagelse i eurosamarbejdet, og er ved at blive omdannet til aktieselskaber. Under alle omstændigheder vil vi støtte arbejdstagerne i deres kamp for at undgå, at disse forslag, som ikke har noget som helst at byde dem, går igennem.
<P>
Betænkning af Langenhagen (A4-0413/98)

<SPEAKER ID=98 NAME="Rovsing">
Kommissionens forslag til en EU-strategi for globale navigationssatellitsystemer (GNSS) fortjener Parlamentets fulde støtte. Det er et meget vigtigt område, hvor EU allerede i dag har betydelige strategiske, politiske, økonomiske, industrielle, beskæftigelsesmæssige, sikkerhedsmæssige og forsvarsmæssige interesser. Med et verdensmarked for GNSS, der anslås til en værdi af EUR 50 milliarder i 2005, er det oplagt, at en europæisk strategi må gives stor prioritet.
<P>
Den handlingsplan, Kommissionen foreslår, udgør et konkret skridt i retning af udvikling af et civilt multimodalt system, der er fuldt integreret i de transeuropæiske transport- og telekommunikationsnet. Jeg antager, at ESA (European Space Agency) på dette område vil fungere som EU's teknologiske arm. Jeg har med tilfredshed bemærket den række anbefalinger og forslag, udvalget er kommet med i sin betænkning, og jeg er stort set enig i dem.

<SPEAKER ID=99 NAME="Souchet">
Satellitsektoren har i løbet af de sidste 30 år gennemløbet en veritabel revolution. Telefonnet og tv-kæder er de vigtigste forbrugere af disse rumteknologier, men man har også inden for forskellige aktivitetetssektorer udviklet mange tjenester, der bygger på satellitsystemer, såsom transport, landbrug, fiskeri, beskyttelse af naturrigdomme osv.
<P>
Inden for transport kan navigation via satellit f.eks. bidrage til at gøre de eksisterende infrastrukturer for transport mere effektive, forbedre sikkerheden og reducere forureningen.
<P>
Inden for fiskeriet bliver det med navigationssystemerne via satellit muligt at gennemføre en generel og dokumenterbar kontrol under den fælles fiskeripolitik, men også og især forbedre sikkerheden for mandskabet på bådene.
<P>
Inden for landbruget kan man med disse systemer foretage såning af flerårige planter (træ- og vinavl), analyse af ressourcer i grundvandet, kontrol med kunstvanding osv.
<P>
I løbet af de kommende år vil der blive udviklet andre nye systemer. Der vil blive installeret verdensomspændende netværker for kommunikation via satellit, og der er planer om nye platforme til rumforskning. Der vil således blive gjort alt, for at EU's lande kan indtage en plads i forreste række på et meget konkurrencebetonet marked, der for øjeblikket domineres af USA.
<P>
Efter at vi har udviklet aktiviteter inden for luftfarten og rumsektoren og i forhold til kompetencerne inden for dette område, via et samarbejde mellem europæiske virksomheder, som i store træk går ud over EU's grænser, er det i dag nødvendigt, at de europæiske lande anvender den samme metode inden for satellitsektoren. De gode resultater med produkter som Ariane og Airbus, der er opnået uden for EU-institutionernes direkte aktivitetsområde, viser, at vi for at opbygge et højteknologisk Europa sagtens kan undvære en tung administrativ teknostruktur. Eksemplerne Ariane og Airbus, hvortil man kun anvendte ganske få EU-midler, og hvor Kommissionen kun spillede en anekdotisk rolle, bør tjene som model til at udvikle denne europæiske satellitindustri i løbet af de kommende år.
<P>
Mødet udsat kl. 13.10 og genoptaget kl. 15.00

<CHAPTER ID=5>
Agenda 2000 (fortsættelse)
<SPEAKER ID=100 NAME="Formanden">
Næste punkt på dagsordenen er fortsættelse af forhandlingen under ét om de fem betænkninger fra Udvalget om Landbrug og Udvikling af Landdistrikter om Agenda 2000.

<SPEAKER ID=101 LANGUAGE="NL" NAME="Maes">
Hr. formand, jeg har som et punkt til dagsordenen en anmodning. Vi er alle i fuld gang med forberedelserne til de vigtige afstemninger. Kommissionen lovede at forelægge os listen over 157 UCLAF-undersøgelser. 27 heraf drejer sig om Kommissionens arbejde. Jeg mener, at det er meget vigtigt, at vi har denne liste for at kunne danne os et godt billede af Kommissionens arbejde, og hvordan den opererer i finansielle spørgsmål. Jeg anmoder Dem, som formand for Parlamentet, om at træffe de nødvendige foranstaltninger for at skaffe os disse dokumenter, inden de vigtige afstemninger om Kommisionen finder sted.

<SPEAKER ID=102 NAME="Formanden">
Fru Maes, vi har ikke en sådan liste, men jeg skal give Deres anmodning videre og sørge for, at De bliver underrettet, hvis der findes en liste.

<SPEAKER ID=103 LANGUAGE="EN" NAME="Hardstaff">
Hr. formand, da jeg talte om Görlach-betænkningen om udvikling af landdistrikter sidste år, sagde jeg, at Parlamentet skulle sige det åbent, om det virkelig mente det alvorligt med en reform af den fælles landbrugspolitik. En lang række af de ændringsforslag, der er fremsat til de betænkninger, vi drøfter i dag, viser desværre, at nogle politiske grupper i Parlamentet er mere interesserede i kortsigtede politiske fordele forud for valget til Europa-Parlamentet end i at gennemføre realistiske reformer for at indføre en landbrugspolitik, der passer til et Europa med 20 til 25 lande i det 21. århundrede, der opererer i en global økonomi, og som er underlagt Verdenshandelsorganisationens regler.
<P>
Det er urealistisk, at nogle politiske grupper fremsætter et stort antal ændringsforslag til alle betænkninger, hvori de ønsker større tilskud år efter år, mens Kommissionen foreslår gradvise reduktioner for at begrænse udgifter til landbrugspolitikken og skabe mulighed for en udvidelse af EU. Begivenheder, der har fundet sted i denne uge og gennem den sidste måned, må få ansøgerlandene til at spekulere over, hvad det er for en organisation, de har søgt om optagelse i. Enten mener vi det seriøst med at opbygge et ægte Europa, der omfatter alle de lande, der blev skilt fra Vesteuropa for 40 år siden som følge af historiens uheldige gang, hvilket vi må sikre aldrig sker igen, og tage de skridt, vi ved er nødvendige for at gøre dette muligt, eller også stemmer et flertal i Parlamentet for ændringsforslag, hvor man opfordrer til støtteudbetalinger, som vi ved er urealistiske, og hvorved vi forråder denne historiske chance for at skabe forandringer.
<P>
Ja, vi må beskytte vores landmænd på kort sigt mod for hurtige ændringer, så de kan klare denne overgangsperiode. Ja, vi bør tilskynde til dyrkning af fornyelige nonfoodafgrøder, dog ikke tobak, navnlig på frivilligt braklagt jord. Ja, vi bør tilskynde til mere ekstensivt husdyrhold ved at tilpasse udbetalingsordningerne for præmier. Ja, der bør ydes økonomisk støtte til de landmænd, der driver landbrug i de vanskeligste områder og til ældre landmænd, der ønsker at gå på pension. Støtten bør målrettes imod de steder, hvor der er størst behov for den, og der bør indføres en øvre grænse for enkeltudbetalinger, medmindre højere udbetalinger beviseligt er til gavn for økonomien i landdistrikterne i bredere forstand eller for miljøet.
<P>
Disse reformer er nødvendige, også uafhængigt af den større sammenhæng med Agenda 2000. Europa har brug for et konkurrencedygtigt, men også et bæredygtigt og miljøvenligt landbrug, der fremstiller fødevarer af høj kvalitet, som borgerne har brug for til en sund kost, uden massive overskud, uden at forurene miljøet på landet og det smukke landskab, hvilket skal sikres gennem særlige miljøudbetalinger. Nye arbejdspladser, der ikke direkte er relateret til landbruget, skal oprettes i landdistrikterne, hvis vi skal undgå arbejdsløshed på landet, affolkning og landsbyer, der reduceres til sovebyer for større byer med alle de tilhørende transport- og miljøproblemer, det vil indebære.
<P>
Jeg vil opfordre grupperne til ved udarbejdelsen af deres stemmelister at se videre end hensynet til kortsigtede stemmegevinster og stemme for at støtte og forbedre gennemførelsen af Kommissionens reformforslag snarere end at undergrave dem.

<SPEAKER ID=104 LANGUAGE="SV" NAME="Olsson">
Hr. formand, hr. formand for Rådet, hr. kommissær, når man taler om landbrugspolitikken, kan man naturligvis gøre det på forskellig vis, man kan gøre det principielt og langsigtet, og man kan tænke på, hvad vi kan udrette her og nu.
<P>
I princippet ville jeg ønske en langt mere vidtrækkende reform af den fælles landbrugspolitik end den, som Kommissionen har foreslået. Vi har arvet landbrugspolitikken fra halvtredserne. Den er egentlig ikke tilpasset til det, som vi ville ønske, et mere velfungerende verdensmarked, som jo også WTO-forhandlingerne kommer til at arbejde hen imod, et verdensmarked med en større efterspørgsel og et hjemme- og udemarked, hvor kvalitet og miljøvenlighed vurderes højere.
<P>
Der er imidlertid sket en del, siden Kommissionen udarbejdede Agenda 2000. Dels er vi blevet ramt af en økonomisk krise - primært i Sydøstasien og Rusland - og luften er gået ud af eksportmarkederne. Dels er det interessant at bemærke, at USA atter har indført en betydelig støtte til landbruget.
<P>
Nu er spørgsmålet så, hvordan vi skal handle i den aktuelle situation. Erfaringerne fra 1996 og 1997 viser jo, at markederne hævede prisniveauet. I dag har vi en situation, hvor markederne sænker prisniveauet. Jeg synes, at det i den nuværende situation er urimeligt at sænke priserne mere, end der kan kompenseres for med direkte betaling.
<P>
Hvad angår renationalisering, vil jeg gerne stille et spørgsmål til kommissæren. Kan kommissæren love, at man kan organisere nationale delbetalinger og nationale budgetrammer på en sådan måde, at landmænd i lande, der har landbrugsnegative regeringer, ikke rammes af en fordrejet konkurrence?

<SPEAKER ID=105 LANGUAGE="EL" NAME="Ephremidis">
Hr. formand, som helhed er Kommissionens nye forslag en binding, foranstaltninger, som skal øge presset fra den prokrustesseng, som i lang tid har amputeret landmændenes indkomst med prissænkninger, reduktion og/eller fjernelse af tilskud og fjernelse af interventioner for at spare på midlerne, så pengene kan bruges til at finansiere kampagnen for monopolkapitalens koloniherreagtige udnyttelse af de centraleuropæiske lande. Endvidere skal foranstaltningerne fratage landmanden og hans børn deres umistelige ret til at dyrke deres egen jord og udvikle deres produktion med uacceptable, diktatoriske kvoter og med høje og ublu bøder for at producere for meget, så monopolkapitalen også kan udfolde sig her, overtage udnyttelsen af jorden og enten gøre landmanden arbejdsløs eller lade ham blive og arbejde på landet, men som en ny slags fæstebonde. Endelig har disse foranstaltninger til formål at skabe økonomiske, handelsmæssige vilkår, så monopolkapitalen under forhandlingerne om aftalerne inden for Verdenshandelsorganisationen kan gøre indrømmelser og få noget til gengæld fra den amerikanske kapital til gavn for denne og til skade for landmændene.
<P>
Alt dette forsøgte den ansvarlige kommissær at pynte på ved at tale i over en halv time, men alt dette vil blive hindret af landmændenes vrede og aktioner. Tro ikke, de ikke vil gøre det. Landmændene vil føre krig igen. Sammen med arbejderbevægelsen vil de rejse sig og feje denne uacceptable politik af bordet.
<P>
Formanden afbrød taleren

<SPEAKER ID=106 LANGUAGE="FR" NAME="Guinebertière">
Hr. formand, reformen af den fælles landbrugspolitik er uden tvivl en afgørende etape i EU-samarbejdet, idet den vil åbne døren til det tredje årtusind for landbruget. Det går fremad med EU's økonomi, hvad angår samhørigheden, og det går ligeledes fremad med levestandarden i vores landdistrikter. Den fælles landbrugspolitik skal selvfølgelig udvikle sig, men lad os erkende dens fordele. Den har gjort det muligt at udvikle et moderne landbrug, eksportere landbrugsprodukter og forsyne vores markeder med sikre kvalitetsprodukter Den har sikret landmændenes indtjening, og det har været den eneste politik, der har været fuldstændig integreret på EU-plan.
<P>
Hvad er der så i den reform, Kommissionen foreslår os? En generel prissænkning, der retter sig ind mod verdensmarkedet, en kompensation gennem direkte støtte, der fastsættes ud fra kriterier, medlemsstaternes deltagelse i fordelingen af fleksible budgetter, og at man samtidig bliver vogtere over dyrenes velfærd, det hele vel at mærke på et globaliseret marked.
<P>
Intet af dette er acceptabelt for øjeblikket. Som bevis kan jeg blot nævne de hårde forhandlinger, der foregår, såvel i Parlamentet som i Rådet. Jeg er især bekymret over FMO for oksekød og generelt over alle systemer for ekstensiv produktion. Deres rolle er vigtig for at udnytte jorden og beskytte miljøet, og det skal ikke skjules, men det er først og fremmest landmændenes og forbrugernes interesser, jeg ønsker at forsvare i forbindelse med denne reform.
<P>
I den sammenhæng støtter vi ordførerens, hr. Garots, holdning, med hensyn til at kræve begrænsede prissænkninger, samtidig med en styrkelse af produktionsstyringen, forskning i både en god smag og de sanitære forhold og kravet om at bevare offentlighedens deltagelse. Problemet med at styre denne reform øges i øvrigt med mælkereformen og de generelle tiltag. Alt i alt skal reformen af den fælles landbrugspolitik gerne ende på at forberede EU's landbrug på at skulle tilnærme sig de central-og østeuropæiske lande og deres landbrugsproduktion. Den skal også forberede os på de kommende forhandlinger i WTO, så vi aldeles ikke fra nu af låser vores priser fast ved her og nu at rette dem ind efter priserne på verdensmarkedet, men at vi i stedet bekræfter vores europæiske model, der udviser respekt for menneskers liv og for jorden.

<SPEAKER ID=107 LANGUAGE="EL" NAME="Lambraki">
Hr. formand, vi befinder os nu på den sidste lige strækning på vej til den endelige godkendelse af den del af Agenda 2000, der vedrører den fælles landbrugspolitik, den vigtigste del, vil jeg kalde den, i betragtning af landbrugssektorens mange funktioner og store betydning på flere planer samt landbrugsretningslinjens andel af fællesskabsbudgettet.
<P>
Forslagene til forordninger om finansiering af markederne for oksekød, korn og mejeriprodukter og til de direkte støtteordninger er en vigtig pakke, der vedrører regler og procedurer for finansiering af den fælles landbrugspolitik, samtidig med at den også vedrører tre fælles markedsordninger, der opsluger størstedelen af landbrugsretningslinjen. Den kendsgerning, at disse tre fælles markedsordninger vedrører de vigtigste sektorer inden for Nordeuropas landbrugsaktiviteter, siger imidlertid noget om skævhederne, og om hvordan disse markeder prioriteres højere end de markeder, der vedrører Sydeuropas produkter, skævheder, som den aktuelle revision - ligesom de tidligere - kunne eller forsøgte at udligne. Hvad finansforordningerne angår, skaber Kommissionens forslag et stort hul, uden at de afviger meget fra den eksisterende ramme.
<P>
At der tilføjes nye aktioner til EUGFL's garantisektionens interventionsområde, og især foranstaltningerne til udvikling af landdistrikterne og førtiltrædelsesstøtte til ansøgerlandene, rejser større tvivl med hensyn til mulighederne for at finansiere disse politikker i fremtiden med midlerne til de fælles markedsordninger, når man ser, hvor mange midler der er til rådighed.
<P>
Et andet, men særdeles vigtigt problem vil følge af forslaget om indførelsen af en samfinansieringsordning for medlemsstaternes direkte indtægtsstøtte. Hvis en sådan samfinansiering blev vedtaget under pres fra de medlemslande, der betragter sig som netto bidragydere til fællesskabsbudgettet, vil dette uden tvivl være det første skridt til en renationalisering af den fælles landbrugspolitik og udløse yderligere skævheder samt standse udviklingen mod økonomisk og social samhørighed i EU.
<P>
Bestræbelserne på renationalisering af den fælles landbrugspolitik er samtidig et forsøg på at sætte spørgsmålstegn ved det grundprincip om finansiel solidaritet, som EU's til dato eneste fælles politik har bygget på.
<P>
Hvad angår de fælles markedsordninger for oksekød, korn og mejeriprodukter, vil Kommissionens forslag være et godt grundlag i betragtning af de vanskeligheder, der er med at udforme fælles politikker, som stemmer overens med og tilfredsstiller så mange og så forskellige interesser, og de går i den rigtige retning. Det er første gang, jeg siger dette til Kommissionen, men jeg tror også, der er mulighed for forbedringer, og i den forbindelse har jeg to bemærkninger: en generel og en mere specifik.
<P>
Den generelle bemærkning er, at det er nødvendigt at udvide støtten til små producenter samt til producenter i bjergområder og ugunstigt stillede områder. Den specifikke bemærkning vedrører mejeriprodukternes markedsforhold i Grækenland på grund af afstanden til de øvrige markeder og de mange øer. Disse forhold har sammen med de reelle behov for frisk mælk skabt stor afstand til den gældende referencemængde.
<P>
Jeg synes, at Kommissionen bør se med mere realistiske øjne på anmodningen om forhøjelse af referencemængden for Grækenland med 150.000 t. Problemet er ikke akut, det startede ved fordelingen i 1992, og selvom Kommissionen hævder, at den forsøger at fjerne eller mildne skævhederne mellem forskellige landes og områders produkter, er denne meget uheldige situation i Grækenland stadig den samme.

<SPEAKER ID=108 LANGUAGE="PT" NAME="Cunha">
Hr. formand, hr. formand for Rådet, hr. formand for Kommissionen, på trods af ordførernes indsats har det i Landbrugsudvalget ikke været muligt at nå til et kompromis om reformen, hvad der er såre beklageligt og heller ikke forbedrer indtrykket af Parlamentets arbejde og image.
<P>
Jeg vil gerne fremhæve fire vigtige punkter vedrørende reformen af den fælles landbrugspolitik, der i øvrigt er i god overensstemmelse med den betænkning, der blev vedtaget i juni sidste år.
<P>
Første punkt er, at prisnedsættelser må foretages med omtanke. Vi synes, at de her i Parlamentet foreslåede 15 % for oksekød og 10 % for mælkeprodukter er mere acceptable end de 30 % henholdsvis 15 %, som Kommissionen har foreslået. Den nedsættelse på 0 %, som Parlamentet har vedtaget for korn, forekommer os urealistisk.
<P>
Andet punkt er, at der skal gøres en stor indsats for den interne udligning af den fælles landbrugspolitik gennem en styrkelse af dens anden søjle, især en styrkelse af strukturpolitikken, landbrugsmiljø- og skovforanstaltninger, særlig støtte til ikkebegunstigede områder, støtte til kvalitetsprodukter og til økonomisk diversificering og udvikling i landdistrikterne. Uden dette er der ikke nogen europæisk landbrugsmodel eller nogen ligelig behandling af de forskellige europæiske landbrug, der jo er meget heterogene, inden for den fælles landbrugspolitik.
<P>
Tredje punkt er, at man må væk fra de blinde kriterier for kvotefastsættelse, præmieberettigelse eller referencearealer. Meget specielle tilfælde skal behandles på speciel måde, f.eks. det land, som jeg selv kommer fra, Portugal, der er præget af stor strukturel tilbageståenhed og er enormt afhængigt af fødevaretilførsler udefra.
<P>
Fjerde punkt er, at der skal findes en løsning på det enorme europæiske underskud på olie- og proteinholdige produkter. Derfor må der stadig være forskel på støtten til korn og de andre olie- og proteinholdige produkter, og der må opretholdes et særligt basisareal for majs.
<P>
Til slut vil jeg gerne nævne, at muligheden for at renationalisere 25 % af finansieringen af den fælles landbrugspolitik er en diskussion, der ikke bør tages i denne del af reformen. Ikke fordi det i sig selv er et forbudt tema eller et tabu, hvad det ikke er, men fordi den foregår på et andet niveau, nemlig det, der vedrører finansieringen og de egne indtægter.
<P>
Endelig vil jeg gerne sige et enkelt ord til formanden for Rådet. Jeg vil gerne erindre formanden for Rådet, som jeg i særlig grad hilser, om, at hans kollega, udenrigsministeren, i går her i Parlamentet sagde, at en af de vigtigste grunde til at reformere den fælles landbrugspolitik var at nedbringe Den Europæiske Unions udgifter. De tyske formandskaber har jo altid forsvaret landbruget. Nu synes det, som om den nye tyske regering har skiftet strategi. Vi vil meget gerne bede om, at De oplyser os på dette punkt.

<SPEAKER ID=109 LANGUAGE="NL" NAME="Boogerd-Quaak">
Hr. formand, hr. kommissær, Parlamentet fortjener ikke nogen skønhedspris, fordi det i nogle sager ikke har kunnet slutte et kompromis. Jeg mener, at vi skal være realistiske. Landbrugspolitikken burde ikke beslaglægge de europæiske midler yderligere. Det var derfor også meget interessant, at kommissær Santer i sit første indlæg i morges sagde, at han beklagede meget, at Parlamentet ikke med åbne arme havde taget imod en delvis renationalisering af indtægtsstøtten eller af de nationale budgetter. Det er en interessant mulighed. Det kunne være et middel inden for rammen af bedrageribekæmpelse, og ved hjælp af dette system er det endvidere nemmere at indføre miljøkrav pr. medlemsstat.
<P>
Jeg mener derfor, at denne del af debatten burde være bredere, for det er mit indtryk, at der er flertal herfor i Økonomiudvalget.
<P>
Endvidere, hr. formand, er jeg enig med hr. Olsson i, at vi burde gå endnu et skridt videre, når det drejer sig om fornyelse og innovation af landbrugspolitikken. 80 % af menneskene bor i byerne. Det gør jeg ikke, jeg bor på landet, men jeg er godt klar over, at det er således. Der anmodes om dyrevelfærdskrav, miljøkrav og kvalitetspolitik. Derfor er det meget vigtigt, at der lægges vægt på disse ting.
<P>
Jeg mener også, at der, hvor vi giver incitamenter, skal det gøres i retning af landdistriktspolitikken og af brugen af nonfoodprodukter såsom råstoffer til byggeri og energi.
<P>
Jeg vil til sidst pege på de store muligheder, som informationsteknologi giver for nye impulser i landbrugssektoren. Vi har i alt for høj grad betraget landbrug som produktion af fødevarer på den måde, som vi har været vant til i årevis. I øjeblikket er innovation det vigtigste, som vi kan indføre.

<SPEAKER ID=110 LANGUAGE="EL" NAME="Daskalaki">
Hr. formand, når vi taler om finansieringen af den fælles landbrugspolitik inden for Agenda 2000, må vi ikke glemme, at det var et udsættelsernes rådsmøde, der fandt sted i Wien. Der blev hverken truffet beslutning om de egne indtægter eller om, hvordan udgifterne i forbindelse med udvidelsen skal fordeles. De vigtige beslutninger blev udsat til marts i Bruxelles, og Rådet har ikke taget stilling til, hvor stor en del af udvidelsesudgifterne den europæiske borger skal bære.
<P>
I mellemtiden har det vigtigste for det tyske formandskab været at meddele os, at det vil skære væsentligt ned på landets bidrag til fællesskabsbudgettet. Her kan det være en fordel at huske på, at fællesskabsbudgettets egne indtægter i Edinburgh blev fastsat til 1, 27 % af BNP med en bestemmelse om, at de i tidsrummet 2002-2006 skulle stige med 2, 5 % med en gennemsnitsinflation i EU på 2, 2 %. Alt dette betyder ganske simpelt en fast reduktion af midlerne til landbruget, hvis bare en af disse bestemmelser ikke overholdes, eller hvis, som det nævnes i Agenda 2000, udgifterne til landbruget gøres til ikkeobligatoriske udgifter. Vi må heller ikke glemme, at loftet for de egne indtægter i de to sidste fællesskabsbudgetter ikke har været over 1, 15 %, og at der blev sat en grænse for strukturfondene på 0, 4 % af BNP.
<P>
Denne samfinansiering på landbrugsområdet betyder i realiteten en delvis renationalisering, og der er tale om en væsentlig andel på 24-25 % ifølge den tredje løsning i Kommissionens rapport. Vi har allerede accepteret nogle indirekte samfinansieringslignende indgreb, såsom reformen af den fælles markedsordning for frugt og grøntsager i 1996, den nylige ophævelse af interventionen for olie og muligheden for at afsætte ubrugte individuelle tobakskvoter. Samfinansieringsandelen bør svare til indikatoren for den pågældende medlemsstats økonomiske styrke, og der bør desuden i dette tilfælde tages særlige hensyn til landbrugsprodukter, som er i underskud i Den Europæiske Union.
<P>
Vi går ind for de »ensartede vilkår«, som ordføreren i det mindste vil opretholde i forbindelse med en eventuel samfinansiering, men er ikke enige i valget af traktatens artikel 43 som grundlag for beslutningstagningen. Vi går ind for artikel 209, da der er tale om en ændring af finansiel karakter, som kræver enstemmighed i Rådet, og er imod den delvise renationalisering og indførelsen af en almen strukturmekanisme.
<P>
Med hensyn til reformen af den fælles landbrugspolitik kræver vi ligestilling for middelhavsprodukterne og fuld kompensation for landmændenes indkomsttab med direkte støtte, især til de små producenter og de ugunstigt stillede områder.
<P>
Til sidst vil jeg gerne i forbindelse med de voksende generelle skævheder mellem Nord og Syd, som allerede er blevet nævnt, og som efterhånden er tydelige, gøre opmærksom på, at Samhørighedsfonden blot skulle opveje enhedsmarkedspolitikken, som især de nordeuropæiske industrilande har fordel af.

<SPEAKER ID=111 LANGUAGE="EL" NAME="Alavanos">
Hr. formand, efter min mening tager reformen af den fælles landbrugspolitik ikke i særlig høj grad udgangspunkt i selve den dynamik, der ligger i udviklingen og imødegåelsen af de nye udfordringer, men snarere i de pres, som visse stærke medlemsstater lægger for at få reduceret Den Europæiske Unions budget og navnlig deres egne nationale bidrag. Ud fra denne betragtning mener jeg, at vi hurtigt bevæger os i retning af en forværring af vilkårene for landbrugspolitikken, som ikke kan overlade landbrugsproduktionen og landdistrikterne til de frie markedslove, men er nødt til at tage hensyn til det demografiske og det miljømæssige element samt risikoen for en affolkning af store landbrugsområder. Jeg vil gerne sige, at vi tager absolut afstand fra ethvert forsøg på, gennem finansieringen, at gennemføre en form for renationalisering af den fælles landbrugspolitik, som især vil være svær at bære for landene med de svageste statsbudgetter og de færreste budgetmidler, og samtidig udtrykke vores modstand mod to store skævheder, den ene mellem produkter fra Nord og Syd og den anden mellem de store og de små producenter.

<SPEAKER ID=112 LANGUAGE="PT" NAME="Campos">
Hr. formand, jeg lytter altid med stor fornøjelse til kommissær Fischler, fordi han allerede flere gange har indfundet sig her i Parlamentet meget opsat på en grundig reform af den fælles landbrugspolitik og med den meddelelse, at han ønsker at lave en reform for fremtiden. Jeg forstår ikke, hvordan Kommissionen kan hævde, at den laver en reform for fremtiden, hvor den bruger halvdelen af Fællesskabets budget på en sektor, hvor 1 % af de rigeste i Europa modtager 40 % af Fællesskabets budget...
<P>
Det er misbrug, hr. kommissær Fischler! Det er misbrug, at nogle medlemmer af Parlamentet og Kommissionen taler på landmændenes vegne. De taler for et privilegeret mindretal, der takket være den fælles landbrugspolitik henter offentlige midler, som vi burde styre omhyggeligt, hvad vi ikke gør, fordi vi giver dem til nogle, der ikke har brug for det. Og i dag er det umuligt at få Deres tale om miljøbeskyttelse, jobsikring og sikkerheds- og kvalitetssikring til at rime med betalingen af denne produktion. Der er ikke nogen produktionsproblemer i dag, hr. kommissær Fischler. Den teknologiske udvikling, bioteknologien, garanterer os, at produktionen bliver stadig større. Det er mennesker, der er problemet. Denne politik har allerede fjernet 700 % af dem, der har været beskæftiget i landbruget i de sidste 50 år. Med denne politik vil 2, 5 % af befolkningen være beskæftiget i landbruget. Det, som De skal foreslå, hr. kommissær, er at holde op med enhver form for produktionsstøtte. Denne støtte bør gå til dyrkning af jorden, den bør komme de små landmænd til gode, den bør støtte familiebedriften, den bør støtte beskæftigelsen, den bør støtte kvalitet. Sådan bør støtten være, og ikke det fantastiske spild af halvdelen af Fællesskabets budget, formodentlig betalt af dem, der mangler mest, til dem, der ikke mangler noget. Ret skal være ret, hr. kommissær Fischler. De er mindre lobbyist end medlemmerne af Landbrugsudvalget, for de tre dokumenter, som dette udvalg har fremlagt, er værre end Kommissionens eget forslag, da de vil have endnu mere, ikke for at ændre på forholdene, ikke for at skabe et rimeligt loft, ikke for at holde folk i landbruget, men for at producere mere til overskudslagrene, for at vi senere kan betale for oplagringen, betale for, at man lader være med at producere, og igen betale for at producere, betale for at oplagre og betale for at eksportere! Det er vanvittigt, hr. kommissær Fischler! Stands den politik!

<SPEAKER ID=113 LANGUAGE="ES" NAME="Redondo Jiménez">
Hr. formand, hr. kommissær, mine damer og herrer, på dette tidspunkt i forhandlingen er vi allerede gået i detaljer med hvert eneste af de lovgivningsmæssige forslag, der er indeholdt i Agenda 2000. De må derfor, mine damer og herrer, og også Dem hr. kommissær, tillade mig, at jeg kun maler nogle penselstrøg om de forhold, som mine kolleger ikke er kommet ind på, selvom jeg kunne gøre mange af de ord, der er blevet udtalt her af såvel hr. Goepel som af hr. Funk, hr. Cunha og hr. Colino, til mine.
<P>
Jeg ville male tre strøg med den brede pensel og tre med den smalle, og de er alle præcise. Hvad angår de brede penselstrøg, vil jeg tale om den nyhed, som Agenda 2000 kommer med, om udvikling af landdistrikterne. Selvom det ikke er et spørgsmål, som vi behandler i dag, har De fortalt os, at mere end 50 % af befolkningen er over 55 år gammel. Deres hovedmålsætning for landbrugspolitikken skal derfor, hr. kommissær, være at fastholde en befolkning på landet, og dér har De to store problemer: problemet med de unge og problemet med at fastholde kvinderne på landet. For uden kvinderne, hvad enten vi kan lide det eller ej, og sådan er virkeligheden, findes der ingen løsning på dette problem. Mændene følger efter kvinderne, og landet bliver affolket, og så har vi slet ikke brug for alle landbrugspolitikkerne.
<P>
Et andet bredere penselstrøg kunne være spørgsmålet om samfinansieringen. Lad være med at ødelægge solidaritetsprincippet. Jeg finder, at vi med samfinansiering af den direkte støtte - en støtte, som medlemsstaterne er forpligtet til at opfylde - kan ende med en alvorlig forskelsbehandling.
<P>
Og jeg vil også gerne sige, at vi skal fastholde kravene og kontrollen med disse krav til de produkter, der stammer fra trejdelande. Disse produkter skal opfylde de samme krav, som vi stiller til os selv.
<P>
Hvad angår de smallere penselstrøg, kan jeg ikke glemme nogle historiske problemer. Jeg vil gerne minde Dem om spørgsmålet om de historiske udbytter, om forøgelsen af kvoten til handyrene, som allerede er blevet sat til mere end 70.000, og som skal anvendes endnu en gang. Vi takker Dem også for forøgelsen af mælkekvoten, selvom vi bliver ved med at hævde, at den ikke er stor nok.
<P>
Hr. kommissær, vi har defineret en model for det europæiske landbrug. Gør den til Deres, slås for den, og slås sammen med alle de europæiske institutioner for disse landmænd, som De forsvarer så meget.

<SPEAKER ID=114 NAME="Iversen">
Hr. formand, den fælles landbrugspolitik, som blev etableret i 1950'erne, da der blot var seks medlemslande, står nu over for at skulle ændres. Alle - så godt som alle - erkender, at denne politik ikke er gearet til en udvidelse, som betyder, at Unionen kommer til at bestå af mere end tyve lande. Vi er altså nødt til at lave nogle ændringer, hvad enten vi vil det eller ej. Vi vil gerne være med til ændringerne. Vi synes faktisk, at Agenda 2000-forslaget fra Kommissionen er et flot og modigt udspil. Vi kender hovedtankerne: De generelle støtteordninger afskaffes, og de europæiske landmænd må konkurrere på verdensmarkedet. Det er noget, vi er nødt til at acceptere som følge af WTO-forhandlingerne, og jeg tror såmænd også, at det er sundt for landbruget, at vi får denne liberalisering i fremtiden og dermed også kommer til at tilnærme priserne til verdensmarkedet. Jeg tror også, at det på lidt længere sigt vil nødvendiggøre, at vi afskaffer hele mælkekvotesystemet. Det er der så nogle, der vil beklage. Jeg beklager det ikke. Jeg synes, det ville være en god idé at gøre det på længere sigt. Jeg tror i det hele taget, at man skal være opmærksom på, at den proces, der bliver sat i gang med Agenda 2000, vil betyde en større og større liberalisering inden for landbrugsområdet. Vi danske socialdemokrater er meget tilfredse med Kommissionens forslag, og vi mener, at det er en nødvendig ændring både af hensyn til WTO-aftalerne, men også på grund af udvidelsesprojektet og hele den finansieringssituation, vi står i.
<P>
Vi har stillet ændringsforslag til en række af de forslag, der er blevet fremsat i Parlamentet. Vi har også andre ændringsforslag. Vi synes selv, at Kommissionens forslag på mange måder er mere realistisk end det, Parlamentet har kunnet blive enig om, og jeg håber, at Parlamentet vil forstå, at det faktisk er nødvendigt, at man går ind på den linje, som Kommissionen har lagt. Det er jo sådan, at en række af de ændringsforslag, som Parlamentet har stillet, og som vi altså har stemt imod, men som desværre stadigvæk er på bordet, indebærer en forhøjelse af budgettet i stedet for en reduktion, som der er tale om i Kommissionens forslag. Vi er altså nødt til at finde en løsning, som er gennemførlig, og vi er også nødt til at overholde tidsfaktoren. Derfor er det helt afgørende, at vi får afgivet vores holdning, når vi nu stemmer om det her senere i januar måned i Bruxelles, og det er helt afgørende, at disse ting bliver færdige til tiden, og derfor ønsker jeg både rådsformanden og Kommissionens landbrugskommissær held og lykke, og håber, at tingene er på plads i marts.

<SPEAKER ID=115 LANGUAGE="IT" NAME="Filippi">
Hr. formand, jeg er enig med de kolleger, som er bekymrede for, at den meget udførlige debat, der er opstået om Agenda 2000, skal føre til en middelmådig konklusion, hvad reformen af den fælles landbrugspolitik angår. Vi har allerede set, hvilke vanskeligheder der er. De opstod under de drøftelser, der har været i Landbrugsudvalget, hvor vi ikke var i stand til at nå frem til enighed om reformen af de vigtige sektorer, og de dukkede op igen her til morgen i indlægget fra landbrugsministrenes rådsformand, da der blev sagt, at vi skal finde et kompromis inden for Ministerrådet. Vi ved alle, hvor mange vanskeligheder der har været indtil nu med at nå frem til et sådant kompromis.
<P>
Vi ville dog tage fejl, hvis vi kom med den fortolkning, som man delvist var inde på under debatten, en fortolkning, hvor vi på den ene side har Kommissionen, som ønsker nytænkning og reformer, og på den anden side et Parlament, der er ude af stand til at følge det forløb, Kommissionen har angivet. Sandheden er desværre en anden, og det har vi sagt lige fra begyndelsen, nemlig at Kommissionen har fremsat nogle interessante og vigtige forslag, men der er ikke ressourcer nok til at støtte disse forslag, hverken ud fra et kvalitetsmæssigt eller ud fra et kvantitetsmæssigt synspunkt. På den ene side har vi ØKOFIN-Rådet - i går morges gentog den tyske udenrigsminister det, som den engelske udenrigsminister sagde ved begyndelsen af sin halvårsperiode, nemlig at vi skal skære ned på udgifterne til landbruget - og på den anden side har vi landmændene, der er bekymrede for, at en prisnedsættelse skal tynge deres budget.
<P>
Vi skal ud af denne situation og komme videre. Som afslutning på dette indlæg vil jeg derfor gerne anmode om, at den arbejdsgruppe på højt plan, som kommissæren nævnte her til morgen, og som påbegynder sit arbejde i disse dage, forsøger virkeligt at bestræbe sig på at træffe nogle beslutninger, der er i landmændenes interesse, idet den forsøger at nå frem til et resultat, der på en måde er i tråd med de erklærede målsætninger for reformen, målsætninger, som var meget ambitiøse.

<SPEAKER ID=116 LANGUAGE="EN" NAME="Wilson">
Hr. formand, jeg vil tale generelt og ikke om nogen bestemt betænkning. Uanset hvilke politikker, vi bliver enige om for det europæiske landbrug fra år 2000, skal de være lette at forstå, lette at administrere og lette at kontrollere. I reformen må vi fortsat bruge den fælles politik som et socialt værktøj. Under GATT-forhandlingerne argumenterede vi med, at vores politikker er til gavn for økonomierne i fattige landområder og ikke til støtte for produktionen. Hvis vi har argumenteret sådan tidligere, kan vi ikke nu argumentere for, at det er forkert at straffe effektivitet.
<P>
Vi må lægge loft på støtten til store kornbedrifter. Vi må anvende graduering, men vi skal anvende den retfærdigt og fornuftigt. Vi må sikre, at de lokale økonomier ikke lider unødig skade. Vi må udvikle effektive og konkrete, komplementære nationale politikker, men vi må sikre, at politikkerne er fælles for os alle, og vi må bevare den fælles finansiering. Vi må modstå tendensen til at renationalisere finansiering og politisk beslutningstagning.
<P>
Hvis vi enes om en delvis national finansiering, skal de krævede udgifter være obligatoriske. Der er fornuft i forslaget om arealstøtte. Dette er en del af vores sociale ansvar, men vi må bevare fordelene for landmænd i bjergområder og andre vanskelige områder, og vi må sikre, at fordelene havner der, hvor der er behov for dem - ikke hos de store, de rige eller de mægtige. Omfordelingen skal rumme en garanti for retfærdighed. Mens vi alle bør glæde os over forslag til udbygning af ekstensiv drift, må vi sikre, at vi kan kontrollere systemet nemt og effektivt. Vi må ikke opbygge et enormt bureaukrati, der lukrerer på de små landmænd. Vi må også sørge for, at udgifterne til sikkerhed og sundhed, til forbrugerbeskyttelse og kontrolafgifterne på slagterierne ikke eskalerer så kraftigt, at vi ikke kan betale dem. I mit eget land Wales synes der i øjeblikket at være flere inspektører end får.
<P>
Vi må også sikre, at når regionalpolitiske mål er gældende, skal de supplere og ikke konkurrere med landbrugspolitikken. Over hele Europa ser vi i dag, at landdistrikterne bliver stadig fattigere og mister vitalitet, mens byområderne bliver rigere. Landdistrikterne har brug for økonomisk støtte ud over huse til feriegæster og forholdsvis rige pensionister. Agenda 2000 skal gennem den fælles landbrugspolitik være en integrerende del af den nødvendige støtte til økonomien i landdistrikterne.

<SPEAKER ID=117 LANGUAGE="DE" NAME="Schierhuber">
Hr. formand, hr. kommissær, hr. formand for Rådet, mine damer og herrer, videreudviklingen af den fælles landbrugspolitik er et anliggende for os alle. Alligevel vil jeg gerne understrege, at nedsættelsen af interventionspriserne i det omfang, som Kommissionen foreslår, for mig personligt ikke er acceptabel. Lad mig redegøre for to yderligere punkter i forbindelse med betænkningen af Graefe zu Baringdorf.
<P>
Jeg vil gerne starte med begrebet god landbrugspraksis, det vil sige, at bedrifter, der skal drives efter princippet om god landbrugspraksis, fremover modtager støtte i fuldt omfang. Det gælder selvfølgelig kun, hvis de opfylder de øvrige betingelser i denne forordning. Enhver ydelse fra landmændenes side som led i miljøbeskyttelsesforanstaltninger, der går ud over den gode landbrugspraksis, skal afholdes af landmændene selv, på samme måde som under forordning 20/78.
<P>
Medlemslandene bør kunne skride til sanktioner på basis af objektive kriterier, hvis miljøkravene ikke overholdes, og også disse kriterier skal være baseret på princippet om god landbrugspraksis. Denne måde at drive bedrifter på skal anerkendes i hele Europa og accepteres som grundlag. Jeg mener, at medlemslandene bør udvikle kodekser, som de så også kan støtte tilsvarende.
<P>
Det andet punkt, som jeg gerne vil ind på, vedrører beskæftigelsessituationen i landdistrikterne. Vi er alle bekendt med, at vores landbrugsfamilier fremover i større omfang skal have nye chancer for at sikre deres indkomst. Med vores politik har vi skabt rammebetingelserne, så vores veluddannede, nytænkende landbrugserhvervsdrivende, og sådan ser jeg fremtidens landmænd, kan bevare landdistrikterne attraktive. Den økosociale landbrugspolitik skal afstemmes efter landbrugets og landdistrikternes multifunktionale verden. På Rådet i Luxembourg vedtog man modellen for det europæiske landbrug. Det må være det væsentlige kriterium for de kommende WTO-forhandlinger, for det europæiske landbrug adskiller sig selvfølgelig i væsentlig grad fra landbruget hos vores andre WTO-partnere.

<SPEAKER ID=118 LANGUAGE="FI" NAME="Myller">
Hr. formand, kære repræsentanter for Rådet og Kommissionen, de mest centrale anliggender i den fremtidige landbrugspolitik skal være, at der stræbes efter aktiv landbrugspolitik og at klarlægge arbejdsdelingen mellem landbrugs- og landdistriktpolitikken. Landdistrikterne skal ses som en helhed. Spektret af erhvervene i landdistrikter skal være mangeartet, og landdistrikterne skal udvikles også med respekt for naturressourcer og rekreationsværdier. Adgang til rekreationsområder skal sikres. Vi skal have adgang til skove, enge samt strande ved have og søer. Retten til at bevæge sig i naturen må under ingen omstændigheder være forbundet med ejendomsretten, allemandsret skal sikres.
<P>
Landbrugspolitikken trænger til fornyelse. Et mere økologisk landbrug skal være normen, ikke undtagelsen. Det skal konstateres, at holdningerne i Udvalget om Landbrug og Udvikling af Landdistrikter og i Udvalget om Miljø- og Sundhedsanliggender og Forbrugerbeskyttelse i denne sag ligger temmelig tæt på hinanden.
<P>
At yde direkte støtte til landbruget skal være forbundet med overholdelse af miljøbestemmelserne. Beslutninger om efter gennemsigtighedsprincippet at inkludere miljø i al EU-politik, som blev taget i forbindelse med Amsterdam-traktaten og det senere afholdte Gardiff-topmøde, skal tages alvorligt også i landbrugspolitikken. Det er ikke foreneligt med denne politik, at det er medlemsstaterne, som træffer beslutning, om miljønormerne bindes til støtteydelsen. Ved hjælp af dette princip opnås ikke målet med en mere miljøvenlig landbrugspolitik og et landbrug, hvor det er til at stole på produktsundhed og -sikkerhed.
<P>
For i fuldt omfang at kunne tage højde for miljøhensyn skal medlemsstaterne sammen med Kommissionen udvikle praktiske regulativer for miljøvenligt landbrug. Støtten skal udelukkende ydes til de planteavlere, som overholder reglerne. Landbrugets særlige miljøstøtte bør kun ydes til projekter, som beskytter det naturlige miljø eller forbedrer den aktuelle miljøtilstand i landbruget. Vandmiljøet skal prioriteres særlig højt. Benyttelsen af gode praktiske regulativer i landbruget skal effektiveres ved mulighed for at kræve tilbagebetaling af midlerne.
<P>
Det er faktisk vigtigt, at der tages hensyn til alsidigheden i EU. Landbrug skal kunne dyrkes fra syd til nord. F.eks. kan økologisk produktion af kød ikke gennemføres i Finland ved at holde dyrene ude året rundt. Der kan på denne tid af året være 1 meter sne og frost på -30ºC.

<SPEAKER ID=119 LANGUAGE="EN" NAME="Sturdy">
Hr. formand, jeg vil også gerne byde formanden for Rådet velkommen. Jeg skal ikke gentage det, der allerede er sagt i dag, men jeg vil gerne nævne et af de punkter, rådsformanden selv har været inde på: WTO. Jeg har længe argumenteret i Udvalget om Landbrug og Udvikling af Landdistrikter for, at det er vigtigt, at Agenda 2000 og WTO passer sammen. Amerikanerne er ikke engle, når der er tale om WTO-forhandlinger, og vi skal passe på ikke at tabe terræn i disse forhandlinger. Jeg er helt sikker på, at han er helt klar over situationen og vil sikre, at vi står stærkt i WTO-forhandlingerne.
<P>
Jeg var glad for at høre kommissæren sige, at 50 % af landmændene er over 55. Jeg hører lige netop til gruppen under 55 - jeg er ikke helt sikker på, om det samme gælder Landbrugsudvalget. Det er et meget vigtigt punkt. Vi er nødt til at gøre klar til den yngre generation, for hvis vi lader disse unge mennesker sive bort, dør erhvervet og med det hele sektoren.
<P>
Jeg vil gerne kommentere et par af de ting, der er blevet sagt. Jeg er enig med hr. Wilson i, at vi har brug for klare afgørelser, ensartede politikker og kontinuitet, for landbruget har behov for kontinuitet. Der er tre store ting, der bekymrer os i det britiske landbrug. Vi har oplevet et 40 %'s fald i vores indkomst gennem det seneste år, og alligevel taler vi om ting som nationale budgetrammer og en renationalisering af den fælles landbrugspolitik, hvilket skaber frygt i folks hjerter i Det Forenede Kongerige, da det giver regeringerne mulighed for at styre udgifterne til landbruget.
<P>
En af mine kolleger nævnte graduering. Et af problemerne med graduering er, at der hersker reel bekymring for, at det ikke vil være retfærdigt over hele linjen. Graduering er udmærket, når bare det er større end ens egen bedrift. Det er vi helt klart imod.
<P>
Endelig vil jeg igen sige, at vi ikke må lade medfinansieringen udvikle sig til en renationalisering af den fælles landbrugspolitik.

<SPEAKER ID=120 LANGUAGE="DE" NAME="Haug">
Hr. formand, mine damer og herrer, kære kolleger, vi ved alle, at Agenda 2000-forhandlingernes succes hænger nøje sammen med en succes i alle dele af Agenda 2000, det vil sige med et kompromis, som alle skal tilslutte sig. Reformerne af den fælles landbrugspolitik er en central søjle i hele værket, der dog kun bærer Agenda 2000-bygningen sammen med de andre reformsøjler. Det betyder, at retningslinjerne for en vellykket finansreform skal fastlægges allerede i forbindelse med aftalerne om den fælles landbrugspolitik.
<P>
Det er jo soleklart, at vi ikke kan finde frem til meningsfyldte finansordninger uden tilsvarende ændringer på landbrugsområdet - det område, der udgør næsten 50 % af det europæiske budget, og det gør, at jeg som økonom selvfølgelig påvirkes i særlig grad.
<P>
Hr. Santer har med rette gjort opmærksom på, at forhandlingerne om den fremtidige budgetfinansiering er et af de centrale elementer i forhandlingerne om Agenda 2000. Samtidig med finansreformen skal de nødvendige landbrugspolitiske reformer dog også støttes. Jeg kan ikke tilslutte mig den vurdering, som hr. kommissær Fischler fremlagde i morges. Den samfinansiering af landbrugspolitiske foranstaltninger, som foreslås i nogle ændringsforslag, bør ikke reguleres uden for landbrugsreformen. Den er efter vores mening snarere et af elementerne i succesen for den reform, der foreslås for landbrugssektoren. Og den står i direkte logisk forbindelse med den omorientering, som Kommissionen har foreslået, nemlig væk fra prisgarantier og over til indkomststøtte. Hvis det er rigtigt, at vi kan fremme landdistrikterne mere effektivt med denne omorientering, skulle Kommissionen ikke have bremset midt i springet og ikke blot tænkt konsekvent til ende, men derimod også have nedfældet reformen skriftligt. Dertil hører så også, at vi også for landbrugspolitikkens vedkommende har tillid til den velegnede mekanisme med det fælles ansvar for strukturpolitiske foranstaltninger mellem Unionen og medlemslandene.
<P>
I øvrigt, hr. kommissær Fischler, ville jeg i Deres sted ikke være gået glip af den dynamiske virkning, der udgår fra samfinansieringen. Den øger uden tvivl paratheden til en fagligt velfunderet, intensiv diskussion om omfanget og strukturen af den fælles landbrugspolitik. Bevidstheden om nødvendigheden af reformer, sådan som Kommissionen har foreslået dem, vokser eksplosivt, hvis landbrugsministrene fremover skal kæmpe for en del af finansieringen hos deres landbrugsministre. Den foreslåede samfinansiering er faktisk ikke en foranstaltning til at fjerne nettoyderproblemer, men udgør derimod et centralt bidrag til at genskabe ligevægten mellem markeds- og indkomstpolitik på den ene side og strukturpolitik i landdistrikterne på den anden side. Den er ikke en form for renationalisering, som man frygtede netop her. Jeg håber som fru Johanna Boogerd-Quaak, at der opnås flertal for samfinansieringen i Budgetudvalget. For næsten 50 % af budgetten skal anvendes effektivt og med positivt resultat for overhovedet at gøre det plausibelt for borgerne, at vi anvender deres skattepenge.

<SPEAKER ID=121 LANGUAGE="FI" NAME="Otila">
Hr. formand, landbrug i landene, som indbyrdes har fuldkomment forskellige naturforhold, regeres og styres fra Sicilien til Utsjoki af en fælles landdistriktspolitik. Opgaven er virkelig vanskelig, og frygten for, at der i de endelige afgørelser ikke tages højde for særforhold i periferierne, er ganske begrundet.
<P>
Ét af Agenda 2000's mange problemer ved landbrugsreformen er planerne om at vende kornpolitikken på hovedet. Nedsættelse af kornets interventionspris for forvaltninger foreslået af Kommissionen er problematisk. Samtidig foreslår Kommissionen, at forvaltningspriserne kun nedsættes med det halve. Rentabiliteten af planteavl i Finland, som tilhører EU's periferier, er allerede nu så dårlig, at en prisreduktion vil svække produktionen yderligere. De regionale særforhold, relativ lav høst og højt omkostningsniveau skal der tages hensyn til i reformen.
<P>
De europæiske landegne har også i fremtiden brug for fungerende landbrug for at bevare deres vitalitet og alsidighed. Udvikling af landbruget har indflydelse på hele kontinentets velfærd. Tæring af landbruget fører til, at fødevareindustrien, landbrugsvareindustrien og dertilhørende handel indskrænkes, og at forbrugernes valgmuligheder formindskes.
<P>
Landbruget bliver nødt til at ændres i kølvandet af den stadig friere verdenshandel, men vi skal være i stand til at påvirke retningen og farten af ændringerne. Retningen må ikke blive at køre landbruget i sænk. Bevaring af modellen med det familiemæssige landbrug er afhængig af den politiske vilje i Den Europæiske Union. Hvis vi orker at tro på fremtiden for europæisk landbrugsproduktion og træffe de tilstrækkelig enige afgørelser, bevares et vitalt, alsidigt landbrug og en fødevareindustri i Europa også ind i det næste årtusinde.

<SPEAKER ID=122 LANGUAGE="IT" NAME="Baldarelli">
Hr. formand, hr. kommissær, hr. formand for Rådet, det forslag til en reform af den fælles landbrugspolitik, der er indeholdt i Agenda 2000, og som skal gennemgøres via strukturfondene og de forslag til forordning, som vi drøfter i dag, er et forsigtigt forsøg, som bør opmuntres. Faktisk har de nationale ligevægtspolitikker og mangelen på sand nytænkning dog også indflydelse på dette spæde forsøg. Den enighed eller det kompromis, som den fungerende formand Funke bevidst mindede om flere gange her til morgen, skal dog tage hensyn til en gammel kultur, som befinder sig langt fra forbrugernes og producenternes reelle interesser.
<P>
Grupperne på højt plan, den diplomatiske mægling, de uformelle kontakter samt kravet om budgettets urørlighed på den ene side og ønsket om en renationalisering på den anden side gør afstanden mellem økonomi og politik tydelig og teoretisk. Landmændenes indkomst er blevet mindre. Prisfaldet har tvunget den europæiske produktion til en konkurrence, der ofte er gået ud over kvaliteten og de sociale garantier, og som desuden har ført til en forringelse med hensyn til de hygiejne- og sundhedsmæssige aspekter.
<P>
Vi vil aldrig glemme BSE-krisen og hvad den gjorde ved forbrugernes tillid. Men det værste er, at den produktionskultur, der lå bag BSE-krisen, ikke er blevet udryddet. Produktion for produktionens skyld og for at tjene på præmierne, en fordrejet brug af den videnskabelige forskning, standarder, der er vanskelige at kontrollere og godkende, hvad angår salget af transgene produkter til forbrugerne, samt anvendelsen af antibiotika og vækstteknikker på planter og dyr fortsætter. Man har nået et sofistikerings- og specialiseringsniveau, som det er vanskeligt at blive af med igen, og dette fænomen er blevet ved med at udvikle sig, også efter BSE-krisen. Hvad skal vi gøre ved disse spørgsmål og disse ydre omkostninger?

<SPEAKER ID=123 LANGUAGE="ES" NAME="Fraga Estévez">
Hr. formand, som spansk medlem af Parlamentet vil jeg gerne give udtryk for min skuffelse over Kommissionens forslag om den fælles markedsordning for mælkesektoren, eftersom jeg finder, at man har forpasset en stor mulighed for at fremlægge en virkelig reform, som kunne genskabe balancen i denne sektor inden for Den Europæiske Union.
<P>
Hr. kommissær, De ved udmærket godt, at et land som mit har anmodet om en forøgelse af kvoterne på 1 million t, mens De i Deres forslag har tildelt os en mængde på ca. 220.000, hvilket ligger langt under vores behov. Det er tydeligt, at det er uforklarligt, at en stat som Spanien, som har 12 % af mælkebrugene, 11 % af befolkningen og 6 % af forbruget, kun får 4, 67 % af den samlede mælkekvote i Fællesskabet. Andre medlemsstater har til gengæld fået betydelige udvidelser af kvoten, som de hverken behøver eller overhovedet har bedt om.
<P>
Jeg finder heller ikke, at det i forbindelse med denne nye tildeling af kvoter er acceptabelt, at man har glemt de ugunstigt stillede områder, som burde være medtaget sammen med bjergområderne. Jeg synes heller ikke, at det er acceptabelt, at præmieberegningsmetoden ved hjælp af systemet med den »virtuelle ko« endnu en gang så tydeligt straffer de lande, som har en for lille kvote, og hvis udbytte ligger under gennemsnittet i Fællesskabet.
<P>
Endelig finder jeg også, hr. kommissær, at det er uacceptabelt, at man fastholder den uretfærdige og utilstrækkelige referenceramme for fedtindholdet, som mange mælkebrug har. Det er uforklarligt, at en spansk kvægbruger kun har mulighed for at producere mælk med et gennemsnitligt fedtindhold på 3, 63 %, og at en dansk kvægbruger til gengæld må producere mælk med et fedtindhold på 4, 31 %.
<P>
Som De ved, får alt dette alvorlige følger, ikke kun for indkomsterne men også for bedrifternes kvalitet og overlevelse. Måske kunne det, hr. kommissær, være et kompromis at fastsætte en margen for afgiftsfritagelse - uden superafgift og uden øvre grænse - for hele mælkeproduktionen med en gennemsnitlig referenceramme for fedtindholdet på under 4 %.

<SPEAKER ID=124 LANGUAGE="DE" NAME="Berger">
Hr. formand, ærede hr. kommissær, uanset hvordan vores afstemninger om Agenda 2000's landbrugspakke falder ud, og uanset hvad Ministerrådet beslutter i sidste ende, mener jeg, at det står klart, at vi forventer og vel også skal forvente store omstillinger af de europæiske landmænd. Jeg har dog indtryk af, at vi stadig gør for lidt på både nationalt og europæisk plan for at gøre det lettere for landmændene at gennemføre disse omstillinger og at hjælpe dem i den forbindelse.
<P>
Desværre er det ofte også de traditionelle landbrugsorganisationer selv, der i deres standardafvisning af alle reformer glemmer at gøre deres medlemmer opmærksom på nye chancer rettidigt. Disse nye chancer er indeholdt i Kommissionens landbrugsreformpakke trods modstanden.
<P>
For flertallet af landmændene i Europa - og det er de mindre landmænd - går reformpakken i den rigtige retning, også selvom den ofte er for lidt energisk og for lidt bindende med hensyn til økologiske og sociale støttekriterier. Det er i øvrigt de mindre landmænd, der hidtil i langt højere grad har været parate til at affinde sig med omstillinger og tage aktivt del i dem. Vi lader dem imidlertid ofte alene.
<P>
Til sammenligning vil jeg gerne inddrage de vigtige og rigtige foranstaltninger, som Kommissionen og medlemslandene har startet for at forberede virksomhederne og bankerne på euroen. Virksomheder og banker er ikke just ubehjælpsomme organisationer. Alligevel har vi hjulpet dem. Vi parlamentsmedlemmer har sågar fået en nøglering med en euro som gave af Kommissionen.
<P>
Det ville være meget vigtigere at starte en kampagne, med hvilken vi ikke blot støtter landmændene i praktiske anliggender i forbindelse med omstillingen, men også eksempelvis giver dem moralsk støtte. Jeg kan godt forstå, at landmændene nogle gange føler sig isoleret fra den europæiske politik og permanent føler sig som outsidere, der ansøger om støtte.
<P>
Vi skal i langt højere grad betragte landmændenes ikke umiddelbart relevante indsats som indsats og arbejde ud fra et imagemæssigt synspunkt og gøre omstillingen fra prisstøtte til direkte støtte mere acceptabel.

<SPEAKER ID=125 LANGUAGE="SV" NAME="Virgin">
Hr. formand, hr. formand for Rådet, hr. kommissær, Agenda 2000 er jo et vidtrækkende forslag fra Kommissionen, der skal ændre landbrugspolitikken. Der er forslag fremme om at sænke priserne for mælk, oksekød og korn ned imod verdensmarkedspriserne. Der kompenseres til dels for prissænkningen gennem større godtgørelser i form af arealstøtte og dyrestøtte. Jeg finder det vigtigt at følge Kommissionens princip om at yde denne kompensation på retfærdig vis i forhold til produktionen af f.eks. mælk. I nogle tilfælde foreslår Europa-Parlamentet mindre prissænkninger og dermed også mindre faste godtgørelser. Jeg må sige, at jeg finder Kommissionens forslag bedre og mere gennemtænkt, og derfor fortjener det vores støtte.
<P>
Det vil ganske vist betyde en større belastning af budgettet, når de faste godtgørelser hæves, men de europæiske forbrugere og skatteydere vil mere end rigeligt blive kompenseret gennem lavere priser på vigtige fødevarer. Belastningen af budgettet vil med al sandsynlighed aftage med tiden. Ifølge de fleste prognoser stiger verdensmarkedspriserne på aktuelle produkter, og så kan de faste godtgørelser gradvis afvikles.
<P>
Faren ved en del af Parlamentets forslag ligger i, at man går halvvejs og kæmper for, at det europæiske landbrug kan operere på verdensmarkedet og få den konkurrencekraft, der er absolut nødvendig, for at vi kan overleve på langt sigt.
<P>
Der findes en del skønhedspletter selv i Kommissionens forslag. Der burde gives en retfærdig kompensation til de lande, der ikke kan fremstille majsensilage. Under debatten er det blevet nævnt, at 20 % af landmændene får 80 % af støtten, men de fleste landmænd findes jo faktisk i denne 20 %-gruppe - det er familielandbrugene. Det fåtal, der er rige og råder over meget store arealer, udgør i dette tilfælde en meget lille gruppe.

<SPEAKER ID=126 LANGUAGE="EN" NAME="Thomas">
Hr. formand, først vil jeg gerne udtrykke min beklagelse over, at det ikke lykkedes Udvalget om Landbrug og Udvikling af Landdistrikter at afgive udtalelse om disse betænkninger under udvalgsbehandlingen. For mig at se er det trist, at ingen hidtil har nævnt dette. Men desværre synes mange af mine kolleger i Landbrugsudvalget at tage deres nationale briller på i stedet for at søge efter de overordnede visioner, som Kommissionen har udtrykt. Vi må anlægge et overordnet synspunkt, hvis vi skal gøre fremskridt inden for denne vigtige sektor.
<P>
Reduktionerne af støttebeløb, som Kommissionen planlægger, er ikke blot ønskværdige, men yderst vigtige i lyset af udvidelsen og vores forpligtelser inden for WTO for ikke at nævne de legitime ønsker fra de mennesker, der har rettet kritik mod støttens omfang inden for denne sektor. Jeg tvivler imidlertid på, hvorvidt forslagene vil opfylde målsætningen om at sænke prisen på landbrugsprodukter for forbrugerne, men jeg håber virkelig, at Kommissionens prognoser er korrekte.
<P>
Indførelsen af foranstaltninger til beskyttelse af miljøet i landområderne og tilskyndelse til mere ekstensive landbrugsmetoder er på sin plads, men jeg vil gerne henlede opmærksomheden på den grad af fleksibilitet, som medlemsstaterne i henhold til forslaget skal have til at fastsætte deres egne prioriteter, anvendelsen af kravene om krydsoverensstemmelse og arbejdskraftkriteriet. Selvom det er ønskværdigt med fleksibilitet, må vi advare mod at skabe en situation uden konkurrence, der vil splitte Europas landmænd.
<P>
Konklusionen er, at vi behøver reformer. Det er de fleste her i Parlamentet enige i. Jeg håber, at mine kolleger kan være realistiske, når de skal stemme den 28. januar og sørge for, at Kommissionens forslag som et minimum bliver vedtaget.

<SPEAKER ID=127 LANGUAGE="EL" NAME="Trakatellis">
Hr. formand, Kommissionen har helt korrekt foreslået en udvidelse af EUGFL's rolle, så den herefter også skal overtage andre aktiviteter med henblik på udviklingen af landdistrikter. Endvidere skal en kvalitetsforbedring af landbrugsprodukterne indgå i omlægningen af finansieringssystemet. På denne måde styrkes både producenten i den internationale konkurrence og forbrugeren, som skal aftage produkterne. Jeg mener desuden, at Udviklingssektionen bør finansiere alle foranstaltninger til udvikling af landdistrikterne, herunder strukturelle, landbrugsmiljømæssige og skovbrugsmæssige foranstaltninger samt udligningsbetalinger til de ugunstigt stillede områder.
<P>
Den fælles landbrugspolitik er fundamentet for den europæiske integration i EU og drivkraften til udvikling inden for landbruget. En eventuel samfinansiering fører til renationalisering af den fælles landbrugspolitik, i hvert fald delvist, og vil hovedsagelig ramme de lande, der økonomisk ligger under fællesskabsgennemsnittet, såsom Grækenland og de øvrige sydlige lande, samtidig med at det vil få negative konsekvenser for udviklingen af landbruget i EU. Derfor er jeg kategorisk modstander af de forslag, love og ændringsforslag, som fjerner den fælles landbrugspolitiks grundlæggende karakter og nedbryder principperne om økonomisk og social samhørighed og solidaritet. EU kan ikke hugge en hæl og klippe en tå, når det gælder finansieringen af det europæiske landbrug, bare for at tilfredsstille nogle landes krav om nedsættelse af deres bidrag til budgettet. I denne forbindelse ville det være på sin plads at undersøge ikke kun disse landes bidrag til budgettet, men også hvor meget de har ud af det fælles marked, der består af Den Europæiske Unions millioner af forbrugere. Jeg tror derfor, at principperne om samhørighed og solidaritet kræver, at landbrugspolitikken forbliver helt fælles, og at man indser, at forsøgene på renationalisering fører ind på et skråplan med en gradvis ophævelse af denne politik, hvor resultatet vil være, at det sociale EU-netværk går i opløsning.
<P>
Endelig er jeg uenig i forslaget om finansiering over Garantisektionen af førtiltrædelsesforanstaltninger for landbruget i ansøgerlandene og går ind for, at der opføres et særligt udgiftsområde for førtiltrædelsesstøtten uden for landbrugsretningslinjen.

<SPEAKER ID=128 LANGUAGE="IT" NAME="Santini">
Hr. formand, hr. kommissær, vi har ventet på denne reform af reformen i syv år. Nu, da den er kommet, kan vi sandelig ikke sige, at den fortjener en fanfare for den måde, den tager sig ud på.
<P>
Vi vil gerne sige endnu en gang, at Kommissionens forslag kraftigt overser landene syd for Alperne, eller lad os bare sige de sydligst beliggende lande i Europa. Man går ikke i dybden med de sande problematikker, når forslagene om fremtiden skal videreføres.
<P>
En anden grund til, at vi ikke er særligt tilfredse, er netop det arbejde, som vi parlamentsmedlemmer har gjort - eller vi skulle måske snarere sige ikke gjort - da det kun er én ud af de fem betænkninger, vi behandler, der er blevet godkendt af Udvalget om Landbrug og Udvikling af Landdistrikter. Jeg tør ikke forestille mig, hvad der vil ske i næste uge, når vi begynder at tale om reformen af den fælles markedsordning for vin.
<P>
Alt i alt må vi sige, at denne række af forslag spænder vidt, både med hensyn til området og ikke mindst med hensyn til tidsfristerne. Man taler om en målsætning for år 2006, men virkningen af dette reformforsøg vil sandsynligvis strække sig endnu længere. Man taler om Europas åbning mod øst, og man taler navnlig om at være meget opmærksomme på, hvad der sker i Vesten, og således på WTO's betingelser. Hr. kommissær, der mangler måske en lidt større opmærksomhed over for mennesket og landmanden, som måske stadig er en smule uforberedt med hensyn til alle disse begivenheder. Globaliseringen er en udfordring, som vedrører landmanden direkte, men måske tager man ikke i tilstrækkelig grad højde for den ringe konkurrenceevne, de europæiske landmænd stadig lider under. Det er en brat overgang, og for en gangs skyld kan vi sige, at bureaukratiet sågar har foregrebet de europæiske borgeres vækst- og tilpasningsrytme.
<P>
Jeg vil gerne endnu en gang give udtryk for en vis tilfredshed med den særlige opmærksomhed, som denne reform retter mod randområder som f.eks. bjergområderne, idet den anerkender en mælkekvote på 1 % mere, og den opmærksomhed, der navnlig er rettet mod de unge landmænd. Der er faktisk også tale om en uddøende race, hr. kommissær, eftersom antallet af landmænd bliver 3 % mindre hvert år.

<SPEAKER ID=129 LANGUAGE="DE" NAME="Mayer">
Hr. formand, hr. formand for Rådet, hr. kommissær, mine damer og herrer, i skyggen af de store begivenheder er der allerede blevet sagt meget om landbrugsområdet, men endnu ikke om alle, vil jeg gerne tilføje. Derfor blot en ganske kort bemærkning til betænkningen af Graefe zu Baringdorf om direkte betalinger og degressiv graduering. Jeg mener, det er rigtigt, at det europæiske landbrug har brug for ikke alene langfristede, stabile rammebetingelser, men også en bedre konkurrencedygtighed for ud over fødevareproduktionen også at kunne klare de andre store opgaver for hele samfundet ud fra den europæiske landbrugsmodel, f.eks. bevarelsen af kulturlandskabet eller vedligeholdelsen af miljøet som helhed.
<P>
Kommissionens forslag er konsekvente. Trækker man i den ene ende, vakler det også i den anden ende. Men de er nu meget skrappe. Jeg mener, at man har taget for lidt hensyn til situationen for enkeltmandsbedrifterne. Udligningsbetalingerne, der blev indført ved reformen i 1992, er dog næsten altid egentlig bare en delvis udligning af indtægtstabet, som opstod og opstår for landmændene på grund af prisnedsættelser. De er nødvendige for overhovedet at kunne opretholde et arealdækkende landbrug i vid udstrækning. Den gode landbrugspraksis bør være en forudsætning i den forbindelse. Ved areal- og kvægstærke bedrifter bliver der dog betalt store summer, og disse er også ofte grunden til kritik.
<P>
Jeg mener derfor, at en degressiv graduering er nødvendig. I meget store bedrifter er omkostningsnedsættelser lettere at gennemføre end i små familiebedrifter. For at kunne betragte familiebedrifternes situation nogenlunde retfærdigt er en degressiv graduering nødvendig. Det handler om ordet »hvordan« i den degressive graduering.

<SPEAKER ID=130 LANGUAGE="DE" NAME="Lulling">
Hr. formand, hr. kommissær, hr. minister, i de to minutter, jeg har fået stillet til rådighed i denne vigtige debat, må jeg i betragtning af, hvilken eksistentiel betydning de foreliggende reformforslag har for det europæiske landbrug, begrænse mig til at understrege, at disse forslag kunne have urimelige konsekvenser for landbruget og for den europæiske økonomi og det europæiske samfund som helhed. De er derfor ikke acceptable uden ændringer i den retning, som min gruppe går ind for. De er i øvrigt heller ikke forenelige med beslutningerne på topmødet i Luxembourg i 1997.
<P>
Jeg vil gerne minde om, at EU's landbrugsråd den 19. november 1997 i Luxembourg efter landbrugsministrenes grundlæggende debat om den europæiske landbrugsmodel forlangte, at modaliteterne i landbrugsreformen skulle udformes således, at bevarelsen af den europæiske landbrugsmodel garanteres. På topmødet i Luxembourg i december 1997 blev dette krav overtaget. Stats- og regeringscheferne gik dermed ikke kun mod en ensidig nedbrydning af det europæiske landbrug, men derimod ind for en videreudvikling af den eksisterende europæiske landbrugsmodel med dens multifunktionelle rolle i alle regioner, hvilket forudsætter, at modaliteterne i den reform, som vi diskuterer i dag, skal udformes således, at der kan opnås økonomisk fornuftige og socialt forsvarlige løsninger og dermed en passende indkomst for landmændene.
<P>
Hvorfor tog Kommissionen sig så lidt af disse muligheder, der blev vedtaget på allerhøjeste politiske plan, ved fremlæggelsen af sine forslag? Det er jo egentlig utroligt! I mit lille land ville forslagene i denne form medføre drastiske indkomsttab på LUF 650 millioner og selvfølgelig en yderligere urimelig afhængighed for landbrugets vedkommende af de offentlige finanser. Det går ikke!
<P>
Jeg vil gerne sige endnu et par ord vedrørende de for det luxembourgske landbrug så vigtige mælkeprodukter. Mælkekvoterne skal bibeholdes, her er vi i det mindste enige. Vores forslag ligger dog, sådan som ordfører Goepel har fremlagt dem her, på smertegrænsen, hvis vi ønsker at forhindre mælkeproduktionen i at forsvinde fra mange europæiske regioner. Jeg frygter, hr. kommissær Fischler, at det er højtspændte forventninger, hvis De vil få os til at tro, at Deres foreslåede drastiske prisnedsættelser til skade for landmændene ville komme til at gavne forbrugerne i form af prisnedsættelser på EUR 10-17 millioner. Styrtdykket i priserne i okse- og svinekødssektoren har jo vist os, at det ikke forholder sig sådan, og De har jo heller ikke forpagtet monopolet på den politiske visdom. Lyt lidt til os og også landmændene, så skal vi nok finde frem til en afbalanceret ordning!

<SPEAKER ID=131 LANGUAGE="ES" NAME="Varela Suanzes-Carpegna">
Hr. formand, hr. kommissær, mine damer og herrer, en historisk fejltagelse begrænser landbrugsudviklingen i økonomisk tilbagestående regioner i Spanien, f.eks. Galicien, en region i mål 1 i den europæiske regionalpolitik, med et tydeligt og historisk kald for at drive kvægbrug. Vi tænker på den utilstrækkelige mælkekvote, der blev tildelt ved landets indtræden i det daværende EØF. Spanien - og især Galicien - har derfor igen og igen krævet en større mælkekvote.
<P>
Vi anmoder i vores ændringsforslag om, at man tager særligt hensyn til en ekstra tildeling af kvoter til visse regioner, som lider under denne uretfærdighed, og på denne måde får rettet op på dette alvorlige misforhold i visse områder, der er ugunstigt stillet med hensyn til den økonomiske og sociale samhørighed i Europa, og som har behov for et særligt omlægningsprogram, som skal samfinansieres af Den Europæiske Union, for at de kan komme videre og blive konkurrencedygtige.
<P>
Sektorens strukturelle mangler i disse regoner gør, at vi beder om tildeling af præmier, som ikke er en funktion af den gennemsnitlige mælkeydelse i Unionen, som Kommissionen anmoder om, men som er en funktion af det nationale eller regionale gennemsnit, som er meget forskelligt fra Unionens virtuelle mælkeydelse. Og som om det ikke var nok, er oksekødet, som til dels kunne afhjælpe dette problem, afskåret fra de europæiske præmier, som ikke omfatter kalve. Vi kræver, at de bliver reguleret og inkluderet, og at maksimumsalderen for at modtage slagtepræmien nedsættes til otte måneder, så man kan afhjælpe den alvorlige og uretfærdige situation, som den galiciske kvægsektor, som kunne være så lovende, befinder sig i. Vi beder om vores kollegers forståelse, så de af hensyn til solidariteten og retfærdigheden støtter vores ændringsforslag.

<SPEAKER ID=132 LANGUAGE="DE" NAME="Klaß">
Hr. formand, hr. formand for Rådet, hr. kommissær, mine damer og herrer, efter mottoet »dråben udhuler stenen« håber vi, at diskussionen i dag udvirker noget. Landbrugsfamilierne i Europa har brug for pålidelige politiske rammer. Med reformen fra 1992 blev der indført direkte betalinger for landmændene på grund af en prisnedsættelse. Disse kriterier for de direkte betalinger bliver nu fremlagt meget vagt af Kommissionen, hr. kommissær, og de bliver endda også overladt til de enkelte medlemslandes afgørelse.
<P>
Vi har dog netop også her brug for en lige behandling af alle landbrugsbedrifter i Europa. Det må ikke være op til en national afgørelse, hvor store de direkte betalinger til landmændene er, og hvilke ekstra krav der kan stilles her. Kun på den måde kan markeds- og konkurrenceforvridninger ungås i sidste ende. Der skal findes en pålidelig størrelse for landmændene, som de kan kalkulere med, og som gør det muligt for dem at planlægge økonomisk og med et godt resultat.
<P>
Kommissionen erkender nødvendigheden af en tilpasning til verdensmarkedet. Dermed ville det europæiske landbrug være udsat for global konkurrence, men samtidig blive belastet med yderligere omkostninger på grund af høje europæiske miljø-og socialstandarder. Men hvordan kan man være konkurrencedygtig, hvis betingelserne globalt set er så forskellige? Direkte betalinger til landbruget skal efter min mening også ses ud fra aspektet om vanskelige naturgivne produktionsbetingelser. Vi må ikke glemme, at landbrugsfamilierne passer på og bevarer kulturlandskabet.
<P>
Jeg opfordrer Kommissionen til, at den ved alle yderligere overvejelser og krav til landbrugsproduktionen træffer sine beslutninger på grundlag af de nævnte kriterier. Udgangspunktet skal fremover være princippet om god landbrugspraksis - vores kollega Schierhuber nævnte det, vores kollega Mayer kom ind på det. Vi skal skabe nogle rammer for det europæiske landbrug, inden for hvilke Europas landmænd fremover også kan gøre sig gældende på verdensmarkedet.

<SPEAKER ID=133 LANGUAGE="DE" NAME="Keppelhoff-Wiechert">
Hr. formand, hr. formand for Rådet, hr. kommissær, ærede kolleger, der er en tysk talemåde, der siger, at alt allerede er blevet sagt i dag, blot ikke om alle. Sjældent har der været knyttet stå store forventninger til et EU-formandskab som til det tyske forsæde i første halvår af 1999. At føre Agenda 2000 til en vellykket afslutning er næsten som cirkelens kvadratur.
<P>
De vil eventuelt stadig kunne nå at få den afvisende holdning til forslagene med til Rådet, hr. minister Funke. Indholdet i den nye landbrugspolitik skal ligge fast hurtigt, altså inden udgangen af februar, og mit spørgsmål lyder nu: Er det overhovedet stadig landbrugsministrene, der udformer politikken, eller fastlægger stats- og regeringscheferne de finansielle rammer på topmødet i marts? Spørgsmålskatalogets tid er forlængst forbi. Der er brug for konkrete optioner, og vores landmænd vil snart gerne vide, hvor rejsen går hen.
<P>
Den tyske udenrigsminister Fischer krævede i går her i plenarforsamlingen en nedsættelse af landbrugsudgifterne. Samtidig lovede han dog de europæiske landmænd støtte. Hr. minister Funke, De kan bestemt godt forklare vores landmænd denne spagatagtige holdning. De taler et meget enkelt sprog, som jeg virkelig godt kan lide, De har ikke vænnet Dem til dette teknokrattysk, og lad også endelig være med det. Men at klare det samme med få penge og endnu færre penge er dog efter min mening meget vanskeligt.
<P>
Det finansielle spillerum bliver meget lille i søgningen efter løsningsmuligheder, manøvreringsmassen er ikke synderligt stor. Måske er denne reform også den sidste slurk af flasken. Efter udvidelsen mod øst skal der i højere grad liberaliseres, det ved vores landmænd, men de løsninger, der nu skal forhandles frem til inden for Agenda 2000, vil efter min mening kun beskrive en mellemliggende etape. Landbrugspolitikken vil igen skulle stå sin prøve i 2005, altså efter de første central- og østeuropæiske kandidaters tiltrædelse.
<P>
Som landmand kan jeg virkelig overhovedet ikke tilslutte mig diskussionen om prisnedsættelsen. Selv i de 20 år, jeg har deltaget i landbrugspolitik, har jeg endnu ikke oplevet, at faldende landbrugspriser giver lavere forbrugerpriser. Allerede i morges kom hr. Funk ind på det. Der findes en tysk talemåde, der siger, at selvom kornet bliver billigere, bliver rundstykkerne dyrere. Jeg kunne udvide talemåden vilkårligt: Selvom mælken bliver billigere, bliver yoghurten dyrere. Dét kan De være ret sikker på.
<P>
I forbindelse med fastlæggelsen af de fælles regler for direkte betalinger - det var min opgave som medordfører - vil jeg altså gerne stille følgende spørgsmål: Hvilke betalingsforpligtelser, hr. kommissær, skal disse regioner nu indgå med bindende virkning over for landmændene, hvis de skal kunne stille større miljøkrav med Deres indflydelse, sådan som det er tiltænkt? Jeg ved, hvad jeg taler om, jeg kommer fra delstaten Nordrhein-Westfalen. Landmændene kan måske klare større miljøkrav hos os, men der er et spørgsmål, der står åbent: Hvem skal betale?
<P>
Det andet og sidste spørgsmål vedrører gradueringen af de direkte betalinger til landmændene i forhold til anvendelsen af arbejdskraft, som hr. Graefe zu Baringdorf altid foreslår. Sig mig blot: Godkender De ændringsforslag 27 eller ej? Så er vi enige.

<SPEAKER ID=134 LANGUAGE="EN" NAME="McCartin">
Hr. formand, da hr. Andriessen blev kommissær for mange år siden, var jeg allerede medlem af Parlamentet. Jeg sagde til ham, at hans store udfordring var at gøre det europæiske landbrug konkurrencedygtigt. Siden da har det ikke været på tale at gøre det europæiske landbrug konkurrencedygtigt, men jeg vil gerne takke hr. Fischler, fordi han fortsætter med dette emne og i det mindste udtrykker håb om, at det europæiske landbrug kan indtage sin plads i verden og sin andel af verdensmarkederne.
<P>
Med en befolkning på verdensplan, der vokser med 80 millioner om året, burde alt ikke være det rene sortsyn og pessimisme. Vi burde lægge planer og en eller anden form for strategi for, hvordan vi kan spille vores rolle ved at levere til dette marked. Det var usædvanligt at læse her til morgen, at Argentina i øjeblikket importerer oksekød. Det er et område af verden, som vi har opfattet som en alvorlig konkurrent og en trussel. På grund af klimaforholdene kan Australien nu begynde at levere oksekød til dem. Det giver os en vis ret til at tro, at tingene ikke altid forbliver, som de én gang er. Da MacSharry-reformen kom, foreslog vi, at man reducerede produktionen og øgede importen af fødevarer. I dag foreslår vi, at vi tager en større del af verdensmarkedet. Det glæder mig.
<P>
Jeg blev lidt skuffet, da rådsformanden talte mere om dyrevelfærd, miljøovervejelser og forbrugerbeskyttelse end om landmændenes levebrød. Selvom jeg er enig med ham på de nævnte områder, kan vi ikke anskue disse ting isoleret fra behovet for at give landmændene en mere passende indtægt. Landmændene klager måske over den fælles landbrugspolitik, men uden den ville situationen i Europa have været langt værre. Så jeg vil være yderst bekymret over ethvert forsøg på at flytte udgifterne og den politiske beslutningstagning inden for landbruget tilbage til medlemsstaterne. Det må vi under ingen omstændigheder tillade. Der findes så mange forskellige lande og klimaer i EU, og den fælles landbrugspolitik har reddet os fra de spændinger, der ellers ville være opstået gennem de senere år på grund af den voldsomme reduktion af antallet af beboere på landet. Vi har en politik, der virker. Landmændene lider under den i øjeblikket, men vores bedste chance er at gennemføre de nødvendige justeringer og bevare den som en fælles landbrugspolitik for alle europæere, der rummer alle tre elementer - navnlig økonomisk solidaritet.

<SPEAKER ID=135 LANGUAGE="DE" NAME="Ebner">
Hr. formand, ærede repræsentanter for Kommissionen og Rådet, kære kolleger, jeg vil gerne tale om primært to emner, nemlig mælk og oksekød. Hvad angår mælken og betænkningen af vores kollega Goepel, som jeg i og for sig gerne vil støtte fuldt ud, beklager jeg, at der er nogle ændringsforslag, der ikke har fundet tilslutning i Udvalget om Landbrug og Udvikling af Landdistrikter. Her skal især nævnes de vigtige alternative forslag vedrørende prisstøtten og indkomstudligningen for mælkeproducenterne, og her især i de mindre gunstigt stillede bjergområder. Det skal der tages mere hensyn til, og konkurrenceforvridninger bør undgås eller udlignes.
<P>
Der skal absolut også træffes foranstaltninger til reklame for mælke- og mejeriprodukter, og der skal afsættes tilsvarende midler til marketingformål. Jeg plæderer for at dele den individuelle referencemængde for mælk med det tal, der svarer til den gennemsnitlige mælkeydelse i regionen. Det ville være en mere retfærdig metode for bjergområderne.
<P>
Endelig bør medlemslandenes betaling efter min mening foregå efter objektive kriterier, under særlig hensyntagen til de pågældende produktionsstrukturer, især i bjergområderne, så de ikke i dén grad er afhængige af udsving på markedet. For det fjerde anser jeg også stadig kravet om offentligt finansieret transporthjælp for absolut nødvendig og uundgåelig. Hvad oksekødssituationen angår, bør der også i højere grad tages hensyn til de mindre gunstigt stillede områder, f.eks. med hensyn til præmiekravene.
<P>
Unge landmænd bør følgelig modtage yderligere finansiel støtte. Jeg mener, at der er behov for handling på dette punkt, sådan som kommissær Fischler sagde det i sin redegørelse i dag. Det ville være ønskeligt, om Kommissionen og især den kompetente og velmeriterede kommissær Fischler, der jo kommer fra et bjergområde, og som kender situationen på bedste vis, og Rådet tager hensyn til mine indvendinger på passende måde.

<SPEAKER ID=136 NAME="Funke">
Hr. formand, hr. kommissær, mine damer og herrer, De kan forestille Dem, at det har været meget interessant for mig at overvære denne diskussion, at notere sig de forskellige indlæg, at bearbejde dem i det omfang, det var muligt i formiddags og i eftermiddags, og helt sikkert også at få dem med i den diskussion, som vi vil føre i Rådet (landbrug) i den forbindelse. Jeg gjorde allerede i morges i min indledende tale opmærksom på, at jeg lægger vægt på at høre Deres mening og at diskutere med Dem. Desuden er jeg af den opfattelse, at det, som De siger og tænker i den forbindelse, skal have vægt ved diskussionerne i Rådet. Mange tak for det!
<P>
Jeg vil dog gerne have lov til at komme ind på nogle punkter uden at trække det for meget i langdrag, da jeg jo er blevet spurgt både om det ene og det andet punkt. Måske kan jeg begynde med følgende bemærkning: Når jeg sammenligner de forskellige indlæg med hinanden, forekommer det mig - for at citere fru Keppelhoff-Wiechert - efter en samlet vurdering også at være som cirkelens kvadratur, som så ofte, når der ude i landet - hvor som helst - diskuteres landbrug. Landmændene skal, sådan kræves det, stille fødevarer af høj kvalitet til rådighed, de skal producere miljørigtigt. Samtidig skal de bevare kulturlandskabet under produktionen, praktisk talt som en biting, og de skal også gøre det hele på en rentabel måde, helst til såkaldte verdensmarkedspriser.
<P>
Det er cirkelens kvadratur i sig selv, når man diskuterer sådan. Alligevel er man sandsynligvis nødt til også at diskutere sådan, andet er slet ikke muligt i pluralistiske samfund. Når det så handler om at overveje kompenserende godtgørelser, og sådan forekom det mig også at være i formiddags og i eftermiddags, bliver der på den ene side sagt, at de skal være så retfærdige som muligt og tage hensyn til de pågældende strukturer. Jeg forstår og accepterer det alt sammen. Men samtidig kræves det også - af og til i ét og samme indlæg, men senest i det andet eller tredje indlæg derefter - at det skal gennemføres så enkelt og ubureaukratisk som muligt. Det forekommer mig igen, at der også er tale om cirkelens kvadratur her, hvis jeg vurderer det rigtigt.
<P>
Jeg vil gerne gøre opmærksom på en ting for at begynde ved et indlæg, der kom til sidst. Jeg tror, det var hr. McCartin, der sagde til mig, at jeg egentlig havde udtalt mig meget om dyrebeskyttelse og miljøspørgsmål, men ikke om landbrugets konkurrenceevne. Hr. parlamentsmedlem, nu var jeg i en fortræffelig situation i formiddags, fordi jeg blev bedt om ikke at tale frit, da tolkene var i besiddelse af min taletekst, og jeg holdt mig derfor til konceptet. Det har jeg ikke altid for vane, det vil jeg gerne indrømme! For så vidt skal jeg dog i al venlighed og beskedenhed gøre opmærksom på, at jeg netop også har krævet det, som jeg egentlig har sagt. Jeg vil gerne have lov til at sige: Fremtidens europæiske landbrug skal være konkurrencedygtigt for at kunne klare sig i den internationale konkurrence.
<P>
Jeg indrømmer dog, at man selvfølgelig også kan overhøre sådan en sætning. Men da det er centralt, vil jeg endnu en gang gerne anføre det for at sige, at det ikke var sådan, at jeg fuldstændig havde glemt landbrugets synspunkt. Det ville også have været dårligt, hvis det havde været sådan.
<P>
Lad mig tilføje følgende: Vi skal i mine øjne - og det er oftere blevet krævet, at man også skal sige sandheden til landmændene derude - igen og igen gøre én ting klart: Et europæisk landbrug, hvordan vi end ønsker at definere det, som vi udelukkende reducerer til leverandør af råvarer til det europæiske marked, vil mislykkes. Vi har et købestærkt indre marked, 80 millioner indbyggere alene i Tyskland. I alt, hvis vi også lægger ansøgerlandene oveni, vil vi på europæisk plan få et stort antal forbrugere, som kan mobilisere en enorm købekraft.
<P>
Når der gøres opmærksom på denne købekraft i det europæiske indre marked, og især når først andre lande kommer til, skal jeg på den anden side igen og igen gøre opmærksom på, at vi har en vis mæthedsgrad i Europa og stadig også overskud i det mindste i dele af landbrugsproduktionen. Hvordan vil vi igen fremkalde et fremtidsbillede af europæisk landbrug, hvis vi ikke gør opmærksom på, at vi også er nødt til at erobre markeder uden for Europa? Jeg vil ikke uddybe det nu, men det hører efter min mening absolut til et perspektiv for europæisk landbrug! Det kan slet ikke være anderledes, jeg vil derfor anføre det meget tydeligt.
<P>
På den anden side: Hvis det europæiske landbrug producerer på helt bestemte betingelser - om det er inden for agerdyrkning eller husdyrhold, er fuldstændig ligegyldigt - fordi samfundet kræver det og ønsker det, andre landbrug, som konkurrerer med os på verdensplan, ønsker imidlertid ikke at gøre det, fordi samfundet reagerer anderledes på ganske bestemte produktionsforhold, skal der være en garanti for kompenserende godtgørelser på den ene side og en ekstern minimumsbeskyttelse på den anden side. Det hører, om man vil, til de fair handelsbetingelser, som det handler om. Det er det afgørende punkt. Det vedrører også WTO, hr. Sturdy, De nævnte det. Det skal man naturligvis komme ind på, også i de debatter, som man fører i den forbindelse. Jeg bifalder i hvert fald Deres ord, hr. Sturdy.
<P>
Der blev gjort opmærksom på, og jeg blev spurgt direkte af fru Anttila, tror jeg, hvordan jeg dog i betragtning af Kommissionens forslag som formand for Rådet ville forhindre, at det fører til konkurser på grund af prisnedsættelserne. I den forbindelse må jeg sige noget til politikkens selvforståelse i det hele taget. At tro, at mene, at politik i sidste ende - uanset med hvilke instrumenter, uanset med hvilke handlingsmåder, uanset med hvilke rammebetingelser - vil kunne undgå konkurser, er en selvforståelse, som jeg gerne vil advare imod!
<P>
Det vil politik aldrig kunne, uanset på hvilke betingelser. Vi kan måske spørge, om rammebetingelserne for konkurrencen i betragtning af sådanne foreslåede løsninger er fair eller ej. Man skal diskutere, om det er fornuftigt i forbindelse med et fremtidsbillede af landbruget. Men det fritager ikke nogen landmand fra den driftsøkonomiske afgørelse, det fritager ikke mig som bedriftsleder fra ansvaret for, hvilke afgørelser der skal falde i min bedrift for i betragtning af gældende rammebetingelser at kunne sikre bedriftens eksistens.
<P>
Vi bør heller ikke stille for store krav til politikken her. Det forekommer mig endda, at vi førhen måske for ofte har givet indtryk af, at politikken kunne klare dette. Vi bør måske ikke længere give indtryk af det i fremtiden. Jeg deler altså udtrykkeligt den opfattelse, at man har brug for pålidelige rammebetingelser, at vi har brug for konkurrencedygtighed. Jeg deler også den opfattelse, at vi skal omgås sparsomt med pengene.
<P>
Til cirkelens kvadratur hører helt sikkert også, at vi på den ene side med rette kræver sikring af så mange eksistenser som muligt i landbruget, men på den anden side igen og igen skal forklare befolkningen ikke alene uden for landbruget, men også landmændene selv, at det alt i alt ikke er noget dårligt bidrag - når vi tæller det europæiske budget, de nationale budgetter, til dels delstaternes budgetter i føderative nationalstater med - der gives til landbruget. Alligevel har vi stadig en nedlæggelsesrate for bedrifterne, og tilfredshed i landbrugsbefolkningen har vi heller ikke opnået.
<P>
Det er en diskussion, som man måske bør uddybe i ny og næ. Det forekommer mig nemlig at være utrolig vigtigt. Måske er det også sådan, at vi ganske vist giver mange penge ud, men ikke altid giver dem sådan ud, at de virkelig kommer medarbejderne på gårdene til gode. Jeg siger det i meget enkle vendinger. Det kan altid betale sig at tænke over det. Nogle bidrag sigtede mod det. Jeg vil ikke komme ind på det nu på grund af tiden. Men det er bemærkelsesværdigt. Kravet - også dette krav er blevet stillet af og til, om end kun indirekte, medmindre jeg har misforstået det - om øget ekstensivering, øget miljøbeskyttelse, altså snarere væk fra en ren økonomisk betragtning, samtidig med lavere udgifter, betyder dog igen cirkelens kvadratur. Heller ikke det går, man skal vide, at det er sådan. Man kan altså sagtens tale om, hvorvidt man skal sikre øget ekstensivering, øget miljøbeskyttelse. Men man skal vide, at det koster penge, uanset om det er, fordi jeg på grund af betingelser på stedet er nødt til at yde kompenserende godtgørelser, eller det er inden for rammerne af en traktatmæssigt organiseret beskyttelse, det står hen i det uvisse. Den ene vil gå mere ind for det ene, den anden mere for det andet, men under alle omstændigheder koster det penge fra staten. Man skal også se det i den sammenhæng.
<P>
Jeg tror, at jeg stort set har taget de stikord op, som er blevet rettet til mig. Måske er jeg gået lidt for langt tilbage på det ene eller det andet punkt, men det skulle også bidrage til, fordi jeg jo er ny i denne kreds, at De måske erfarer noget om min selvforståelse.
<P>
Hvad angår opfattelsen af, at man måske virkelig burde nationalisere finansieringen af landbrugspolitikken, det vil sige, at der kun var penge fra Europa, hvis man på forhånd havde organiseret nationale midler eller havde forpligtet sig til at organisere disse midler efterfølgende, mener jeg med forlov, at det ville være enden på en fælles landbrugspolitik. Derfor tvivler jeg meget på, om man bør gå en sådan vej.
<P>
Bifald

<SPEAKER ID=137 LANGUAGE="PT" NAME="Cunha">
Hr. formand, jeg vil gerne bede formanden for Rådet om at oplyse os nærmere angående en udtalelse fra hans kollega, udenrigsministeren, der her i salen i går sagde, at vi skulle reformere den fælles landbrugspolitik for at nedbringe Den Europæiske Unions udgifter. Ministeren har ikke oplyst mig desangående, han har ikke svaret mig, men jeg spurgte ham faktisk, om det tyske formandskab har ændret opfattelse i forhold til det, der traditionelt har været dets holdning. Det er et politisk meget relevant spørgsmål, og jeg vil derfor gerne insistere på, at han svarer mig.

<SPEAKER ID=138 NAME="Funke">
Hr. formand, mine damer og herrer, hr. parlamentsmedlem Cunha, det har hidtil ikke kun været den tyske side, der har beskæftiget sig med de finansielle spørgsmål, særlig landbrugspolitikken, men ud fra forhandlingerne i Rådet (landbrug), som jeg hidtil har deltaget i, og også ud fra de diskussioner, der følger heraf med kollegerne fra de enkelte medlemslande, kan vi gøre opmærksom på, at der til stadighed tales og snakkes om det. Jeg har netop udtrykkeligt sagt i mit svar, at det for mig selvfølgelig kommer an på - det er for mig ligefrem nødvendigt ved landbrugsreformen - at spørge, om de penge, som vi giver til landbrug generelt - jeg har både anført det europæiske budget, de nationale budgetter og delstaternes budgetter i føderative nationalstater - altså om de penge altid bliver givet sådan ud, set fra systemets side, at det virkelig også kommer medarbejderne på gårdene til gode.
<P>
Det er i mine øjne ikke så meget et spørgsmål om størrelsen af de midler, der stilles til rådighed, men mere et spørgsmål om fordelingen. Jeg lægger megen vægt på, at det bliver sagt. At forklare på langt sigt, at en andel på 45 %, nogle siger 50 % - jeg vil slet ikke diskutere det - af det europæiske budget ganske vist stilles til rådighed for landbruget, men at vi samtidig oplever, at landbrugsindkomsterne i det mindste i dele af landbrugsproduktionen ikke øges, men reduceres, gør det ligefrem tvingende nødvendigt at spørge, hvad vi egentlig gør her! Vi kan ikke bare acceptere det sådan og mene, at jo flere penge vi har, desto større lyksalighed kommer der til udtryk.
<P>
Jeg tror, at vi alle sammen vil gøre bedst i - landmændene under alle omstændigheder - at stille dette til diskussion. Hvis udenrigsministeren - jeg ved ikke, hvad han har sagt i den forbindelse - mener, at det generelt kommer an på - sådan har jeg forstået Dem - at reducere udgifterne uden at sige, hvordan og i hvilken sammenhæng man mener det, kunne jeg have lyst til at sige, præcis som jeg først ville afstemme mine udtalelser med udenrigsministeren, før jeg udtaler mig om udenrigspolitiske spørgsmål, at man som udenrigsminister bør afstemme sine udtalelser med landbrugsministeren, før man udtaler sig om landbrugspolitiske spørgsmål. Men jeg ved ikke, hvad han har sagt i den forbindelse. Derfor kan jeg heller ikke kommentere det. Jeg vil gerne tale med ham om det.
<P>
Blot en enkelt afsluttende bemærkning til emnet, som måske også burde mane til eftertanke. Jeg kan ikke - jeg har slet ikke den erfaring - sige det på vegne af de andre medlemslande i EU. Men jeg kan sige det på Tysklands vegne og på vegne af alle delstater i Tyskland: Næsten ligegyldigt - jeg siger bevidst næsten ligegyldigt - med hvilke instrumenter og vigtige punkter vi har ført landbrugspolitik, har vi haft en nedlæggelsesrate i landbruget på 3 % i gennemsnit efter krigens afslutning, det vil sige i de sidste 50 år. Det er bemærkelsesværdigt, de sidste 50 år! Det er præcis en nedlæggelsesrate, der svarer til udviklingen i landbrugets produktivitet. Forskere har allerede undersøgt det og giver relativt entydige svar på det. Jeg vil slet ikke gøre det så entydigt, men jeg spørger mig selv, om vi ikke er nødt til at notere os, at vi svarende til størrelsen af produktivitetsraten også automatisk vil få en strukturændring med opgivelse af gårde i landbruget, så længe økonomien danner grundlag for landbrugspolitikken, det tilføjer jeg. For mig ville det være utænkeligt, hvis økonomien ikke længere dannede grundlag for landbrugspolitikken. Det ville give et stort ressourcespild, hvis vi ikke havde politikken som grundlag. Men også det bør vi måske diskutere mere i offentligheden, end vi har gjort tidligere.

<SPEAKER ID=139 NAME="Fischler">
Hr. formand, hr. formand for Rådet, mine damer og herrer, jeg vil først gerne sige hjertelig tak til alle, der har bidraget til denne debat. Jeg mener, at vi har ført en meget konstruktiv, ja endda en forbilledlig debat her i dag, og jeg håber, at den også vil få offentlighedens opmærksomhed.
<P>
Til de mange spørgsmål, der refererer til bestemte ændringsforslag, vil jeg gerne minde om det, jeg sagde i formiddags, nemlig at jeg er parat til at uddele en liste, hvoraf det fremgår, hvilke forslag der er acceptable for Kommissionen. Desuden ved jeg, at jeg har lovet at gøre det kort i mine afsluttende bemærkninger, og det vil jeg også holde mig til.
<P>
Den tidligere taler understregede endnu en gang meget tydeligt det, det kommer an på, når vi taler om det europæiske landbrugs konkurrencedygtighed. Det europæiske landbrug skal være konkurrencedygtigt i dobbelt betydning. For det første skal vores produkter være konkurrencedygtige, og det kan de kun være, hvis vi giver kvaliteten en tilsvarende større opmærksomhed end hidtil, når vi også realiserer og gennemfører forbrugernes nye kvalitetsforståelse, og når vi tager tilsvarende hensyn til især det europæiske landbrugs styrke, der som bekendt ligger i forarbejdningen af landbrugsråvarer til slutprodukter af høj kvalitet.
<P>
Men det europæiske landbrugs konkurrencedygtighed betyder også, at de ydelser, der overstiger produktionen af landbrugsprodukter, skal underkastes en økonomisk vurdering og integreres i vores markedsøkonomiske system.
<P>
Der har været talt meget om, i hvilken grad landbrugspolitik skal være socialpolitik. Vi bør være realistiske her. Landbrugspolitik skal have en social dimension, men skal ikke være ren socialpolitik. Det ville virkelig være forkert. Her handler det helt sikkert om, hvordan vi fremover opnår fornuftige fordelinger, således at der ikke opstår en skæv fordeling igen som de berømte 80: 20, der er tale om for øjeblikket.
<P>
Hvad angår miljøpolitikken, vil jeg gerne endnu en gang minde om, hvilket princip vi har baseret vores overvejelser på fra Kommissionens side. Det handler ikke om miljøets betydning inden for den fælles landbrugspolitik, men om, at vi fremover ønsker at lægge vægt på, at anvendelsen af de såkaldte kompenserende godtgørelser - som de har heddet hidtil - også skal have noget at gøre med miljø. Vi lægger vægt på, at hver landmand, der ønsker at bruge de offentlige midler fra Fællesskabets budget, i det mindste overholder god landbrugspraksis. Vi skal sikkert fortsat diskutere definitionen, afhængig af produktionssystemet, afhængig af de klimatiske omgivelser osv.
<P>
Men vi lægger også vægt på, at ydelser, der overstiger dette, skal udlignes separat, men også være frivillige. Vi vil ikke genindføre en kommandoøkonomi i Europa ad bagvejen.
<P>
Dermed kommer jeg frem til spørgsmålet om finansiering. Kommissionen har ikke, som man har påstået flere gange, fremsat et forslag om samfinansiering, men har i sin beretning om egne indtægter udelukkende peget på de muligheder, som ville kunne skabe en bedre balance mellem de enkelte medlemslandes bidrag. Set fra vores synspunkt er det nu primært medlemslandene selv, der skal sige, hvilken af disse finansieringsmodeller de vil give højeste prioritet, og derfor tror jeg, at der i første omgang er brug for en principiel afklaring her, før denne politiske enighed nedfældes i de pågældende lovtekster.
<P>
Men der er, som De ved, imidlertid også andre overvejelser, f.eks. såkaldte stabiliseringsmodeller, som absolut er værd at afprøve. Vi er parate til at gennemføre tilsvarende undersøgelser. Kun én ting skal endnu gøres klart: Uanset hvilken model vi anvender, vil vi ikke være i stand til at bringe en aftale mellem medlemslandene i stand uden en tilsvarende udligningsfinansiering i forbindelse med ændringerne af prispolitikken, eller som man siger i Wien: »Ohne Geld ka' Musi« , det vil sige ingen penge, ingen musik. Her handler det virkelig om at stille de nødvendige midler og de midler, der betragtes som nødvendige, til rådighed, for kun sådan kan det føre til en fornuftig reform.
<P>
Afslutningsvis vil jeg gerne minde om endnu en ting. Der er en ting, De ikke må glemme! Overalt, hvor det handler om at udligne enhver ydelse, der fremover placeres inden for rammerne af udviklingen af landdistrikterne, er samfinansieringen allerede en selvfølge og også planlagt. Det vil sige, at jo mere udvikling af landdistrikterne vi gennemtvinger, jo mere vi går i retning af, at udligningen af miljøydelser og lignende får betydning, desto mere samfinansiering er der også automatisk, men i en form, hvor samhørigheden ikke går i hundene.

<SPEAKER ID=140 NAME="Formanden">
Mange tak, hr. kommissær Fischler.
<P>
Forhandlingen under ét er afsluttet.
<P>
Afstemningen finder sted den 28. januar kl. 9.00.

<CHAPTER ID=6>
Biologisk produktion
<SPEAKER ID=141 NAME="Formanden">
Næste punkt på dagsordenen er forhandling om følgende beslutningsforslag:
<P>
B4-0719/98 af Barthet-Mayer for Udvalget om Landbrug og Udvikling af Landdistrikter til Rådet om regler for biologisk produktion (animalsk produktion); -B4-0720/98 af Barthet-Mayer for Udvalget om Landbrug og Udvikling af Landdistrikter til Kommissionen om forordning om biologisk produktion (animalsk produktion).
<SPEAKER ID=142 LANGUAGE="FR" NAME="Barthet-Mayer">
Hr. kommissær, hr. formand, som ordfører for Landbrugsudvalget angående en udvidelse af forordning 2092/91 om biologisk animalsk produktion skal jeg meddele, at vi har opnået en meget bred enighed i Parlamentet om denne tekst. Til medlemmernes store tilfredshed udvalgte Kommissionen derefter af sig selv en række vigtige ændringsforslag og integrerede dem i sit ændrede forslag.
<P>
I 1998 endte de fortløbende versioner af den tekst, der var til debat i Rådet, desværre med at blive til en vigtig afledning. Det er grunden til mit dobbelte beslutningsforslag i dag, for at råbe »Vagt i gevær!« for Landbrugsudvalget til Kommissionen og Rådet. Jeg takker mine kolleger i Landbrugsudvalget for deres tillid og støtte i denne henvendelse, der samler deres bekymringer.
<P>
Afledningen gælder tre punkter. Først er der de vigtige forlængelser af overgangsperioden for omlægning. Det er ikke nødvendigt med 15 år for at reducere antallet af fjerkræ i en bygning. Dernæst er der tale om en inflation i reglerne for undtagelser, der kan ende med at udvande forslaget. Der er f.eks. det følsomme spørgsmål om foderet, der i princippet bør være totalt biologisk ved denne type produktion, og hvor Kommissionens forslag allerede i sig selv indeholder en tilstrækkelig afvigelse, idet den går ind for 90 % biologisk foder. I øvrigt kan vi se en stigende indførelse af normer og grænser, der går meget længere end Kommissionens forslag. Endelig risikerer det også at blive en slags pulterkammerforordning, der giver grønt lys for at intensivere det biologiske landbrug, hvilket er totalt nonsens på dette område.
<P>
Jeg kender den økonomiske satsning, der er knyttet til forbrugernes nylige tiltrækning af denne produktionssektor i Den Europæiske Union, og som også hænger sammen med muligheden for eksport i fremtiden. Derfor er jeg nødt til at reagere for at advare lovgiverne imod den interne risiko, der kunne føre til en svag forordning, der hænger dårligt sammen, og som udgør risici for konkurrenceforvridning i forhold til nationale eller regionale fortolkninger og forskellige og aldeles ikke harmoniserede kontrolmetoder.
<P>
Jeg vil også være på vagt over for, at man yderligere vil forsinke gennemførelsen af en komplet forordning, hvilket kan risikere at pålægge Den Europæiske Union, der er pioner på dette område, de eneste generelle standarder for codex alimentarius , hvis tekst diskuteres netop nu med alt, hvad det måtte indebære, også hvad angår selve importen fra tredjelande.
<P>
Som på andre landbrugsområder risikerer EU på grund af mangelen på et stærkt fælles forslag at blive svækket senere inden for WTO, idet vi ved, at debatten fortsætter i USA for at forsøge at påtvinge det biologiske landbrug GMO (genetisk modificerede organismer), anvendelse af slam fra byerne og bestråling af fødevarer, hvilket vil sige naturlige hormoner. Alt dette er stadig langt væk fra vores europæiske koncept. Det biologiske landbrug skal absolut fortsat være et symbol på den kvalitet, til hvilken der stilles de højeste krav, kræves den største nøjagtighed, og som er underlagt den strengeste kontrol til fordel for de producenter og forbrugere, der ønsker denne kvalitet. Det er et frivilligt udgangspunkt, og enhver kan frit vælge at tilslutte sig eller vende sig mod en anden type kvalitetsproduktion.
<P>
Derfor beder jeg Kommissionen stå fast på sit forslag, det vil sige, at den trækker det tilbage, hvis den finder, det bliver udvandet for meget af Rådet. Men jeg vover at håbe, det ikke bliver nødvendigt at skulle gå så vidt. Og jeg beder også med et stort håb Rådet om endnu en gang og meget dybtgående at gennemgå dette forslag, idet det jo ved, at vi naturligvis er enige i dets forslag fra december, der fastlægger principperne for biologisk opdræt. Men vi gentager meget fast vores anmodning til Rådet om at igen at tage teksten op, og vi håber, som vi forstod det på hr. Funke her i morges, at det nuværende formandskab vil forstå at lytte til Parlamentets og Kommissionens fælles stemme.
<P>
Jeg beder Dem, hr. kommissær og hr. formand, lad os ikke få et biologisk landbrug til udsalgspris.

<SPEAKER ID=143 NAME="Funke">
Hr. formand, mine damer og herrer, fru parlamentsmedlem, vi beskæftigede os med dette emne i Rådet (landbrug) på mødet den 14. og 15. december, som De ved, og enedes om retningslinjer, men pressede også helt i Deres ånd på, for at det så hurtigt som muligt også kan føre til en vedtagelse til foråret, for Rådet erkendte absolut nødvendigheden af en hurtig vedtagelse.
<P>
Vi kan på nuværende tidspunkt ikke forudsige helt sikkert, hvilken lovtekst, hvilken forordningstekst der i sidste ende bliver forelagt. Det må vi afvente, men Rådet var af den mening, at vi på den ene side har brug for en klar afgrænsning af det, der er økologisk, eller det, der er konventionelt, som De har rykket for. På det punkt deler jeg absolut Deres opfattelse. På den anden side skal vi dog også handle med den nødvendige fleksibilitet og ganske enkelt afveje tingene, når vi foretager en regulering. Fleksibilitet også for så vidt, som vi skal gøre det muligt for dem, der vil beskæftige sig med økologisk husdyrhold, og som vil foretage en omstilling, at starte på omstillingen. Derfor har vi bl.a. diskuteret passende tilpasningsfrister. 15 år blev det krævet fra én side. Vi er blevet enige, hvis jeg husker rigtigt, om 12 år. Jeg ved, at der i forbindelse med disse 12 år har været en tidrøvende og indgående diskussion, og at man - De ryster betænkeligt på hovedet - selvfølgelig også kan gå ind for kortere frister. Men på den anden side ved vi også, at det netop var fra praksis, at ønsket om at gå ind for længere overgangsfrister kom. Jeg siger til Dem, at vi i overensstemmelse med Deres ønske kommer frem til en hurtig gennemførelse, og at vi endnu en gang så præcist som muligt afprøver den strenge konsekvens i afgrænsningen.

<SPEAKER ID=144 NAME="Fischler">
Hr. formand, mine damer og herrer, som hr. Funke allerede har antydet, har der i diskussionerne i Rådet været forskellige problemer med det forslag, som Kommissionen har fremsat efter behandlingen her i Parlamentet. Hvad er egentlig det største problem? Det største problem ved drøftelsen af forslaget består især i, at nogle af elementerne i vores forslag ikke uden videre kan gennemføres i alle medlemslandene. Derfor er der opstået en diskussion om midlertidige undtagelser for at føre de nationale regler, der nu findes i de fleste medlemslande, frem til den fremtidige fællesskabsret.
<P>
Nogle af ændringerne vedrører især dyrenes oprindelse, da dyr og også foder kan stamme fra konventionelle bestande. Vi må ikke glemme, at der er en lang række medlemslande, hvor der i praksis hidtil næsten ikke har været nogen biologisk produktion. Vi skal da også give disse lande en chance for at kunne begynde med den biologiske produktion, hvis de ønsker det. Det er egentlig grunden til, at man vil have sådan en overgangsregel her.
<P>
Desuden vil jeg gerne understrege, at harmoniseringen kun kan foregå gradvist, især når det pågældende kvægbrug hidtil i højeste grad er blevet drevet efter nationale eller regionale regler. For at løse dette problem blev der ligeledes foreslået bestemte ændringer. De vedrører især tøjring af dyr og krav til liggearealer og folde, som bør stå til rådighed for ethvert dyr.
<P>
Glem ikke, at tøjring har været en helt normal form netop i de små bedrifter i århundreder. Og når en landmand har sin lille bedrift midt i en landsby, er det ikke altid nemt at stille de rigtige folde til rådighed. Og De må heller ikke glemme, at netop mindre bedrifter, som allerede i dag er anerkendt som biobedrifter, burde frakendes retten til at drive økologisk landbrug, hvis de ikke har et dybstrøelseshus. Her skal vi altså være parate til at finde et kompromis.
<P>
Til sidst vil jeg gerne gøre opmærksom på, at undtagelsesregler altid fastsættes for en overgangsperiode, og at det absolut ikke er nogen nyhed. Sådanne regler er der ligeledes ved f.eks. sædefrø og planter eller ved konventionelle tilsætningsstoffer i organiske fødevarer. Med hensyn til den fortsatte fremgangsmåde vil jeg gerne gøre det klart, at Kommissionen selvfølgelig er parat til at forsvare sit forslag og om nødvendigt også at begrunde, hvorfor det midlertidigt er nødvendigt med visse afvigelser.

<SPEAKER ID=145 LANGUAGE="DE" NAME="Rehder">
Hr. formand, hr. kommissær, hr. formand for Rådet, ganske kort - Socialdemokraterne i Europa-Parlamentet er meget glade for, at De nu har gjort ovennævnte klart. Vi er meget glade for, at det er den sunde menneskeforstand, der er slået igennem her. Selvfølgelig falder der også sne i det smukke Tyrol, i det næsten lige så smukke Allgäu og i det smukke Niedersachsen, og så er man netop nødt til at bringe køerne ind i stalden.
<P>
Alt dette - De ved, at jeg forsvarer Kommissionen og også Rådet i de vigtige sager - er faldet i hænderne på de propagandistiske røvere i min hjemegn under valgkampen. Der er blevet talt om, at rebet skal bandlyses fra kostalden. Alt dette har ført til, at man igen har skældt de onde eurokrater ud. Jeg er glad for, at det er taget af bordet, og at den normale sunde menneskeforstand har sejret i Europa. Mange tak, nu kan vi endelig gå over til at støtte en fornuftig produktion.

<SPEAKER ID=146 LANGUAGE="DE" NAME="Ebner">
Hr. formand, hr. kommissær, hr. formand for Rådet, de biologisk producerende landmænd fremstilles ofte som outsidere, og jeg tror, at hvis det fortsætter sådan, vil de også blive ved med at være det. Der bør dog skabes rammebetingelser, således at de ikke bliver ved med at være outsidere, men dog bliver ved med at være ideologer. Fleksibilitet, som De har nævnt, hr. minister, er rigtig, nødvendig, fornuftig, men fleksibiliteten skal gå i den rigtige retning og ikke være en beskyttelsesforanstaltning for industrielle storbedrifter, der fortsat ønsker at bevare en produktion, der ganske vist økonomisk set fører til relativt lave stykpriser, men i sidste ende skader folkesundheden. Jeg tror, at det var det, De mente med fleksibilitet. Jeg ser det i hvert fald sådan.
<P>
Omstillingsperioderne er efter min mening for lange. Meningsløse betingelser, som gør det meget vanskeligt for den biologiske produktion, bør afskaffes eller i det hele taget slet ikke indføres. Men jeg tror, at det er ubetinget vigtigt og nødvendigt med marketing- og markedsføringsforanstaltninger. Marketing for at ændre forbrugernes vaner og markedsføringsinitiativer for at skabe afsætningsmuligheder for alle små bedrifter - der er jo hovedsageligt tale om bedrifter med en lille struktur.
<P>
For fire uger siden præsenterede handelskammeret i Bolsano i Sydtyrol en undersøgelse for os, en sammenlignende undersøgelse af 1.500 kooperative selskaber i alpeområdet fra Frankrig til Slovenien, og vi konstaterede, at de bedrifter, der var organiseret i disse kooperative selskaber, har klaret sig langt bedre i forhold til de andre bedrifter, hvad angår indkomstsikring. Eftersom det hovedsageligt handler om små bedrifter, ville det være nødvendigt, at man også forbereder en større støtte til kooperative selskaber på dette område. Hvis De endnu ikke har fået undersøgelsen, stiller jeg det gerne til rådighed.
<P>
I Østrig har vi konstateret, at næsten 20 % af den nuværende produktion kommer fra økologiske produktionsområder. Det er, tror jeg, den rigtige vej. En fordel for vores forbrugere, for sundheden, en bedre ekstensivering af arealerne og, tror jeg, et fornuftigt fremtidsperspektiv også for unge landmænd, især da gennemsnitsalderen for beskæftigede i landbruget for halvdelens vedkommende ligger på over 55.

<SPEAKER ID=147 LANGUAGE="NL" NAME="Mulder">
Hr. formand, vedrørende emnet her i eftermiddag er vi alle enige i, at efterspørgselen efter økologiske produkter er stigende. Vedrørende vegetabilske produkter er der allerede en ordning i Europa og en definition, som næsten alle kender. Med hensyn til den animalske produktion, er udviklingen ikke så langt fremme. Jeg mener, at det er meget vigtigt, at vi laver så få undtagelser som muligt fra denne ordning. Hvis der laves undtagelser, tror jeg, at forbrugerne mister al tillid, og det giver heller ikke ærlige konkurrenceforhold. Jeg tror, at tilbuddet fra hr. Funke, som han lige har afgivet, om, at tingene vil blive undersøgt igen til foråret, er meget velkomment.
<P>
Det vil sikkert være sådan, at ikke alle lande kan begynde på samme tid. Men det drejer det sig heller ikke om. Det drejer sig kun om, at vi kan sælge noget, som svarer til kundernes forventninger, og som opfylder bestemte normer for økologisk produktion. Så kan de andre lande komme til senere. Men det er vigtigt, at forbrugerne har den sikkerhed, at der er en bestemt definition, som svarer til forventningerne, og at producenterne ved, hvortil de kan producere. Det er det, det drejer sig om. De, som ikke kan opfylde betingelserne, køber ikke disse produkter, og de producerer heller ikke disse produkter. Endnu en gang ser vi frem til foråret med stor interesse.

<SPEAKER ID=148 LANGUAGE="DE" NAME="Graefe zu Baringdorf">
Hr. formand, historien om forordningen om biologisk produktion begyndte i 1992. De første drøftelser mundede ud i forordningen for det vegetabilske område, derefter fulgte Parlamentets fastlæggelse og også Kommissionens forpligtelse med hensyn til, at det animalske område skulle følge efter et år senere. Nu er vi i 1999, og det er rigtigt, hvad formanden for Rådet sagde tidligere, at det nu også handler om at vedtage den. Men jeg beder Dem, hr. Funke, lad ikke hastværk komme før kvalitet, nu hvor vi har arbejdet så længe på det!
<P>
Hvordan er situationen nu? Vi er så vidt i lovgivningsproceduren, at Parlamentet har taget stilling hertil. Kommissionen har accepteret nogle ændringsforslag fra Parlamentet. Disse ændringsforslag fra Parlamentet til Rådet kan Rådet kun afvise enstemmigt, hvis Kommissionen står ved sit forslag.
<P>
Jeg vil komme ind på to punkter, tøjring og genteknologi. Tøjring er overhovedet ikke nævnt i Kommissionens forslag. Det betyder, at dette aspekt burde indføjes efterfølgende, og at Kommissionen burde vise sig parat til at indgå kompromiser, således at der tages hensyn til denne problematik, fordi den i hvert fald mangler ved okser og køer. Jeg plæderer for, at man ikke skal insistere på overdreven dyrebeskyttelse, der stort set ikke har noget at gøre med korrekt tøjring. Det er også muligt med en korrekt tøjring, man bør dog komme med præcise angivelser her, men man bør ikke kaste barnet ud med badevandet.
<P>
I forbindelse med anvendelsen af genetisk modificerede organismer er grundlaget anderledes. Her accepterede Kommissionen nemlig forslaget om, at vi i denne forordning, det vil sige inden for økologisk landbrug, ikke vil have, at der anvendes genetisk modificerede organismer. Altså et forbud! Der er et forbud mod anvendelse af genetisk modificerede organismer, og det skal også forblive sådan!
<P>
Nu kommer problemet imidlertid: Hvad sker der med eventuelt forurenede organismer? Her begynder opblødningen. Ved tøjring er jeg snarere for en moderat holdning, men her er jeg for en striks holdning, for hvis vi tillader forurening, og vi i novel food -forordningen, som den refererer til, derefter tillader en vis procentsats, som ikke behøver at blive mærket, bliver det tilladt ad bagvejen at anvende genetisk modificerede organismer, og hvis det så i forbindelse med en undersøgelse konstateres, at der er indeholdt sådanne organismer, er vi vores markeder kvit. Her anmoder jeg dog om at gå meget omhyggeligt frem. Desuden afhænger spørgsmålet om forurening også af, hvordan man i forbindelse med frigørelsesforsøg sørger for, at andre arealer ikke forurenes. Jeg anmoder om, at der virkelig lægges en streng holdning for dagen her, hr. kommissær! Det står i Deres magt. Hvis De ikke søger et kompromis på dette område med Rådet, kan Rådet intet gøre. Muligvis udsættes sagen så endnu en gang, det må dog ikke besluttes, at det skal gøres med hastværk, men man skal lade kvaliteten stå i centrum.

<SPEAKER ID=149 LANGUAGE="FR" NAME="Souchet">
Hr. formand, Gruppen af Uafhængige for Nationernes Europa er medunderskriver på det fælles beslutningsforslag om biologisk animalsk produktion, fordi forslaget fra Kommissionen er alt for eftergivende. Det indeholder alt for mange undtagelser, og det står i modsætning til den stramme form i de nationale leveringsbetingelser fastlagt af en række medlemsstater, herunder Frankrig. Også selvom det i den seneste reviderede udgave nævnes, at medlemsstaterne kan bevare deres nationale bestemmelser med strengere krav end de, der fastlægges på EU-niveau, kan vi kun frygte, at man vil sænke niveauet.
<P>
Vi er i vores gruppe bevidste om de muligheder, den biologisk animalske produktion kan tilføre landbruget. Forbrugerne ønsker, efter at de har fået bevidsthed om BSE og GMO, et niveau for sikre fødevarer, som den biologiske produktion er i stand til at garantere.
<P>
Gruppen for Nationernes Europa har dog, før den skrev under på det fælles beslutningsforslag, krævet, at man indarbejdede en række punkter, som den anser for at være afgørende. Undtagelserne bør begrænses til udelukkende at gælde produktion, der som eksterne vilkår er underlagt ekstreme og meget specielle produktionssystemer til EU's standarder, der er strengere end dem, de tidligere har produceret under.
<P>
Der bør inden udgangen af juni 1999 vedtages en »fødevarekodeks«, før Unionen lægger sig fast på en klar holdning med strenge normer for produktion, mærkning og markedsføring af biologiske produkter. Vores gruppe er i øvrigt imod et EU-enhedslogo for mærkning af biologiske produkter, sådan som nogle ønsker det. De nationale niveauer for leveringsbetingelser er forskellige, og et EU-enhedslogo ville forvirre forbrugerne og føre til en sænkning af det sanitære kvalitetsniveau for biologiske produkter af animalsk oprindelse.
<P>
De Forenede Stater har forsøgt i deres nationale lovgivning at tillade indarbejdning af GMO i fødevarer til dyr, der er bestemt til biologisk produktion. Det er lykkedes de amerikanske forbrugere at få forslaget trukket tilbage, og det glæder vi os over i vores gruppe. Det biologiske landbrug udgør, takket være de bestemmelser, der findes for levering og sporing af produkter, en interessant mulighed for nogle landmænd. Det udgør endvidere et middel til at skabe en tæt forbindelse mellem landbruget og det fysiske landområde samt en mulighed for at differentiere priser på landbrugsprodukter på et niveau, der ligger over standardpriserne på verdensmarkedet. Denne dobbelte mulighed, hr. formand, skal ikke afskaffes til fordel for en rent merkantil indstilling, der findes i visse medlemsstater over for den biologiske produktion.

<SPEAKER ID=150 LANGUAGE="FR" NAME="Pinel">
Hr. formand, der eksisterer i dag to former for landbrug side om side. Den ene form lever op til de krav, der stilles af de multinationale under amerikansk dominans, og den spreder gift ud over jorden og fødevarerne. Den agter for første gang i historien at tage patent på det levende og ændre på den genetiske kulturarv, og den ønsker at kommercialisere frø, der ikke kan reproduceres. Denne landbrugsmetode har gennem de sidste 50 år mangedoblet antallet af kræfttilfælde via pesticider, ukrudtsmidler og svampegifte, og den har delt den menneskelige sæddannelse i to. Den anden landbrugsmetode er bøndernes traditionelle, der respekterer beskæftigelsen, miljøet og den menneskelige sundhed, men den er blevet systematisk marginaliseret af lobbyerne helt ned til navnet »biologisk«, der i den brede offentligheds øjne er et tvetydigt og dunkelt begreb.
<P>
Front National foretrækker at tale om det traditionelle og naturlige landbrug og at vælge denne landbrugsmetode, der har formet vores civilisation gennem årtusinder. Landmændene er de første ofre for de kemiske dyrkningsmetoder. Socialdemokraterne er de første medskyldige i dette system, idet de f.eks. i Frankrig kun giver FRF 100 pr. bedrift om året, der ønsker at gå over til biologisk landbrug. Dette er latterligt i Europas førende landbrugsnation nu, hvor vi står over for udfordringen fra et marked i rivende udvikling. Forbrugerne ønsker noget andet end kogalskab, hormoner og GMO, og vi burde forbyde det altsammen. Selv nu, hvor vi står over for forureningsfaren, ophobningen i byerne og nedbrydningen af landbrugsmiljøerne levner Agenda 2000 kun en fodnote til det biologiske landbrug, og det er aldeles uacceptabelt.
<P>
Men hvad skal vi da gøre? Først og fremmest skal vi øge de midler, der gives til omlægning.
<P>
Dernæst skal vi modsætte os enhver sænkning af niveauet og enhver undtagelse, der kan udgøre en fare for en hvilken som helst enheds kvalitet og troværdighed inden for det biologiske landbrug, uanset arten. De franske bestemmelser på området er fremragende, lad os ikke sætte dem på spil. Vi skal ikke have udsalg inden for det biologiske landbrug!
<P>
For det tredje er det skandaløst, at vi her i 1999 beskatter produkter, der garanterer beskæftigelsen og beskytter miljøet og den offentlige sundhed, lige så højt som produkter, der handles illegalt, tilføres hormoner, dyrkes ved hjælp af kemiske metoder, gensplejses, og som i voldsom grad er ødelæggende for forbrugerne og det naturlige miljø. Det er nødvendigt at indføre en momssats på 0 % og en skattepolitik til fordel for det biologiske landbrug.

<SPEAKER ID=151 LANGUAGE="EN" NAME="Hardstaff">
Hr. formand, Det Forenede Kongerige halter i øjeblikket bagefter de fleste andre EU-lande med hensyn til produktion af økologiske madvarer. I øjeblikket anerkendes kun omkring 1 % af vores landbrugsproduktion som økologisk. Men efterspørgselen efter disse produkter er steget enormt i løbet af de seneste par år og ikke alene på grund af BSE-krisen. Vores supermarkeder kan simpelthen ikke skaffe økologiske produkter nok til at holde trit med denne stigende efterspørgsel fra kunderne, selv ikke hvis de forsøger at kompensere for underskuddet ved at søge i andre medlemsstater.
<P>
Efterspørgselen er der, og forbrugerne er parate til at betale høje priser for det, de betragter som et sundere produkt af højere kvalitet. Men overgangsperioden for landmænd, der ønsker at skifte til økologisk produktion, er ofte meget vanskelig, da de får ekstra udgifter i nogle år, før de kan opnå anerkendelse som helt økologisk producent og dermed bliver i stand til at kræve de højere priser. På den anden side skal forbrugerne have vished for, at de betaler mere for et ægte økologisk produkt.
<P>
Her vil jeg gerne tilslutte mig mine kolleger i opfordringen til både Kommissionen og Rådet om hurtigt at gennemføre foranstaltninger til fremme af økologisk landbrug, således som det anbefales af Landbrugsudvalget, som fru Barthet-Mayer har været en så veltalende talskvinde for i denne sag.

<SPEAKER ID=152 LANGUAGE="DE" NAME="Keppelhoff-Wiechert">
Hr. formand, mine damer og herrer, jeg vil altså hjælpe med til at spare lidt tid. Jeg tror, at vi kan slå fast, at det på væsentlige punkter er lykkedes Rådet af landbrugsministre at opfylde den nye EU-økoforordning. Tysklands regering har efter vores mening fundet forsvarlige kompromiser, især set fra et nationalt synspunkt, med henblik på at nå centrale mål i forbindelse med husdyrhold, foder og dyremedicin. Jeg betragter dette mellemliggende skridt som en første reaktion. Der er fundet et acceptabelt grundlag for vedvarende rammebetingelser i den animalske forædlingsproduktion på økoområdet. Flere talere anså dette for at være et længe uopfyldt ønske. Det er nu muligt at foretage en lovændring af EU-økoforordningen under det tyske formandskab i første halvdel af 1999.
<P>
Jeg har endnu et spørgsmål i forbindelse med kontrolmærket. Men måske er jeg heller ikke godt nok informeret. Skal vi nu igen på nationalt plan alle have forskellige mærker og desuden et mærke, der kan læses i hele EU, som hr. Mulder har krævet det i sin betænkning? Jeg tror, at det ville hjælpe, hvis De svarede på det endnu en gang her. Men måske står det også allerede i teksten. Vil det være et landespecifikt mærke eller et EU-mærke?

<SPEAKER ID=153 NAME="Fischler">
Hr. formand, blot ganske korte svar på to spørgsmål. Svaret på spørgsmålet fra fru Keppelhoff-Wiechert: Kommissionen arbejder på at udvikle et EU-logo, som det kræves i beslutningen.
<P>
For det andet spørgsmålet om GMO. Det er overhovedet ikke noget problem for os, og vi står ved, at vi ikke vil tillade anvendelsen af GMO. Men som hr. Graefe zu Baringdorf rigtigt sagde, er der et problem med forureningen. Vi vil dog også være så restriktive som muligt her og taler derfor ikke blot om forurening, men om uundgåelig forurening. Det skal imidlertid først udarbejdes, således at der ikke kan blive tale om nogen undskyldninger.

<SPEAKER ID=154 NAME="Formanden">
Mange tak, hr. kommissær Fischler.
<P>
Jeg har i overensstemmelse med forretningsordenens artikel 40, stk. 5, modtaget otte beslutningsforslag.
<P>
Forhandlingen er afsluttet.
<P>
Afstemningen finder sted i morgen kl. 11.00.

<CHAPTER ID=7>
Spørgetid (Rådet)
<SPEAKER ID=155 NAME="Formanden">
Næste punkt på dagsordenen er spørgetid til Rådet (B4-0004/99).
<P>
Mine damer og herrer, jeg byder hr. Verheugen, som vi håber at få et frugtbart samarbejde med i de dage, han er her, velkommen.

<SPEAKER ID=156 NAME="Formanden">
Da spørgsmål nr. 1 og 2 er af samme karakter, besvares de under ét.
<P>

<P>
Spørgsmål nr. 1 af Patricia McKenna (H-1172/98): Om: Konvention om gensidig juridisk bistand og lovlig aflytning af telekommunikation
<P>
Vil Rådet gøre rede for resultatet af mødet i Rådet af justits- og indenrigsministre den 3.-4. december 1998, især hvad angår en eventuel drøftelse af udkastet til konvention om gensidig juridisk bistand, samt protokollen hertil, eller eventuel forhandling eller fremkomne konklusioner om lovlig aflytning af telekommunikation (ENFOPOL 98, 10951/98 og 10951/1/98 ÆNDR 1 om ændring af Rådets resolution af 17. januar 1995 - ENFOPOL, 87), og for eventuel igangværende drøftelse i K.4-Udvalget og dets arbejdsgrupper? Hvorledes kan Rådet retfærdiggøre hemmeligholdelsen og mangelen på høring omkring disse initiativer, når dokumenterne alligevel bliver tilgængelige, og det eneste resultat er en mangel på demokratisk debat, enten i Europa-Parlamentet eller i de nationale parlamenter? Hvorfor drøfter medlemsstaterne ikke spørgsmålet åbent på forhånd, inden de i »20- landegruppen« når til enighed, eftersom der er tale om så betydningsfulde og vidtrækkende foranstaltninger med en enorm potentiel indflydelse på privatlivets fred? Hvilke retsmidler står til borgernes rådighed, såfremt de ønsker at rejse indvending mod disse bestemmelser, betragtet som overtrædelser af de rettigheder, der er fastlagt i traktaterne, eller de beslutninger, der er truffet i henhold til disse bestemmelser?
<P>

<P>
Spørgsmål nr. 2 af Inger Schörling (H-1236/98): Om: Echelon
<P>
Under en forhandling i Europa-Parlamentet den 14. september drøftedes bl.a. overvågningssystemet Echelon. Kommissionen sagde, at den ikke havde kendskab til Echelon's eksistens. På baggrund heraf ville det være nyttigt at få en redegørelse for, hvad der fremkom på samlingen i Rådet (retlige og indre anliggender) den 3.-4. december 1998, især hvad angår aflytning og overvågning af telekommunikation, og hvorledes dette forholder sig til ENFOPOL 98, 10951/98 og 10951/1/98 ÆNDR 1, som ændrer Rådets resolution af 17. januar 1995 .
<P>
Hvorfor finder Rådet det ikke belejligt åbent at diskutere disse spørgsmål med Europa-Parlamentet, især under henvisning til at de berører borgernes ret til privatliv, og at de aftaler, der indgås, kan være i direkte modstrid med medlemsstaternes nationale lovgivning?
<P>
Hr. Verheugen, jeg foreslår, at De besvarer spørgsmålene af fru McKenna og fru Schörling under ét. Jeg byder Dem velkommen endnu en gang og giver Dem ordet.

<SPEAKER ID=157 NAME="Verheugen">
Hr. formand, jeg besvarer spørgsmålet som følger: Rådet har i sit svar på spørgsmål vedrørende dette emne allerede flere gange understreget - og jeg kan kun gentage det - at Rådet på intet tidspunkt har beskæftiget sig med spørgsmål vedrørende den sag, som parlamentsmedlemmet refererer til i sit nye spørgsmål. Jeg beder derfor parlamentsmedlemmet om forståelse for, at Rådet ikke er i stand til at besvare det.
<P>
I øvrigt gør jeg opmærksom på, at man med overvågningen af telekommunikation, som det handler om i forbindelse med udkastet til konvention om gensidig juridisk bistand, forfølger målet med hensyn til at fremme det internationale samarbejde og dermed at blive herre over den internationale kriminalitet. Med denne type overvågning forfølges ingen andre mål end bekæmpelsen af organiseret kriminalitet.
<P>
Jeg vil dernæst gerne tilføje, at spørgsmålene fra parlamentsmedlemmet er forbundet med overvågning af telekommunikation med henblik på at opklare forbrydelser. De kompetente institutioner under Rådet beskæftiger sig for øjeblikket med et udkast til en resolution fra Rådet om nye teknologier, der skal ses i sammenhæng med Rådets resolution af 17. januar 1995 om lovlig overvågning af telekommunikation på den ene side og med drøftelserne af overvågning af telekommunikation i forbindelse med udkastet til konvention om gensidig juridisk bistand mellem medlemslandene i EU på den anden side.
<P>
I resolutionen fra 1995 fremlægges i sammenfattet form de kompetente myndigheders behov med henblik på den tekniske gennemførelse af en lovlig overvågning i moderne telekommunikationssystemer. Der bør gøres opmærksom på, at denne resolution ikke beskæftiger sig med retsgrundlaget for en godkendelse af overvågningen, men udelukkende med de tekniske krav for overvågningsmyndighederne med henblik på overvågning af telekommunikation på grundlag af en gyldig godkendelse.
<P>
Resolutionen fra 1995 anvendes principielt på eksisterende og fremtidige telekommunikationssystemer. I betragtning af de konstante fremskridt inden for telekommunikationsteknologien overvejer man imidlertid, om resolutionen ikke skal afklares på en række punkter, især vedrørende satellit- og internettelekommunikation. Med dette forslag til en resolution forfølges netop målet om at foretage den nødvendige afklaring.
<P>
Hvad angår udkastet til konvention om gensidig juridisk bistand, er en eventuel optagelse af regler om overvågning af telekommunikation med det formål at opklare forbrydelser behandlet omhyggeligt både af eksperter og af Rådet selv. Traditionelle telekommunikationssystemer opererer inden for en enkelt stat, hvor man går ud fra, at overvågningen af et måls telekommunikation i én stat netop kun kan foregå i denne stat. For de nye satellitunderstøttede systemer gælder disse tekniske begrænsninger imidlertid ikke. Derfor er det nødvendigt med nye former for samarbejde.
<P>
I forbindelse med de løbende drøftelser handler det om en række politisk yderst følsomme spørgsmål. Disse drøftelser vedrører tilmed teknisk meget komplicerede sammenhænge.
<P>
Selvfølgelig skal menneskerettighedsaspekterne vises passende respekt i denne forbindelse, især også de pågældende bestemmelser i den europæiske menneskerettighedskonvention.
<P>
Rådet behandlede på sit møde den 3. og 4. december 1998 de vanskeligste politiske spørgsmål. Disse spørgsmål vedrørte tilfælde af overvågning med det formål at opklare forbrydelser, hvor det kan gøres teknisk muligt for en stat at overvåge et mål i en anden stat, uden af denne stat yder teknisk bistand.
<P>
Et bredt flertal af medlemslandene har den opfattelse, at den stat, hvori målet befinder sig, skal underrettes i disse tilfælde og være i stand til at forlange, at overvågningen ikke finder sted eller afbrydes. Ét medlemsland er gået ind for at fastsætte undtagelser med henvisning til den nationale sikkerhed.
<P>
Man har ligeledes drøftet nogle andre spørgsmål, f.eks. især spørgsmålet om, i hvilket omfang det medlemsland, hvori målet befinder sig, skal være i stand til at forlange, at allerede registreret materiale ødelægges. I den forbindelse skal det imidlertid afklares meget hurtigt, om det er tilstrækkeligt med blot en underretning af den stat, hvori målpersonen opholder sig, eller om denne stat i henhold til sin lovgivning skal beslutte, at overvågningen finder sted inden for rammerne af den juridiske bistand.
<P>
Dette spørgsmål er især også af betydning, fordi en ren underretningspligt medfører, at teknikken i givet fald skulle udformes således, at personer på eget nationalt territorium ville kunne overvåges fra andre stater.

<SPEAKER ID=158 LANGUAGE="EN" NAME="McKenna">
Det, vi taler om her, er, at Internettet bliver tvunget til at indføre faciliteter, således at politiet kan smutte ind ad bagdøren. Hvis disse planer gennemføres, vil ENFOPOL kunne overvåge snart sagt ethvert kommunikationsmiddel. Det vil være et alvorligt indgreb i folks ret til privatliv og de grundlæggende borgerrettigheder.
<P>
Der findes et internt rådsdokument, der skulle drøftes. Det er blevet lagt ud på Internettet på tysk. I gennemsigtighedens navn burde dette dokument være tilgængeligt på alle sprog, så folk kan se, hvad der foregår på disse K4-møder. Selvom De taler om årsagen til disse ting, nævner De ikke, hvilke konsekvenser det har, eller udgifterne for internetudbyderne ved at stille en sådan facilitet til rådighed. De bliver bedt om at betale for dette system, så politiet uden kendelse og uden grund, bortset fra den lunkne udtalelse fra Deres side, kan sige, at det sker for at bekæmpe kriminalitet. Parlamentet skal underrettes, medlemsstaterne bør tage fat på denne diskussion, så folk i medlemsstaterne ved, hvad der sker, før det er for sent.

<SPEAKER ID=159 LANGUAGE="DE" NAME="Verheugen">
Kære kollega, jeg gør endnu en gang opmærksom på, at man med overvågningen af telekommunikation, som det handler om i forbindelse med udkastet til konvention om gensidig juridisk bistand, forfølger målet med hensyn til at fremme det internationale samarbejde og dermed at blive herre over den internationale kriminalitet.
<P>
Med denne type overvågning forfølges ingen andre mål end bekæmpelsen af organiseret kriminalitet.

<SPEAKER ID=160 LANGUAGE="SV" NAME="Schörling">
Jeg vil gerne spørge, om Rådets repræsentanter har nogle kommentarer til, at der er sluppet notater eller protokoller ud fra K4-udvalget, ifølge hvilke arbejdet med de generelle strukturer for et globalt aflytningssystem ifølge aftalerne mellem EU og FBI skal finde sted uden for den tredje søjle. Det er jo ganske interessante oplysninger. Undertiden foregår diskussionerne jo ikke i selve Rådet, men uden for Rådet - f.eks. i K4-udvalget, i andre udvalg eller i arbejdsgrupper.
<P>
Følgende spørgsmål er imidlertid ubesvaret: Hvorfor finder Rådet det ikke hensigtsmæssigt åbent at diskutere disse spørgsmål med Europa-Parlamentet, specielt da det drejer sig om menneskers ret til et privatliv, og da de aftaler, der kan indgås, kan være i direkte modstrid med medlemslandenes nationale lovgivning? Det spørgsmål vil vi have besvaret.

<SPEAKER ID=161 LANGUAGE="DE" NAME="Verheugen">
Jeg har fuld forståelse for parlamentsmedlemmets bekymring og kan sige, at Rådet tager denne bekymring alvorligt. Men de diskussioner, som De har nævnt, er ikke afsluttede. Derfor er der heller ikke tale om de resultater, som De har antydet.
<P>
Hvis Rådet skulle komme frem til resultater, vil Rådet naturligvis foretage det nødvendige for at respektere Parlamentets rettigheder, men selvfølgelig også for at give medlemslandene mulighed for - og det vil de jo få allerede i forhandlingsprocessen - at fremlægge deres retsopfattelser og være opmærksom på, at grundlæggende spørgsmål vedrørende EU's retskultur ikke berøres negativt.

<SPEAKER ID=162 LANGUAGE="SV" NAME="Sjöstedt">
Jeg har to tillægsspørgsmål. Det første drejer sig om resolutionen fra 1995 om lovlig aflytning af telekommunikation. Det første spørgsmål lyder: Hvilket samarbejde har der været på dette område med USA og andre tredjelande? Der findes jo allerede en tilsvarende lovgivning i USA.
<P>
Det andet spørgsmål handler om ulovlig telefonaflytning, nærmere bestemt Echelon-systemet, der er et globalt militært aflytningssystem uden lovligt grundlag. Har man nogensinde diskuteret Echelon-systemet i Rådet, og findes der nogen forbindelse mellem Echelon og det lovlige aflytningssystem, der findes inden for rammerne af EU?

<SPEAKER ID=163 LANGUAGE="DE" NAME="Verheugen">
Jeg ville meget gerne besvare vores kollegas spørgsmål, men jeg kan ikke, fordi det er så langt væk fra det oprindelige spørgsmål, at jeg ikke har kunnet forberede mig på det. Jeg beder Dem derfor om forståelse for, at jeg besvarer de to spørgsmål skriftligt.

<SPEAKER ID=164 NAME="Formanden">

<P>
Spørgsmål nr. 3 af Alexandros Alavanos (H-1174/98): Om: Ændringer af ordningen med EU's egne indtægter
<P>
I Kommissionens rapport om, hvordan ordningen for EU's egne indtægter fungerer, findes også et forslag ifølge hvilket medlemsstaterne fortsat på grundlag af fællesskabslovgivningen skal indbetale direkte støtte som led i den fælles landbrugspolitik ligesom i dag, men i stedet for at modtage 100 % tilbagebetaling over EU's budget, vil de kun få en delvis tilbagebetaling (75 %). Eftersom en sådan ændring af ordningen for egne indtægter på grundlag af Kommissionens oplysninger ikke kun hovedsagelig vil ramme samhørighedslandene og især Grækenland, men også vil føre til en kuldkastelse af de grundliggende principper og regler, som styrer den fælles landbrugspolitik, bedes Rådet oplyse, om det vil vedtage forslag, som vil berøve samhørighedslandene midler til en størrelsesorden af ca. ECU 1, 2 milliarder om året, samtidig med at den uacceptable ordning med tilbagebetalinger, som Storbritannien har modtaget siden 1984 til en størrelsesorden af ca. ECU 1, 3 milliarder årligt, bibeholdes?
<P>
Hr. Verheugen, jeg beder Dem besvare hr. Alavanos' spørgsmål.

<SPEAKER ID=165 NAME="Verheugen">
Hr. formand, jeg besvarer spørgsmålet som følger: Forhandlingerne om Agenda 2000 befinder sig i den afsluttende fase og skal i henhold til den forpligtelse, der blev indgået på Det Europæiske Råd i Wien, afsluttes på Det Europæiske Råd den 24. og 25. marts 1999. Parlamentsmedlemmet vil forstå, at Rådet, så længe forhandlingerne står på, og der ikke er opnået nogen omfattende enighed, ikke kan udtale sig om de enkelte aspekter, som der tales om under drøftelserne. Rådet kan dog allerede nu gøre opmærksom på, at det på Det Europæiske Råd i Wien udtrykkeligt blev opfordret til at foretage en omhyggelig behandling af alle de elementer og standpunkter, der kommer frem under drøftelserne, således at man kan opnå omfattende enighed.
<P>
Det Europæiske Råd har i øvrigt anmodet alle medlemslande om i fuldt omfang at bidrage til, at der opnås et retfærdigt, velovervejet og for alle acceptabelt resultat på grundlag af solidaritet og økonomisk forvaltning.

<SPEAKER ID=166 LANGUAGE="EL" NAME="Alavanos">
Hr. formand, jeg vil gerne takke formanden for Rådet for svaret, selvom det ikke behøver være definitivt, eftersom forhandlingerne fortsætter.
<P>
Jeg vil gerne spørge, om dette forslag om en reel nationalisering af en del af den fælles landbrugspolitiks finansiering også er på forhandlingsbordet. Under nogle forhandlinger sker der jo det, at nogle af de oprindelige forslag udgår, og nye kommer til. Indgår forslaget om nationalisering af en del af den fælles landbrugspolitik i forhandlingerne?

<SPEAKER ID=167 LANGUAGE="DE" NAME="Verheugen">
Hr. formand, hr. parlamentsmedlem, situationen er sådan, at alle forslag, som er blevet fremsat i den hidtidige proces, både af Kommissionen og af medlemslandene, bliver på bordet. Det var en væsentlig forudsætning for det tyske formandskab at få afklaret, at alle forslag er på bordet nu her i den afsluttende fase af forhandlingerne. Det betyder ikke, at man i den pakke, som skal vedtages som kompromis til sidst, finder alt det, som er på bordet i øjeblikket, men at alle de forslag, som Kommissionen har fremsat, og som er kommet fra medlemslandene i mellemtiden, er en bestanddel af de forhandlinger, som det tyske formandskab fører for øjeblikket.
<P>
I øvrigt kan jeg forsikre Dem om, at solidaritetstanken i forbindelse med finansieringen af EU og i forbindelse med beslutningerne om EU's budget spiller en central rolle for netop det tyske formandskab.

<SPEAKER ID=168 NAME="Formanden">

<P>
Spørgsmål nr. 4 af Eva Kjer Hansen, overtaget af fru Spaak (H-1176/98): Om: Institutionelle problemer ved udvidelsen
<P>
Rådet bedes redegøre for, om de uløste institutionelle problemer i EU reelt indebærer, at der ikke bliver gennemført nogen udvidelse af EU før år 2005, da der endnu ikke er nogen plan for, hvordan gennemførelsen skal ske med hensyn til dels protokollen om institutionerne i perspektivet af en udvidelse af Den Europæiske Union, der reducerer antallet af kommissærer til én fra hvert medlemsland, forudsat at stemmevægten i Rådet ændres samtidig, især når der tages i betragtning, at der skal udpeges 20 nye kommissærer i januar 2000 for en 5-årig mandatperiode, og dels Amsterdam-traktatens artikel 137, hvori det fastsættes, at antallet af medlemmer i Europa-Parlamentet ikke må overstige 700, når der tages betragtning, at der ved det kommende valg vælges 626 medlemmer af Europa-Parlamentet for en 5-årig mandatperiode?
<P>
Hr. Verheugen, jeg beder Dem besvare spørgsmålet, som er overdraget til fru Spaak.

<SPEAKER ID=169 NAME="Verheugen">
Hr. formand, Rådet gør parlamentsmedlemmet opmærksom på, at protokollen om institutionerne i perspektivet af en udvidelse af Den Europæiske Union, der skulle danne grundlag for en plan om institutionel tilpasning, endnu ikke er trådt i kraft, da Amsterdam-traktaten, hvortil denne protokol er vedlagt som bilag, endnu ikke er blevet ratificeret af alle medlemslande. Så snart samtlige ratifikationsdokumenter er deponeret i Rom, træder traktaten og protokollerne som bilag til traktaten, der er en fast bestanddel af traktaten, i kraft første dag i den anden måned efter deponeringen af det sidste ratifikationsdokument.
<P>
Fru parlamentsmedlem, denne sætning var så uforståelig selv på tysk, at jeg hellere vil oversætte den. Det betyder altså, at hvis alle har ratificeret inden udgangen af marts, træder traktaten i kraft den 1. maj, og hvis alle har ratificeret inden udgangen af april, træder traktaten i kraft den 1. juni. Jeg har selv haft svært ved at forstå denne sætning.
<P>
På Det Europæiske Råd i Wien den 11. og 12. december blev man enig om, at ratificeringen af Amsterdam-traktaten stadigvæk har højeste prioritet. Rådet vil på sit møde i Köln beslutte, hvordan og hvornår de institutionelle spørgsmål, der ikke er reguleret i denne traktat, og som skal reguleres før udvidelsen, skal tackles. Det vigtige spørgsmål, som parlamentsmedlemmet har stillet, skal ses i denne sammenhæng.
<P>
Rådet minder i øvrigt om, at der hidtil ikke formelt er givet tilsagn om nogen frist for afslutning af de løbende tiltrædelsesforhandlinger med ansøgerlandene. Den sag, som parlamentsmedlemmet overvejer, står altså ikke på dagsordenen.
<P>
Hvad angår spørgsmålet om artikel 189, tidligere artikel 137 i de konsoliderede traktater, skal der gøres opmærksom på, at antallet af medlemmer i Europa-Parlamentet på 700 gælder efter Amsterdam-traktatens ikræfttrædelse for antallet af de medlemslande, der tilhører Unionen på det tidspunkt. Man vil på det givne tidspunkt drøfte opdelingen på de enkelte medlemslande efter udvidelsen.

<SPEAKER ID=170 LANGUAGE="FR" NAME="Spaak">
Hr. formand for Rådet, jeg vil gerne simpelthen gøre Dem opmærksom på, at Amsterdam-traktaten ikke løser nogen som helst af de institutionelle problemer, der rejses i fru Kjer Hansens spørgsmål. Jeg mener, det er en lang forsinkelse at vente på, den bliver ratificeret, især for de lande, der anmoder om optagelse.
<P>
Mit tillægsspørgsmål er følgende: Har Rådet allerede foretaget overvejelser angående de forskellige forslag og problemer, fru Kjer Hansen rejser i sit spørgsmål?

<SPEAKER ID=171 LANGUAGE="DE" NAME="Verheugen">
Hr. formand, jeg anser spørgsmålet for at være absolut berettiget og deler også den bekymring, som ligger til grund for spørgsmålet. Rådet har endnu ikke beskæftiget sig konkret med de forslag, som De har mindet om, men har kun drøftet spørgsmålet om, hvordan man skal tage fat på at løse de åbne institutionelle spørgsmål. Det tyske formandskab fik en opgave, det skete, som De ved, først for få uger siden. Denne opgave går ud på at fremsætte et procedureforslag på topmødet i Köln. Vi er nu i gang med at føre de drøftelser, der er nødvendige i den forbindelse, og jeg har netop i en anden institution i Parlamentet givet tilsagn om, at især diskussionen - Parlamentets meningsdannelse i den forbindelse - vil blive respekteret, fordi Parlamentet, netop når det handler om udviklingen af Unionens institutionelle karakter, skal spille en særlig vigtig rolle.
<P>
Vi hverken kan eller vil altså foranledige en beslutning om substantielle spørgsmål vedrørende de institutionelle reformer under det tyske formandskab, fordi vi i første omgang kun har fået til opgave at udarbejde et procedureforslag. Jeg vil gerne have lov at gøre Dem opmærksom på, og det ved De selvfølgelig, at enigheden om en bestemt procedure i Unionen ofte allerede er halvdelen af den samlede enighed.
<P>
I forbindelse med udvidelsen vil jeg gerne sige til Dem, at fuld overensstemmelse efter formandskabets opfattelse består i, at de institutionelle spørgsmål skal være løst, inden de første lande tiltræder. Den fremskyndelse, som også formandskabet ønsker, og beslutningen om institutionelle spørgsmål er et positivt signal til ansøgerlandene, og jeg mener, at det er i vores fælles interesse, at dette positive signal faktisk også kan gives.

<SPEAKER ID=172 LANGUAGE="EN" NAME="Elliott">
Jeg fandt rådsformandens svar meget nyttigt og for så vidt også opmuntrende, men det var ikke svar på alle de punkter, der ligger i spørgsmålet. Jeg er medlem af Det Blandede Parlamentariske Udvalg EU-Polen. Den polske regering har antydet, at den regner med at være parat til tiltrædelse i januar 2003. Det kan de måske ikke nå. Men lukker vi i praksis døren for enhver udvidelse i de næste fem år? Hvis kommissærerne skal udpeges sidst på året på samme grundlag som i øjeblikket, vil det efter min mening medføre store problemer. Det samme gælder til en vis grad Parlamentet. Spørgsmålet er, om man er opmærksom på disse spørgsmål. Hvis vi skal vente til næste år eller senere, før vi begynder at overveje disse faktorer, kan man forestille sig de problemer, der vil opstå.

<SPEAKER ID=173 LANGUAGE="DE" NAME="Verheugen">
Hr. formand, kollega Elliott, jeg er Dem meget taknemmelig for dette spørgsmål, fordi det giver mig lejlighed til at afklare et punkt. Der er ikke tale om nogen fastlæggelse med hensyn til en tiltrædelsesfrist. Hverken en fastlæggelse, der ville referere til et senere tidspunkt, eller en fastlæggelse, der ville referere til et tidligt tidspunkt, men fristen afhænger alene af, hvordan forhandlingerne om de i alt, som De ved, 31 forhandlingspakker fortsætter. De ved, hvordan situationen er. Af de 31 forhandlingspakker er tre foreløbig afsluttede, fire andre bliver afsluttet om relativ kort tid. Vi vil under det tyske formandskab integrere 6-8 andre pakker i forhandlingsprocessen, således at cirka halvdelen af alle forhandlingspakker befinder sig i processen i midten af 1999.
<P>
Så vil vi måske være temmelig tæt på det punkt, hvor man kan se, hvor lang tid der faktisk endnu er brug for, og så kan vi beslutte, om der skal fastlægges en tiltrædelsesfrist eller ej. Jeg ser ikke den fare, som De åbenbart ser, for, at en forsinkelse af de institutionelle reformer vil påvirke tiltrædelsen. Ifølge den enighed, som vi har konstateret i medlemslandene, bør de institutionelle spørgsmål være løst i 2001 - det anser jeg dog for den seneste dato. Det er højst usandsynligt at antage, at der allerede i 2001 traktatmæssigt kan indgås en aftale om tiltrædelse med et eller andet ansøgerland.
<P>
Jeg tror ikke, at vi vil komme i den situation, for at svare helt præcist på det, at tiltrædelsesforhandlingerne er afsluttede, men at Den Europæiske Union ikke kan udvides, fordi Unionen ikke har løst de institutionelle spørgsmål.
<P>
For det tyske formandskab er det et spørgsmål, der har den allerstørste betydning, og jeg er taknemmelig over at kunne se, at dette også er et spørgsmål af største betydning for Parlamentet. Hele udvidelsesprocessens troværdighed afhænger efter min faste overbevisning også af, hvor alvorligt vi arbejder på at afslutte de institutionelle reformer.

<SPEAKER ID=174 NAME="Formanden">

<P>
Spørgsmål nr. 5 af Paul Rübig (H-1183/98): Om: Sikkerheden i byerne
<P>
Inden for rammerne af Europa-Parlamentets mødeperiode i maj i Strasbourg lovede Douglas Henderson som repræsentant for Rådets engelske formandskab, at der øjeblikkelig ville blive nedsat en ekspertgruppe, der skal beskæftige sig med den stigende kriminalitet i de europæiske byer.
<P>
Jeg ville gerne have oplysninger om denne gruppes sammensætning og hidtidige arbejde samt en oversigt over det tyske formandskabs yderligere prioriteter på dette område.
<P>
Hr. Verheugen, jeg beder Dem besvare hr. Rübigs spørgsmål.

<SPEAKER ID=175 NAME="Verheugen">
Hr. formand, jeg besvarer spørgsmålet som følger: Sikkerheden i byerne er bestemt et af de områder, hvor det kun er et koordineret koncept på tværs af myndigheds- og fagområder, der kan føre til succes. I Rådets ekspertgruppe »Politisamarbejde« beskæftiger eksperter sig med kriminalitet i de europæiske byer. Før har arbejdet være koncentreret om vold i byerne, politisamarbejde og voldelige bander i byerne.
<P>
For at få en bedre informationsudveksling med hensyn til vellykkede metoder og en uddybet erfaringsudveksling samt for at udbygge samarbejdet i praksis er gruppen blevet enig om et udvekslingsprogram for embedsmænd i forbindelse med vold i byerne. Den første udveksling af politifolk, som arbejder med bekæmpelse af vold i byerne, fandt sted i Frankrig i oktober 1998. Sådanne udvekslingsforanstaltninger vil også blive gennemført i fremtiden.

<SPEAKER ID=176 LANGUAGE="DE" NAME="Rübig">
Hr. formand, for få dage siden blev hr. von Wogaus talsmand overfaldet kl. 19.00 om aftenen på Schuman-pladsen. Han blev indlagt på hospitalet med åbent sår. Men dette er jo ikke noget enkeltstående tilfælde. Sidste år blev parlamentsmedlemmerne Voggenhuber, McCarthy, Schiedermeier, Doris Pack og mange andre overfaldet i Bruxelles. Mit kontor har gennemført et rundspørge i Europa-Parlamentet og i den forbindelse adspurgt over 300 kontorer. I over en tredjedel af kontorerne sagde man, at der har været et kriminelt overgreb i Bruxelles inden for det sidste år.
<P>
Jeg tror, at det er nødvendigt at sikre de europæiske institutioner bedre. Det belgiske Parlament overvåges af militær og gendarmeri. Så vidt jeg ved, overvåges de europæiske institutioner overhovedet ikke. Vi har alene i Europa-Parlamentet i gennemsnit pr. måned mere end 10 anmeldte tyverier. Hvad har formandskabet i sinde at gøre for at forbedre denne situation?

<SPEAKER ID=177 LANGUAGE="DE" NAME="Verheugen">
Hr. parlamentsmedlem, De vil forstå, at jeg først er nødt til at gøre opmærksom på, at opretholdelsen af den offentlige orden og sikkerhed i medlemslandene først og fremmest er en opgave for det nationale politi. Når dette er sagt, siger jeg, at de kendsgerninger, som De har fremstillet, skal tages alvorligt, og at jeg vil bruge det som anledning til at tale om emnet på rette sted.

<SPEAKER ID=178 NAME="Formanden">

<P>
Spørgsmål nr. 6 af José Ignacio Salafranca Sánchez-Neyra (H-1185/98): Om: Europa-Parlamentets deltagelse i det 1. topmøde EU-Latinamerika/Caribien
<P>
I betragtning af den store betydning af det 1. topmøde mellem stats- og regeringscheferne i EU, Latinamerika og Caribien, som skal afholdes i Brasilien i juni 1999, og eftersom Europa-Parlamentet har deltaget i San José-ministerkonferencerne og ministermøderne mellem EU og Rio-Gruppen, såvel ved disses formelle åbning som under de forskellige arbejdsmøder, på hvilken måde agter Rådet da at inddrage Europa-Parlamentet i det nævnte topmøde?
<P>
Hr. Verheugen, jeg beder Dem besvare hr. Salafrancas spørgsmål.

<SPEAKER ID=179 NAME="Verheugen">
Kære kollega, jeg må straks sige, at De vil blive skuffet over svaret, men jeg må også bede om forståelse. Der har overhovedet ikke været noget rådsmøde endnu under det tyske formandskab. Vi overtog jo først formandskabet for 12 dage siden, og derfor kunne spørgsmålet om Europa-Parlamentets eventuelle deltagelse i det omtalte møde slet ikke behandles af Rådet. Det er heller ikke blevet behandlet af Rådet.

<SPEAKER ID=180 LANGUAGE="ES" NAME="Salafranca Sánchez-Neyra">
Jeg vil gerne sige til repræsentanten for Rådet, at skuffelsen over svaret ikke betyder, at man også vil blive skuffet over Rådets handling.
<P>
Jeg vil gerne sige til Dem, at den behandling, som Europa-Parlamentet blev udsat for på den sidste San José-ministerkonference, som blev afholdt i februar sidste år under det britiske formandskab, var notorisk ukorrekt, ja, den var endog værre end den, tredjelandene fik.
<P>
Jeg vil gerne anmode det fungerende formandskab om, at man under dette vigtige topmøde behandler delegationen fra Europa-Parlamentet i overensstemmelse med den institutionelle rolle, som tilkommer det, og i overenstemmelse med de fortjenester, det har gjort sig fortjent til i kraft af det politiske skub, det har givet relationerne mellem Den Europæiske Union og Latinamerika.
<P>
Ved begyndelsen af førstnævnte topmøde, hr. formand, var der en alvorlig hændelse, og jeg ville være det tyske formandskab taknemmelig, hvis det fuldt og helt vil garantere, at Europa-Parlamentet, som jeg har bedt om, kan få lov til at få den institutionelle rolle, som det tilkommer det.

<SPEAKER ID=181 LANGUAGE="DE" NAME="Verheugen">
Jeg er parlamentsmedlemmet taknemmelig for, at han har givet udtryk for denne bekymring. Det giver os lejlighed til at gøre os umage og sørge for, at det ikke længere er nødvendigt med indvendinger af denne type under vores formandskab.

<SPEAKER ID=182 NAME="Formanden">
Da spørgsmål nr. 7 og 8 er af samme karakter, besvares de under ét.
<P>

<P>
Spørgsmål nr. 7 af Freddy Blak (H-1192/98): Om: Afviklingen af det toldfrie salg i EU
<P>
Som næstformand i Europa-Parlamentets Budgetkontroludvalg er det med stor undren, jeg modtog og læste Rådets svar på mit spørgsmål af 1. oktober vedrørende afviklingen af det toldfrie salg. Som direkte folkevalgt forventer mine vælgere - og med dem jeg - at de spørgsmål, der stilles, bliver behandlet seriøst. Det svar, jeg modtog den 19. november 1998, er ikke seriøst. Derfor må jeg genfremsætte mit oprindelige spørgsmål, og jeg forventer denne gang, at der bliver svaret på det, der spørges om.
<P>
Den 30. juni 1999 afvikles det toldfrie salg i Den Europæiske Union. Ved Rådets direktiv 92/12/EØF er det bestemt, at der inden afviklingen »skal gives den fornødne tid til at træffe de nødvendige foranstaltninger til at afbøde både de sociale følger i de pågældende sektorer og de regionale vanskeligheder (...), som måtte opstå.« (direktiv 92/12/EØF, præamblen, betragtning 23).
<P>
I sit svar til Ombudsmanden mener Kommissionen ikke at være blevet pålagt at foretage en konsekvensanalyse til belysning af disse problemer. Kommissionen skriver: »Det har aldrig været Rådets hensigt at pålægge Kommissionen en sådan forpligtelse. Dette blev bekræftet, da økonomi- og finansministrene, forsamlet i Rådet, drøftede spørgsmålet i november 1996. Da det drejede sig om uformelle drøftelser, figurerer konklusionerne heraf ikke i det officielle mødereferat, men sagen blev atter drøftet i Rådet af økonomi- og finansministrene den 19. maj 1998 med samme resultat«. (Kommissionens bemærkninger vedrørende en anmodning fra Den Europæiske Ombudsmand om supplerende oplysninger. Klage indgivet af Freddy Blak, ref. 0879/97).
<P>
Vil Rådet bekræfte Kommissionens udlægning af Rådets konklusioner og derefter forklare, hvorledes denne holdning er i overensstemmelse med ovenstående direktiv?
<P>

<P>
Spørgsmål nr. 8 af Gisèle M.H. Moreau (H-1227/98): Om: Udsættelse af afskaffelsen af salg at toldfri varer ved rejser inden for EU
<P>
Rådet bekræftede den 19. maj 1998, at den afgørelse, som det traf i 1991 om at afskaffe salget af toldfri varer ved rejser inden for EU, rent faktisk skulle finde anvendelse fra den 1. juli 1999.
<P>
Alle undersøgelser, der er gennemført, viser, at et stort antal arbejdspladser vil gå tabt som følge af afskaffelsen af det toldfri salg i lufthavne og på færger. F.eks. vil der i Frankrig forsvinde over 12.000 arbejdspladser i regioner, som allerede er hårdt ramt af arbejdsløshed.
<P>
Vil Rådet ikke være rede til at drage konsekvenserne af disse undersøgelser og udsætte ikrafttrædelsesdatoen for afskaffelsen af det toldfri salg ved rejser inden for EU?
<P>
Hr. Verheugen, De har ordet til at besvare de to spørgsmål under ét.

<SPEAKER ID=183 NAME="Verheugen">
Hr. formand, det fælles svar på de to spørgsmål lyder som følger: Som min forgænger gjorde det i spørgetiden i december sidste år i et skriftligt svar på spørgsmål fra hr. Cushnahan, Watts og Wibe, vil jeg gerne henvise til Det Europæiske Råds konklusioner vedrørende dette punkt, der lyder som følger: Hvad angår afgørelsen fra 1991 om afskaffelse af det toldfrie salg ved rejser inden for EU, anmoder Det Europæiske Råd Kommissionen og ØKOFIN-Rådet om inden marts 1999 at undersøge, hvilke problemer der kunne opstå med hensyn til beskæftigelsen, og hvordan disse problemer kunne løses på grundlag af Kommissionens forslag, inklusive en eventuel begrænset udvidelse af overgangsregelen. På nuværende tidspunkt kan der set fra Rådets synspunkt ikke siges mere til dette spørgsmål.

<SPEAKER ID=184 NAME="Blak">
Jeg vil gerne byde den nye rådsformand velkommen og sige, at jeg var utrolig glad for hans svar, hvori han sagde, at det var fornuftigt, hvis vi vedtog at udsætte sagen. Det glæder mig specielt, at De siger, at Rådet har pålagt Kommissionen at lave denne undersøgelse og komme med et svar inden marts 1999. Jeg har fået et svar fra Kommissionen, hvori den fralægger sig ethvert ansvar og siger, at det ikke er dens opgave, så jeg vil bede Dem som rådsformand om at sparke Kommissionen i bagen og bede den om at komme i gang med at lave den undersøgelse, som skal være færdig i marts 1999. Jeg er utrolig glad for Deres svar, som var det, vi gerne ville have hørt fra det østrigske rådsformandskab, der kom med et fuldstændig ubegavet svar i sidste måned. Jeg synes virkelig, dette er en god start. Det skal De virkelig have tak for.

<SPEAKER ID=185 LANGUAGE="DE" NAME="Verheugen">
Hr. formand, jeg er parlamentsmedlemmet taknemmelig for hans venlige påskønnelse. Jeg er dog nødt til at tilføje, at rosen var ufortjent. Rosen skal gå til det østrigske formandskab, for den afgørelse, jeg har citeret, er fra kommunikéet fra topmødet i Wien. Det blev besluttet sådan i Wien. Det Europæiske Råd har anmodet Kommissionen om at forelægge en beretning inden marts 1999. Det er altså meget snart, og det vil selvfølgelig være formandskabets opgave at sørge for, at den frist, der er fastsat af Rådet, overholdes. Jeg kan love Dem, at vi ikke vil vente til slutningen af året, før vi spørger, om beretningen kommer, og hvornår den kommer.

<SPEAKER ID=186 LANGUAGE="FR" NAME="Moreau">
Hr. formand, jeg vil gerne først slå fast, at Kommissionens undersøgelse skal udføres under objektive forhold, idet man tager højde for de alvorlige konsekvenser, afskaffelsen af det toldfrie salg vil have for beskæftigelsen. Jeg har her en artikel med et interview med den fungerende rådsformand, hr. Schröder, der understreger disse alvorlige konsekvenser for beskæftigelsen på et tidspunkt, hvor Rådet netop lægger vægt på beskæftigelsesspørgsmålet.
<P>
Mit spørgsmål er derfor følgende: Bør Rådet støtte fortilfælde, hvor man af økonomiske årsager har fastlagt en forlængelse af de nordiske landes fritagelse for at betale afgifter, hvilket hr. Monti accepterede i 1996, samt EU's økonomiske og sociale råds udtalelse fra september sidste år til fordel for en forlængelse af dette system?

<SPEAKER ID=187 LANGUAGE="DE" NAME="Verheugen">
Hr. formand, opfattelsen hos rådsformanden, forbundskansler Schröder, er mig bekendt, som De kan forestille Dem, fru parlamentsmedlem. Det er også rigtigt citeret, hvad De har videregivet her. Jeg kan dog ikke fremlægge nogen konklusioner nu, som Rådet selvfølgelig først kan drage, når de beretninger, som Rådet har bestilt, faktisk er Rådet i hænde. Jeg beder Dem derfor om forståelse herfor, men henviser endnu en gang til det sidste komma i den afgørelse fra Rådet, som jeg har citeret, og hvor der er tale om, at også en begrænset udvidelse af overgangsregelen skal være genstand for en undersøgelse.

<SPEAKER ID=188 LANGUAGE="NL" NAME="Maes">
Hr. formand, i begyndelsen af eftermiddagsmødet anmodede jeg om listen over de 27 tilfælde, som blev overført til UCLAF, så Parlamentet i morgen kan udtale sig med kendskab til sagen. Jeg fik skriftligt svar gennem et brev skrevet på tysk af én, der taler fransk, det var altså en rigtig europæisk konversation, og man har forsikret mig om, at denne liste er udleveret til Budgetkontroludvalget. Mens vi har holdt møde, har mine medarbejdere været ude at lede efter den såkaldt udleverede liste. Den er ikke blevet fundet. Fru Theato, som jeg respekterer meget, henviser til Budgetkontroludvalgets sekretariat. Men vi har talt hele eftermiddagen med netop dette udvalg og hr. Darras, der er leder af denne tjeneste. Listen kan ikke findes. Hr. formand, jeg anmoder Dem om at gøre det nødvendige, så Parlamentet kan få disse oplysninger, inden vi går i gang med afstemningen.

<SPEAKER ID=189 NAME="Formanden">
Mange tak, fru Maes. Præsidiets tjenestegrene vil straks gå i gang, for De har fuldstændig ret, og man skal finde ud af, hvor denne liste er, så De kan få den. Jeg påtager mig derfor Deres bekymring. Præsidiets tjenestegrene vil søge efter denne liste, så den rent faktisk kan være til rådighed før afstemningen.

<SPEAKER ID=190 LANGUAGE="EN" NAME="Corbett">
Jeg vil gerne understrege rådsformandens bemærkninger, da han fremhævede, at man på Det Europæiske Råd i Wien kun talte om en mulig forlængelse af det toldfrie salg og sagde, at dette ville gælde i en begrænset periode. Jeg vil anmode Rådet om at tage skyldigt hensyn til disse to forudsætninger.
<P>
Jeg vil gerne spørge rådsformanden, om han er klar over, at mange af Parlamentets medlemmer ikke er enige i, at en forlængelse af det toldfrie salg er nogen god idé. Den toldfrie ordning er en smutvej i skattelovgivningen, der især er til gavn for spiritus- og tobaksindustrien. Hvis medlemsstaternes finansministre har nogle penge til overs, vil jeg påstå, at der er bedre måder at bruge dem på end at forlænge en afgiftsfritagelse til gavn for spiritus- og tobaksindustrien - som i øvrigt kun er tilgængelig for folk, der rejser udenlands.

<SPEAKER ID=191 LANGUAGE="DE" NAME="Verheugen">
Hr. formand, jeg kan besvare dette spørgsmål med ja. Rådet er bekendt med, at der er mange forskellige opfattelser i medlemslandene og også i Parlamentet, hvad angår dette spørgsmål. Rådet er også bekendt med, at den afgørelse, som blev truffet i Wien, indeholder et mandat til at foretage en undersøgelse og ikke mere i øjeblikket.

<SPEAKER ID=192 LANGUAGE="EN" NAME="Watts">
Deler Rådet min egen premierministers, Tony Blairs, synspunkt om, at afskaffelsen af det toldfrie salg vil kunne føre til tab af tusindvis af almindelige menneskers arbejdspladser i hele Den Europæiske Union? Mener han, at det vil være nyttigt som led i denne undersøgelse, at der foretages høringer af industrien, af fagforeningerne og ligeledes af regionerne for at sikre, at der tages højde for de lokales synspunkter?
<P>
Er han enig med mig i, at en rimelig, tidsbegrænset forlængelse vil skulle gælde i fem eller seks år? Det var en periode i den størrelsesorden, som hr. Blair og hr. Schröder overvejede på Wien-topmødet.

<SPEAKER ID=193 LANGUAGE="EN" NAME="McIntosh">
Under hele hr. Watts' indlæg var der desværre ingen tolkning, fordi hans mikrofon ikke var tændt.

<SPEAKER ID=194 NAME="Formanden">
Jo, der blev tolket. De hørte det måske ikke, men der blev tolket. Formandskabet, og jeg tror også hr. Verheugen, har kunnet høre hr. Watts.
<P>
Hr. Verheugen, jeg opfordrer Dem til at besvare hr. Watts' spørgsmål.

<SPEAKER ID=195 LANGUAGE="DE" NAME="Verheugen">
Hr. formand, jeg har forstået spørgsmålet på begge sprog, kære kollega. Jeg går ud fra, at Kommissionen og ØKOFIN-Rådet ved gennemførelsen af det mandat, de har fået, selvfølgelig vil støtte sig til alle relevante kilder. De kilder, som De nævnte, er i mine øjne relevante kilder, og der bør altså tages hensyn til dem i forbindelse med indsamlingen af data og vurderinger, som er vigtige her. De vil forstå, at jeg i min egenskab af formand for Rådet hverken kan eller må kommentere den politiske opfattelse hos regeringschefen i et medlemsland, men selvfølgelig kan jeg sige til Dem, at konklusioner i de beretninger, som er blevet bestilt, først kan drages, når beretningerne foreligger, og at ingen konklusion er udelukket i øjeblikket, det vil sige, heller ikke den, som De har citeret.

<SPEAKER ID=196 NAME="Formanden">

<P>
Spørgsmål nr. 9 af Anne Caroline B. McIntosh (H-1193/98): Om: Hygiejnekontrol i forbindelse med fjerkræ fra tredjelande
<P>
Hvilke kontrolforanstaltninger har rådsformanden truffet med henblik på at sikre, at EU-hygiejnenormerne opfyldes i forbindelse med fjerkræ, der importeres fra tredjelande?
<P>
Hr. Verheugen, jeg beder Dem besvare fru McIntosh' spørgsmål.

<SPEAKER ID=197 NAME="Verheugen">
Hr. formand, jeg besvarer spørgsmålet som følger: Den 15. oktober 1990 vedtog Rådet direktiv 90/539 (EØF) om dyresundhedsmæssige betingelser for samhandlen inden for Fællesskabet med fjerkræ og rugeæg samt for indførsel heraf fra tredjelande. Dette direktiv har været i kraft siden 1. maj 1992 og indeholder i kapitel 3, artikel 20-28, regler for indførsel fra tredjelande. Det er, fru parlamentsmedlem, som De ved, Kommissionens opgave at sørge for, at de heri fastsatte standarder overholdes. Hvis der efter Deres mening foreligger reklamationer, vil formandskabet være taknemmelig for oplysninger herom. Men i øvrigt tror jeg, at Kommissionen er en bedre adressat for Deres spørgsmål.

<SPEAKER ID=198 LANGUAGE="EN" NAME="McIntosh">
Jeg har stillet dette spørgsmål til Kommissionen ved flere lejligheder. Sidste gang var i går. Er det virkelig Ministerrådets og Kommissionens hensigt at tvinge vores egne fjerkræproducenter til at lukke og i stedet anvende import fra tredjelande?
<P>
Mit spørgsmål vedrører navnlig gennemførelsen af direktivet om fersk kød, der stammer fra 1960'erne, hvori det hedder, at kontrol af fjerkræ kun kan foretages på grundlag af kapaciteten, hvilket vil hjælpe producenterne. Det skal rent faktisk ske ved en en-times kontrol. Merudgifterne for Det Forenede Kongerige alene anslås til GBP 40-50 pr. inspektion af hver fabrik. Jeg kan ikke tro, at dette var Ministerrådets og Kommissionens hensigt. Der findes også et direktiv om fjerkrækød fra 1972, der gør EU og Det Forenede Kongerige lige ukonkurrencedygtige. Jeg ønsker blot en forsikring fra Ministerrådet her i aften om, at det ikke har til hensigt at tvinge vores egne fjerkræproducenter til at lukke.

<SPEAKER ID=199 LANGUAGE="DE" NAME="Verheugen">
Jeg forstår parlamentsmedlemmets bekymring fuldt ud og mener, at det vil være nødvendigt, at Kommissionen fremsætter et forslag til, hvordan det problem, som De med rette har fremstillet, kan løses.

<SPEAKER ID=200 NAME="Formanden">

<P>
Spørgsmål nr. 10 af David W. Martin (H-1195/98): Om: Demokrati og menneskerettigheder i Burma
<P>
Vil Rådet på baggrund af de fortsatte beretninger om krænkelser af menneskerettighederne og tilbageholdelse af demokratisk valgte parlamentsmedlemmer i Burma over for den burmesiske regering rejse spørgsmålet vedrørende de 182 valgte parlamentsmedlemmer og de 701 medlemmer af Den Nationale Liga for Demokrati (NLD), som stadig tilbageholdes i Burma?
<P>
Hr. Verheugen, jeg beder Dem besvare hr. Martins spørgsmål.

<SPEAKER ID=201 NAME="Verheugen">
Hr. formand, svaret lyder som følger: Rådets standpunkt i dette spørgsmål er entydigt. Rådet har gentagne gange krævet en omgående frigivelse af alle politiske fanger i Burma. Netop fordi den burmesiske regering ikke har fulgt denne opfordring eller Unionens appel til SPDC om at støtte demokratiet og den nationale udsoning, formulerede og udvidede Rådet den 26. december 1998 sin fælles holdning til Burma skarpere.
<P>
Rådet har i øvrigt forsøgt at drøfte disse spørgsmål med SPDC. I slutningen af FN's generalforsamling i september 1998 foreslog formandskabet Burma at tage imod besøg fra trojkaen på ministerplan, et forslag, der imidlertid blev afvist af den burmesiske udenrigsminister.

<SPEAKER ID=202 LANGUAGE="EN" NAME="Martin, David">
Jeg takker rådsformanden for hans svar. Han har helt ret i, at Rådet har været konsekvent i sin modstand mod regimet i Burma. Jeg vil bede ham overveje at sætte dette spørgsmål på dagsordenen i løbet af det tyske formandskab, enten for det uformelle udenrigsministermøde eller for stats- og regeringscheferne, så vi kan se på yderligere foranstaltninger til at håndtere dette regime. Jeg medgiver, at det er meget vanskeligt. Vi møder ingen samarbejdsvilje fra SLORC-regimet i Burma, men Den Europæiske Union må fortsat lægge pres på regimet, og Rådet må fortsat overvåge det og søge nye metoder til at lægge pres på det.

<SPEAKER ID=203 LANGUAGE="DE" NAME="Verheugen">
Parlamentsmedlemmet har med inspiration i sit spørgsmål fuldt ud ramt formandskabets intentioner. Vi anser det for at være et meget væsentligt emne. Bekymringen over de vedvarende krænkelser af menneskerettighederne i Burma er så stor, at jeg kan tilføje, at situationen fortsat vil blive drøftet i kredsen af udenrigsministre. Vi vil også få lejlighed til på andre tidspunkter under formandskabet at tale om dette spørgsmål, også med staterne i regionen.
<P>
Det er et absolut vigtigt mål for formandskabet, at det i internationale forhold udadtil repræsenterer en klar og entydig holdning hos EU vedrørende menneskerettigheder og menneskerettighedsspørgsmål og, hvor det er muligt, ikke kun fremfører vores bekymringer, hvad angår menneskerettighedsspørgsmål, men også sørger for afhjælpning.

<SPEAKER ID=204 NAME="Formanden">

<P>
Spørgsmål nr. 11 af Gerard Collins (H-1199/98): Om: Udvidelse af frivillige pasningsordninger for handicappede børn til at omfatte hele EU
<P>
I Irlands mellemste vesten har der siden 1987 kørt en frivillig »Have-a-Break«-ordning, hvormed formålet er at give handicappede børn mulighed for at holde ferie i en anden families hjem, mens deres egen familie får lejlighed til at tage en pause fra konstant pasning.
<P>
Mener Rådet, at sådanne ordninger kunne udvides til at omfatte andre EU-lande, og hvorledes mener det i bekræftende fald, at sådanne ordninger kunne fremmes og udvikles på EU-plan?
<P>
Hr. Verheugen, jeg beder Dem besvare hr. Collins' spørgsmål.

<SPEAKER ID=205 NAME="Verheugen">
Hr. parlamentsmedlem, jeg beklager at måtte sige til Dem, at Rådet ikke er i besiddelse af noget forslag fra Kommissionen om fremme af et program, der sigter på, at handicappede børn modtages i andre familier, og som kunne sammenlignes med det program, som De, hr. parlamentsmedlem, har beskrevet. Jeg kan derfor kun sige, at De kan modtage de ønskede informationer, hvis overhovedet, fra Kommissionen.

<SPEAKER ID=206 LANGUAGE="EN" NAME="Collins, Gerard">
I lyset af rådsformandens svar vil jeg gerne spørge, om han overvejer at anmode Kommissionen om at udarbejde et forslag om dette vigtige spørgsmål.

<SPEAKER ID=207 LANGUAGE="DE" NAME="Verheugen">
Hr. parlamentsmedlem, jeg anser det for at være en idé, der virkelig er værd at tænke over, men De ved, hvordan procedurerne er. Det skal først og fremmest drøftes i Rådet, og først da kan der falde sådan en afgørelse.

<SPEAKER ID=208 NAME="Formanden">

<P>
Spørgsmål nr. 13 af Liam Hyland (H-1207/98): Om: Affolkningen af landdistrikterne
<P>
Mener formanden for Rådet, at affolkningens omfang bør give anledning til alvorlige overvejelser på EU-plan, og at man bør overveje at indføre en helhedspolitik til sikring af den fælles landbrugspolitik og til fremme af nye politikker for udvikling af landdistrikterne som et vigtig middel til at ændre denne nedadgående tendens?
<P>
Hr. Verheugen, jeg beder Dem besvare hr. Hylands spørgsmål.

<SPEAKER ID=209 NAME="Verheugen">
Hr. formand, svaret lyder som følger: Rådet har altid vist en særlig interesse for spørgsmålene om bevarelsen af en levedygtig befolkningsstruktur i landdistrikterne. Her vil jeg især gøre parlamentsmedlemmerne opmærksom på, at beskæftigelsesproblematikken i landdistrikterne i EU er genstand for en skrivelse, som formanden for Rådet (landbrug) rettede til formanden for Det Europæiske Råd i november 1997 i forbindelse med det særlige topmøde om beskæftigelsesspørgsmål.
<P>
I denne skrivelse lagde man især vægt på de muligheder, der kan udnyttes for at bevare en levende struktur i landdistrikterne i hele EU. I forbindelse med Rådets hidtidige arbejde vedrørende forslag som led i Agenda 2000 har man kunnet udarbejde en europæisk landbrugsmodel, der skal videreudvikles i fremtiden, nemlig modellen til et multifunktionelt, på længere sigt bæredygtigt og konkurrencedygtigt landbrug, der er fordelt i hele Fællesskabet, også i regioner med specifikke problemer. Et program, der især bør være i stand til at yde et væsentligt bidrag til levedygtighed i landdistrikterne.

<SPEAKER ID=210 LANGUAGE="EN" NAME="Hyland">
Jeg vil gerne spørge rådsformanden, om han betragter familiebrugene som rygraden i landdistrikternes økonomi. Er han enig i, at landmændenes bidrag til samfundet ikke altid kan vurderes ud fra en rent økonomisk målestok, og at deres rolle som miljøets forvaltere og garanter for fødevaresikkerhed og -kvalitet placerer dem uden for andre erhvervs økonomiske rammer?
<P>
Endelig vil jeg spørge, om han er enig i, at udviklingen af landdistrikter ikke kan udnyttes fuldt ud, hvis den isoleres i forhold til en integreret regionalpolitik. Er det hensigten at gøre det obligatorisk for nationalregeringerne at gennemføre en sådan regionalpolitik og dermed skabe arbejdspladser i regionerne med henblik på at understøtte landsamfundene og skabe ikkelandbrugsrelateret beskæftigelse for landmænd, hvis landbrug ikke er rentable, og andre beboere på landet?

<SPEAKER ID=211 LANGUAGE="DE" NAME="Verheugen">
Jeg vil gerne have lov at sige til parlamentsmedlemmet, at jeg forstår hans spørgsmål fuldt ud, fordi jeg selv som parlamentsmedlem kommer fra sådan et område og oplever disse problemer hver dag. Jeg kan derfor principielt sige, at bevarelsen af levedygtige landdistrikter er en opgave af høj prioritet for Rådet. Vi skal virkelig sørge for, at folk i landdistrikterne har fremtidsmuligheder. Disse fremtidsmuligheder skal ikke nødvendigvis findes i traditionelle landbrugsstrukturer. Man kan naturligvis også, som De godt ved, skabe fremtidsmuligheder gennem en strukturændring.
<P>
Jeg er fast overbevist om, at det vil lykkes os, ikke mindst i forbindelse med de reformer, som vil blive gennemført med Agenda 2000, at tilpasse midlerne fra EU til regional- og strukturpolitikken endnu mere effektivt til dette mål. Det er et meget væsentligt mål for regional- og strukturpolitikken i Unionen, i hvert fald efter formandskabets opfattelse. Det handler ikke kun om at harmonisere levevilkårene, men også om at betydende europæiske kulturlandskaber, som ligger i landdistrikterne, også fremover skal give folk mulighed for at leve og arbejde.

<SPEAKER ID=212 LANGUAGE="EN" NAME="Martin, David">
Jeg glæder mig over hr. Hylands spørgsmål og Rådets svar om affolkning af landdistrikterne. Er Rådet enigt i, at landbrugspolitikken kun er en af de metoder, der kan anvendes til at hjælpe landdistrikterne? Vil han huske på, navnlig med hensyn til reformen af strukturfondene, at vi ikke blot skal se på indkomsten pr. indbygger og arbejdsløsheden, men også befolkningstætheden og affolkningen i afgørende områder, der bør være berettiget til støtte under mål 1? Her tænker jeg i min lokalpatriotisme især på regionen Highlands og øerne i mit eget land. Hvis man ser på indkomsten pr. indbygger, vil denne region ikke være støtteberettiget, men - i lyset af regionens øvrige problemer, navnlig affolkning - bør den efter min mening forblive en mål 1-zone.

<SPEAKER ID=213 LANGUAGE="DE" NAME="Verheugen">
Jeg er helt enig med parlamentsmedlemmet. Det problem, som vi netop lige har drøftet, kan selvfølgelig optræde i alle egnsudviklingsområder i Unionen, naturligvis med undtagelse af byområder. Det kan optræde i mål 1-regioner, i mål 2-regioner, i hidtidige mål 5b-regioner, og vi har nu brug for en sammenhængende politik, der koordinerer og anvender alle vores midler således, at det fænomen, vi diskuterer her, kan begrænses.
<P>
Efter min faste overbevisning vil de diskuterede reformforslag i forbindelse med Agenda 2000 i øvrigt også forbedre levevilkårene for folk i landdistrikterne betydeligt. Derfor har vedtagelsen af Agenda 2000 også en høj prioritet for det tyske formandskab.
<P>
I forbindelse med den tilstræbte europæiske beskæftigelsespagt vil det i høj grad også komme an på ikke kun at holde øje med de klassiske industriområder eller med udviklingen af nye teknologier, men også inden for disse rammer at være opmærksom på de specifikke problemer i landdistrikterne. Jeg kan tilføje, at det tyske formandskab vil sætte megen fokus på dette emne.

<SPEAKER ID=214 LANGUAGE="EN" NAME="Crowley">
Som opfølgning på rådsformandens to svar til mine kolleger, hr. Hyland og David Martin, vil jeg gerne spørge, om De har nogen forslag til en mere målrettet koordinering mellem regionalmidlerne og midlerne til udvikling af landdistrikter som en metode til at sikre, at befolkningen i landdistrikter, der rammes af et indtægtstab, kan få indtægter fra beskæftigelse uden for landbruget gennem jobskabelse og så videre.
<P>
Vil det være muligt for formandskabet at undersøge, hvorvidt denne form for koordinering vil finde sted, og vil det være muligt for rådsformanden at vende tilbage til Parlamentet og fremlægge et forslag til en model for gennemførelsen af denne type integration og samtidig sikre, at der ikke sker nogen begrænsninger i forpligtelserne til udvikling af landdistrikter, idet man samtidig garanterer, at alle midlerne til jobskabelse - der er så vigtigt for os alle her i Europa - ikke kun koncentreres i byerne?

<SPEAKER ID=215 LANGUAGE="DE" NAME="Verheugen">
Jeg er enig med Dem, hr. parlamentsmedlem, i, at dette spørgsmål er meget vigtigt, og jeg kan derfor sige til Dem, at formandskabet er overbevist om, at det på grundlag af den kommende reform af landbrugspolitikken og takket være de nye impulser, som politikken for udvikling af landdistrikterne vil få, vil være muligt at udvikle en anden søjle i den fælles landbrugspolitik, og at denne anden søjle vil være fundamentet for en omfattende og sammenhængende politik til fordel for befolkningen i landdistrikterne i EU. For at opnå dette vil det faktisk være nødvendigt at nå frem til en bedre koordinering mellem de forskellige politiske områder og også til en klar fastsættelse af prioriteringerne. Jeg må dog bede om Deres forståelse for, at der først kan siges noget mere præcist, når Agenda 2000 er afsluttet, og man er begyndt at implementere målsætningerne derfra.

<SPEAKER ID=216 NAME="Formanden">
Mange tak, hr. Verheugen.
<P>
Da spørgeren ikke er til stede, bortfalder spørgsmål nr. 14.

<SPEAKER ID=217 NAME="Formanden">

<P>
Spørgsmål nr. 15 af Pat the Cope Gallagher (H-1211/98): Om: Fiskeri
<P>
Rådet under det tyske formandskab bedes redegøre for, hvilken betydning det tillægger udviklingen af fiskemulighederne i mindre gunstigt stillede områder som Irland, der er udsat for konkurrence fra ikke blot EU, men også fra lande uden for EU, og hvordan det agter at føre fremtidige forhandlinger med de nye medlemsstater i henseende til fiskeripolitikken?
<P>
Hr. Verheugen, jeg beder Dem besvare hr. Gallaghers spørgsmål.

<SPEAKER ID=218 NAME="Verheugen">
Hr. formand, jeg besvarer spørgsmålet som følger: først den fælles strukturpolitik. Rådet vil gerne minde om, at drøftelserne af Kommissionens forslag vedrørende reformen af strukturfondene inklusive fremtiden for strukturpolitikken i fiskerisektoren endnu ikke er afsluttede. Parlamentsmedlemmet vil være klar over, at der træffes afgørelser om disse spørgsmål på et omfattende grundlag ud fra sammenhængen af disse drøftelser, altså Agenda 2000. Disse afgørelser vil omfatte den fremtidige status for områder i Fællesskabet efter gruppering af dem efter forskellige mål og den tilsvarende finansielle støtte fra Fællesskabet i forbindelse med strukturforanstaltningerne.
<P>
Samtidig gør Rådet opmærksom på, at Irland uanset resultaterne af disse afgørelser fortsat vil få glæde af den nuværende støtte fra Fællesskabet ind til udgangen af næste planlægningsperiode som led i en udløbsordning.
<P>
Vedrørende aspektet om den fremtidige udvidelse vil jeg, hvad angår tiltrædelsesforhandlingerne på fiskeriområdet, minde om EU's generelle holdning ved åbningen af tiltrædelseskonferencen den 31. marts 1998. Derefter vil der ikke være nogen undtagelser for de tiltrædende lande ved godkendelsen og gennemførelsen af den etablerede EU-ret og -praksis.
<P>
Aftales der overgangsordninger, skal disse være en undtagelse og tidsbegrænsede og have begrænset gyldighed. De skal være forsynet med en plan, hvor de enkelte faser er entydigt fastlagt med henblik på anvendelsen af den etablerede EU-ret og - praksis. Det er klart, at det ved disse tiltrædelsesforhandlinger ikke handler om forhandling af gensidige indrømmelser, men snarere om at sikre, at de lande, der ønsker tiltrædelse, overtager hele den etablerede EU-ret og -praksis og også er i stand til at gennemføre den effektivt.
<P>
For at de lande, der ønsker tiltrædelse, er fuldstændig klare over de forpligtelser, som et medlemskab af Unionen fører med sig, går der en analytisk undersøgelse af den etablerede EU-ret og -praksis forud for tiltrædelsesforhandlingerne, som vi kalder screening, og som gennemføres af Kommissionen. De lande, der ønsker tiltrædelse, fremlægger for øjeblikket deres forhandlingsstandpunkter til fiskeriet. Det er fastsat, at Unionen analyserer disse standpunkter og forbereder sin reaktion i første halvdel af 1999. Som sædvanlig vil Kommissionen overrække Rådet et forslag til en fælles holdning, og Rådet vil fastlægge Unionens fælles holdning i forbindelse med forhandlingerne. Der kan naturligvis ikke tages forskud på indholdet af denne fælles holdning lige nu.

<SPEAKER ID=219 LANGUAGE="EN" NAME="Gallagher">
Først vil jeg gerne takke rådsformanden for hans svar. Kort sagt formoder jeg, at man kan sige, at ved forhandlingerne skal alle ansøgerlande opfylde de eksisterende kriterier, og at alle overgangsordninger vil være begrænsede. Sådan er situationen desværre. Men kan jeg sige dette til rådsformanden? Jeg er sikker på, at han er klar over, at i den region, jeg repræsenterer - det vestlige og nordvestlige Irland - og langs hele den irske kyst havde vi en gang nogle givtige fiskepladser, indtil disse blev plyndret, ikke af irske fiskere, men af vores partnere i Europa. Vi har lært en trist lektie af dette, og det ønsker jeg ikke for nogen af de lande, der måske kommer med i Unionen i fremtiden.
<P>
I regionerne og kystområderne i vores land, en østat, har vi ingen alternative beskæftigelsesmuligheder. Dette bør prioriteres højt ved fremtidige forhandlinger. Vi vil tage os af det irske spørgsmål ved revisionen af den fælles fiskeripolitik, men andre småstater bør tage ved lære af denne alvorlige situation for Irland, som skyldes, at fiskeriet ikke behandles på lige fod med landbrug eller industri. Lad os tage ved lære af fortiden og lade andre småstater nyde godt af vores triste erfaringer.
<P>
Der blev henvist til strukturfondene, og jeg vil gerne spørge rådsformanden, om han mener, at Irland bliver berettiget til overgangsordninger. Han er sikkert klar over, at vi søger om mål 1-status for den irske vestkyst, som i høj grad er en del af den region, jeg talte om, men jeg vil gerne høre hans syn på at give mål 5- eller mål 6-status til eller indføre særlige mål for regioner, der er meget afhængige af fiskeri, uanset om det pågældende land har mål 1-status eller ej.

<SPEAKER ID=220 LANGUAGE="DE" NAME="Verheugen">
Hr. parlamentsmedlem, jeg er Dem meget taknemmelig for informationerne og henvisningerne, som vi selvfølgelig vil tage hensyn til under de løbende tiltrædelsesforhandlinger. I øvrigt er det jo sådan, at Deres land, Irland, er medlem af tiltrædelseskonferencen og har enhver mulighed for at indbringe de nationale holdninger, som De har fremført, og supranationale holdninger i forhandlingsprocessen. Jeg er også fast overbevist om, at det vil ske. Jeg er imidlertid ikke i stand til i dag at sige noget om implementeringen af den nye afgrænsning af egnsudviklingsområder og om de kriterier, der vedrører egnsudviklingsområder, så længe der ikke er truffet en principiel beslutning. Der er naturligvis synspunkter fra de forskellige medlemslande. Men der er, som De ved, endnu ikke nogen fælles holdning fra Rådet med hensyn til Agenda 2000. Jeg ville altså være henvist til formodninger nu, og formodninger nytter desværre ikke noget i denne sammenhæng. Vi må have lidt tålmodighed endnu, indtil vi kan afslutte Agenda 2000. Det er måske vigtigt for Dem at høre, at formandskabet har aftalt en særlig tæt, regelmæssig og omfattende information og et samarbejde med Parlamentet under den løbende beslutningsproces.

<SPEAKER ID=221 LANGUAGE="EN" NAME="Killilea">
Jeg vil gerne takke hr. Gallagher for hans spørgsmål og rådsformanden for det meget positive svar. Da De er en ny og frisk mand på denne post, vil jeg også minde Dem om, her i spørgsmålet om fredning, at et eller andet sted i et skab i Rådet eller Kommissionen ligger der en meget betydningsfuld videnskabelig rapport om sæler og levende ressourcer i Nordsøen.
<P>
Jeg appellerer til Dem, hr. rådsformand, om, at De i løbet af Deres seks måneders formandskab finder denne rapport frem, får den revideret, gennemfører dens henstillinger og sætter gang i en helt frisk og åben debat om dette meget alvorlige spørgsmål. Man regner med, at sælerne i Nordsøen spiser flere hvidfisk end hele Det Europæiske Fællesskabs tilladte fangstmængde. Det er en meget alvorlig sag. Det er en sag, der kræver øjeblikkelige overvejelser og en åben og ærlig debat, før sælerne æder hele bestanden.

<SPEAKER ID=222 LANGUAGE="DE" NAME="Verheugen">
Hr. parlamentsmedlem, jeg forstår Deres spørgsmål som et forsøg på at hjælpe formandskabet ved udførelsen af formandskabets opgave. Det er jeg Dem taknemmelig for, og jeg kan forsikre Dem om, at vi vil tage hensyn til de informationer, som De netop har givet mig, og den politiske problematik, som De har gjort opmærksom på, i den løbende forhandlingsproces.

<SPEAKER ID=223 NAME="Formanden">
Mange tak, hr. Verheugen.
<P>
Da spørgeren ikke er til stede, bortfalder spørgsmål nr. 16.

<SPEAKER ID=224 NAME="Formanden">

<P>
Spørgsmål nr. 17 af Brian Crowley (H-1215/98): Om: Bekæmpelse af organiseret kriminalitet
<P>
Rådets formand bedes redegøre for, hvilken politik Rådet agter at føre med hensyn til bekæmpelse af organiseret kriminalitet, hvilken holdning Rådet har til narkotikamisbrug og hvilken udvikling Rådet ønsker for Europol?
<P>
Hr. Verheugen, jeg giver Dem ordet til at besvare hr. Crowleys spørgsmål.

<SPEAKER ID=225 NAME="Verheugen">
Hr. formand, svaret lyder som følger: Hvad angår organiseret kriminalitet, har formandskabet planer om aktivt at fremskynde gennemførelsen af den handlingsplan, som Det Europæiske Råd godkendte på sit møde i juni i Amsterdam, og at begynde på drøftelserne af styrkede foranstaltninger til bekæmpelse af den organiserede kriminalitet i henhold til anmodningen fra Det Europæiske Råd i Wien og samtidig at sikre den uindskrænkede beskyttelse af borgernes rettigheder.
<P>
I den forbindelse vil Rådet undersøge foranstaltninger til en styrket bekæmpelse af svig og falskmøntneri. På baggrund af Kommissionens meddelelse om en rammeordning til bekæmpelse af svig og falskmøntneri i forbindelse med pengeløse betalingsmidler er man allerede begyndt at diskutere et strafferetligt instrument på dette område. Det arbejde, som det østrigske formandskab begyndte på, og som vedrører en strafferetlig beskyttelse af euroen, videreføres og intensiveres. Desuden vil det tyske formandskab tage et strafferetligt initiativ til bekæmpelse af bedrageri ved udlicitering i det indre marked.
<P>
Oprettelsen af et europæisk juridisk og retsligt samarbejdsområde vil få særlig opmærksomhed. Det lever op til Amsterdam-traktaten. Dette europæiske juridiske og retslige samarbejdsområde vil være forsynet med de instrumenter eller skal forsynes med de instrumenter, der er nødvendige for et effektivt juridisk samarbejde og et effektivt politisamarbejde. Formandskabet vil forberede initiativer, som skal gøre det muligt for Rådet præcist at undersøge, i hvilken grad og på hvilke vigtige områder en eventuel tilpasning og harmonisering af medlemslandenes retsforskrifter vil kunne bidrage til bekæmpelse af organiseret kriminalitet.
<P>
Desuden vil formandskabet aktivt fortsætte drøftelserne af aftalen om juridisk bistand, som vil blive et vigtigt instrument for embedsmænd, der deltager i bekæmpelsen af organiseret kriminalitet i praksis. Derudover vil den effektive drift af det europæiske juridiske net og den mekanisme til gensidig evaluering, som Rådet har iværksat, have en høj prioritet for formandskabet. Europols arbejde er et vigtigt anliggende for det tyske formandskab. Da aftalen trådte i kraft den 1. oktober 1998, vil man gøre alt for, at de sidste retlige hindringer ryddes af vejen, således at Europol kan begynde på sit arbejde.
<P>
I den forbindelse får afklaringen af de sidste åbne spørgsmål vedrørende godkendelsen af regler for den fælles kontrolinstans for beskyttelse af oplysninger stor betydning. Europol vil begynde på sit arbejde på baggrund af et mandat, som for nylig er blevet udvidet med terrorisme samt aspekter vedrørende menneskehandel. Mandatet skal om kort tid udvides til at gælde for falskmøntneri og forfalskning af betalingsmidler. Endvidere har det tyske formandskab planer om at sætte drøftelser af en videreudvikling af Europol i henhold til Amsterdam-traktaten i gang. I den forbindelse skal det undersøges, hvilken stilling og hvilken opgave der tilfalder de juridiske myndigheder i deres forhold til Europol i overensstemmelse med udvidelsen af Europols beføjelser.
<P>
Hvad angår narkotikaproblematikken, vil det tyske formandskab aktivt videreføre de løbende initiativer, især i forbindelse med Latinamerika og Centralasien. Desuden tillægges videreudviklingen af en strategi for tiden efter 1999 stor betydning, hvor foranstaltninger til begrænsning af efterspørgselen vil spille en stor rolle. Denne rolle blev bekræftet på det nyligt afholdte møde på FN's generalforsamling og på den efterfølgende konference i Wien i december 1998. En meget vigtig aktør i forbindelse med kampen for at begrænse efterspørgselen er det europæiske overvågningsorgan for narkotika og narkotikaafhængighed.

<SPEAKER ID=226 LANGUAGE="EN" NAME="Crowley">
Jeg takker rådsformanden for hans svar. Jeg er faktisk glad for at høre, at ifølge ham har Europol en central rolle i kampen mod organiseret kriminalitet på paneuropæisk niveau. Jeg håber, at formandskabet får lejlighed til at fremskynde afskaffelsen af de resterende problemer med at anvende den rolle og de muligheder, der ligger i Europols operationelle evner, fuldt ud.
<P>
Jeg var dog en smule skuffet over Deres manglende svar på spørgsmålet om narkotikaforbruget. Det stigende forbrug af narkotika er et område, som bekymrer alle medlemsstater. Lunkne udtalelser som »reduktionen af efterspørgselen er et vigtigt aspekt« er ikke godt nok. Det, vi ønsker at høre fra rådsformanden i dag, er specifikke planer for en fælles europæisk strategi, der skal redde den kommende generation fra at dø af virkningerne af narkotikamisbrug.

<SPEAKER ID=227 LANGUAGE="DE" NAME="Verheugen">
Det er et meget vanskeligt spørgsmål. Parlamentsmedlemmet ved naturligvis, at der for anden halvdel af dette år er fastsat et særligt topmøde for stats- og regeringscheferne om organiseret kriminalitet under finsk formandskab, og at Deres spørgsmål om narkotikabekæmpelse også vil spille en central rolle i forbindelse med forberedelsen til dette særlige topmøde. Men i samråd med det finske formandskab vil vi gøre vores til, at forarbejdet hermed kommer i gang, og at der på det nævnte særlige topmøde også træffes de beslutninger, som vi kan træffe i dag. Begrænsningen skyldes, at vi naturligvis kun kan træffe beslutninger, som er rettet mod vores muligheder, mod vores midler, mod vores instrumenter og mod vores institutioner.
<P>
Formandskabet deler fuldt ud den politiske vurdering, som lå til grund for Deres spørgsmål. Vi betragter bekæmpelsen af narkotikamisbruget som en virkelig central indenrigspolitisk opgave i de vestlige lande, i alle lande. Det er selvfølgelig også en fælles opgave, som vi - så vidt det er muligt - bør tage fat på i Unionen.

<SPEAKER ID=228 NAME="Formanden">

<P>
Spørgsmål nr. 18 af María Izquierdo Rojo (H-1217/98): Om: Indhold til det kommende Euro-Middelhavs-topmøde i Stuttgart
<P>
Hvilke foranstaltninger eller forslag er der under forberedelse for at give indhold til »den ny dynamik«, som Euro-Middelhavspartnerskabet skal tilføres ifølge punkt 116 i konklusionerne fra Det Europæiske Råds møde i Wien? Hvilke nye ting planlægges der til den tredje Euro-Middelhavs-ministerkonference, som finder sted i Stuttgart i april 1999?
<P>
Hr. Verheugen, jeg beder Dem besvare fru Izquierdos spørgsmål.

<SPEAKER ID=229 NAME="Verheugen">
Hr. formand, jeg beder om forståelse for, at det igen bliver et relativt langt svar, fordi spørgsmålet er meget komplekst. Kære kollega, de møder, der finder sted mellem udenrigsministrene med regelmæssige mellemrum, har generelt til formål at undersøge anvendelsen af Barcelona-erklæringen og at definere foranstaltninger, der gør det muligt at realisere partnerskabets målsætninger, som det netop er fastlagt i Barcelona-erklæringen.
<P>
Arbejdet i forbindelse med konferencen i Stuttgart vil derfor omfatte alle tre kapitler i partnerskabet. Som på de foregående Euro-Middelhavs-ministerkonferencer bør deltagerne bekræfte deres uindskrænkede fastholdelse ved partnerskabet, efterprøve de opnåede resultater og give nye impulser ved at fastlægge nye retningslinjer. Desuden bør der gøres opmærksom på betydningen af en harmonisk videreudvikling af partnerskabet i alle tre kapitler af Barcelona-erklæringen og i det tilhørende arbejdsprogram.
<P>
Som ved den anden ministerkonference forventer Rådet også denne gang at få en meddelelse fra Kommissionen, som bør foreligge i begyndelsen af marts og tjene som grundlag for fastlæggelsen af EU-standpunktet for konferencen i Stuttgart. Endvidere vil det være nødvendigt med et tæt samarbejde med vores middelhavspartnere for at sikre et vellykket forløb af konferencen. Inden for rammerne af det økonomiske og finansielle partnerskab bør der lægges særlig vægt på regeringseksperternes arbejde vedrørende den økonomiske overgang og den oversigt, hvor de registrerer spørgsmål om frihandel og følgerne af den økonomiske overgang i regionen i henhold til konklusionerne fra La Valetta. Disse vil tjene som grundlag for drøftelserne af den fremtidige strategi.
<P>
I denne forbindelse håber Rådet endvidere på, at forhandlingerne om en associeringsaftale med Ægypten og Libanon indgås før ministermødet i Stuttgart, og at der ved forhandlingen om aftalen med Algeriet og Syrien hurtigt kan opnås fremskridt for at nå målet om at skabe en fælles velstandszone. Desuden vil Euro-Middelhavs-konferencen om regionalt samarbejde, som finder sted i Valencia den 28. og 29. januar, forberede ministerkonferencen i Stuttgart i forbindelse med drøftelsen af forskellige aspekter af det regionale samarbejde.
<P>
EU's koncept vedrørende disse drøftelser vil hovedsageligt være baseret på Rådets konklusioner i forbindelse med Kommissionens meddelelse om Euro-Middelhavs-partnerskabet og det indre marked. Rådet forventer endvidere forslag til fornyelse af Meda-forordningen, Meda 2 for 2000 til 2004, inklusive forslag til forenkling af Meda-proceduren, som Kommissionen bør fremsætte før konferencen i Stuttgart. Rådet giver det politiske mål vedrørende oprettelsen af et freds-og stabilitetsområde i Europa-Middelhavet særlig opmærksomhed. På ad hoc-ministermødet i Palermo den 3. og 4. juni 1998 blev der vedtaget en integreret foranstaltning til regional stabilitet, og det blev gjort tydeligt, at der skal udvikles en fælles præsentation af de faktorer, hvor en hensyntagen til dem efter en almen forståelse yder et bidrag til sådan et koncept vedrørende regional stabilitet.
<P>
Disse faktorer omfatter følgende: terrorisme, organiseret kriminalitet, udbredelse af våben, indslusning af illegale indvandrere, socioøkonomiske udfordringer, fordomme, fremmedhad og racisme. Desuden vil Euro-Middelhavs-partnerne i forbindelse med deres anstrengelser koncentere sig om at udarbejde et charter, som vil indeholde de ovennævnte aspekter og bidrage til oprettelse af stabile, politiske og institutionelle rammer for hele regionen.
<P>
Oprettelsen af en fælles velstandszone vil i høj grad gøre det muligt for Rådet at repræsentere fælles værdier, som burde anerkendes og anvendes af alle middelhavspartnere. I denne ånd vil Rådet arbejde på, at der i højere grad tages hensyn til menneskerettigheder og grundlæggende frihedsrettigheder som afgørende faktorer for sikkerhed i regionen. Uden politiske rammer vil fremskridtene på det økonomiske, sociale og kulturelle område i Euro-Middelhavs-regionen ikke hvile i sig selv. Rådet vil eftertrykkeligt arbejde på en godkendelse af ovennævnte charter.
<P>
Konferencen i Stuttgart kunne levere et bæredygtigt signal om, at man kommer opnåelsen af dette mål et stykke nærmere.

<SPEAKER ID=230 LANGUAGE="ES" NAME="Izquierdo Rojo">
Det så ud som om, at rådsformanden talte og sagde noget, men han har ikke sagt noget overhovedet. Ikke andet end almindeligheder, som vi allerede kendte.
<P>
Det er virkelig skuffende, hr. rådsformand, at høre et parlamentarisk svar i denne bureaukratiske tone, som ikke siger noget. De har ikke sagt noget som helst på godt fire minutter, så vær rar at konkretisere det for mig nu, for jeg har kun et minut til at stille Dem et spørgsmål, vær konkret, for det er virkelig meget vigtigt i Middelhavsområdet.
<P>
I forbindelse med et land som Algeriet, så sig mig, hvad det tyske formandskab vil gøre for at bekæmpe svig, korruption, magtmisbrug og ikke mindst - et meget vigtigt spørgsmål - hvordan man vil forsvare algeriernes menneskerettigheder? Hvordan vil man sikre retten til livet for landbefolkningen i Algeriet, som dør lidt efter lidt - 20 i dag, 20 i går, 40 i forgårs - uden at Rådet i Den Europæiske Union føler sig foranlediget til i det mindste at sige, at det vil foretage sig noget.

<SPEAKER ID=231 LANGUAGE="DE" NAME="Verheugen">
Jeg er ked af, at parlamentsmedlemmet er så utilfreds med svaret. Men jeg beder parlamentsmedlemmet forstå, at jeg skal fremlægge synspunkter her, som 15 lande skal have i fællesskab. De ved helt sikkert lige så godt som jeg, at et af Unionens problemer er, at vi ikke har en fælles udenrigs- og sikkerhedspolitik i en mere snæver betydning. Resultatet er svar, som De netop har fået af mig.
<P>
Sådan et svar reflekterer ikke over formandskabets evner eller intentioner, men over EU's tilstand på det udenrigs- og sikkerhedspolitiske område. Jeg antager, at De ser det på akkurat samme måde som jeg.
<P>
Formandskabet er selvfølgelig ikke i stand til at ændre de interne forhold i Algeriet. Formandskabet er kun i stand til at få indflydelse på en forbedring af forholdene med henblik på demokrati, menneskerettigheder, retsstatslighed og en retfærdig social udvikling ved at fortsætte den allerede påbegyndte og intensive politiske dialog med Algeriet. Jeg kan forsikre Dem om, at det tyske formandskab vil føre dialogen i denne ånd.

<SPEAKER ID=232 NAME="Formanden">
Mange tak, hr. Verheugen.
<P>
Hr. formand for Rådet, mine damer og herrer, vi har opbrugt og endog overskredet den tid, der var afsat til spørgsmål til Rådet. Efter at have takket hr. Verheugen for hans tilstedeværelse og hans politiske samarbejde og ønske ham alt godt for det år, vi lige er gået ind i - og i særdeleshed for det halvår, vi skal være sammen om - erklærer jeg spørgetiden for afsluttet.
<P>
Spørgsmål nr. 12 og nr. 19 til 29 vil blive besvaret skriftligt.
<P>
Mødet udsat kl. 19.10 og genoptaget kl. 21.00

<CHAPTER ID=8>
Anvendelse af EF-traktatens artikel 93
<SPEAKER ID=233 NAME="Formanden">
Næste punkt på dagsordenen er betænkning (A4-0418/98) af Toledo for Udvalget om Økonomi, Valutaspørgsmål og Industripolitik om forslag til Rådets forordning om fastlæggelse af regler for anvendelsen af EF-traktatens artikel 93 (KOM(98)0073 - C4-0160/98-98/0060(CNS)).

<SPEAKER ID=234 NAME="Areitio Toledo">
Hr. formand, her til aften vil vi i dette Parlaments snævre kreds sammen med kommissæren drøfte en sag, der, selvom den ikke fylder så meget, er meget vigtig. Spørgsmålet om statsstøtte og behovet for at føre tilsyn med statsstøtten er en af Kommissionens og hele Den Europæiske Unions permanente målsætninger. Denne støtte forvrider konkurrencen og frihandlen, forsinker en omstrukturering af industrien og gør det vanskeligt at nå stabilitetspagtens mål.
<P>
Det samlede omfang af den støtte, som staterne yder, er ikke lille, og det er på sin plads at minde om det her. Vi taler om tal, der er tæt på at udgøre 1, 5 % af Fællesskabets BNP. Vi taler om tal på 2, 6 % af de nationale budgetters offentlige udgifter, der i sammenligning med Fællesskabets eget budget ligger højere. Og jeg finder, at dette er uholdbart inden for rammen af en monetær union.
<P>
Kommissionen har desværre i henhold til traktaten kun den nødvendige bemyndigelse til at føre tilsyn med nævnte støtte på individuel basis og sag for sag at undersøge, om den er forenelig med traktaten. Det er klart, at de midler, som Kommissionen råder over for at gennemføre dette tilsyn med den enkelte støtte eller støtteordning, er klart utilstrækkelige. Som jeg allerede har haft lejlighed til at gøre opmærksom på ved andre anledninger, og som dette Parlament har vedtaget i adskillige beslutninger, finder jeg, at det på længere sigt vil være nødvendigt at fastsætte en samlet øvre grænse for den støtte, som den enkelte stat yder. I modsat fald vil der opstå spændinger inden for Den Monetære Union. Det er rigtigt, at hvis der kommer ukrudt i en have, kan man luge det væk lidt ad gangen, men hvis der er for meget ukrudt, er det bedre at bruge et ukrudtsmiddel.
<P>
Under alle omstændigheder fremlagde Kommissionen, der er sig problemet bevidst, ved udgangen af 1996 en omlægning af tilsynssystemet for statsstøtten, hvis mål er at reducere antallet af sager, der skal føres tilsyn med, og forbedre effektiviteten, gennemsigtigheden og sammenhængen i tilsynssystemet. Med dette for øje vedtog Rådet i november 1997 en habilitetsforordning, som vil gøre det muligt for Kommissionen at fritage medlemsstaterne for anmeldelsen af visse kategorier af støtte til små og mellemstore virksomheder, til forskning og udvikling, til egnsudvikling, beskæftigelse, uddannelse etc.
<P>
Den forordning, vi behandler i dag - på forslag af Kommissionen - er det andet ben i denne nye retningslinje, som Kommissionens nye retningslinje hviler på. Målet med denne forordning er at fastsætte en klar procedure, som har manglet indtil i dag, og som kan finde anvendelse på Kommissionens tilsynsprocesser for statsstøtten. Det drejer sig kort sagt om at forøge gennemsigtigheden i processen og retssikkerheden for dem, der deltager heri.
<P>
Jeg skal sige, at man bør lykønske Kommissionen med dette initiativ, der uden tvivl vil lette tilsynsmekanismen såvel for dem, der udøver den, som for dem, der er underlagt den. Med selv samme formål har jeg foreslået 13 ændringsforslag til teksten, som Udvalget om Økonomi, Valutaspørgsmål og Industripolitik har taget til sig, og som udelukkende tager sigte på at styrke garantien for gennemsigtighed og retssikkerhed og fjerne nogle ting i forslaget, der efter vores mening ville medføre vilkårlighed.
<P>
Under alle omstændigheder er forpligtelsen til forhåndsanmeldelse og princippet om opsættende virkning, der er knæsat i artikel 93, stk. 3, fortsat krumtappen i tilsynssystemet.
<P>
Jeg vil ikke gå i detaljer med ændringsforslagene. Jeg mener, at Kommissionen kender til dem, og at de ydermere også diskuteres i Rådet.
<P>
Hr. formand, hr. kommissær, jeg er sikker på, at det bidrag, vi er kommet med i form af denne betænkning, vil fremme målet med at forbedre tilsynssystemet for statsstøtten og underkaste den en strammere kontrol. Men jeg kan ikke lade være med, som jeg har sagt det tidligere, at nævne, at det, når ukrudtet tager overhånd i en have, ikke er særlig effektivt at luge det væk enkeltvis, og før eller siden bliver man også nødt til at behandle spørgsmålet om statsstøtte ud fra en makroøkonomisk ramme inden for stabilitetspagten.

<SPEAKER ID=235 NAME="Formanden">
Mange tak. Vores kollega har vist os alle et godt eksempel. Forhåbentlig slipper vi for, at mødet trækker ud til efter midnat.

<SPEAKER ID=236 LANGUAGE="DE" NAME="Rapkay">
Hr. formand, kære kolleger. I virkeligheden kunne jeg også hilse på Dem alle enkeltvis, og det ville kun tage en lille brøkdel af mine komfortable tre minutter. Jeg vil også love Dem, at jeg på dette eksklusive tidspunkt ikke vil bruge meget af mine komfortable tre minutter på indholdsmæssige problemstillinger. Hvorfor, skal jeg tydeliggøre ved hjælp af to punkter.
<P>
For det første er der jo ingen dybtgående indholdsmæssige uoverensstemmelser mellem de strore grupper i Parlamentet om spørgsmålet om konkurrencepolitik. Det har vi allerede kunnet konstatere i forbindelse med mange andre problemstillinger. Der hersker enstemmighed, enighed. Det samme gælder f.eks. også på et konkret punkt, hvor vi bortset fra et par småting egentlig ikke har haft de store diskussioner i udvalget, og hvor vi også som slutfacit er nået frem til en enig, enstemmig afgørelse. Vores fælles ønsker er f.eks. at præcisere procedurens forløb, skabe gennemsigtighed i beslutningsfaserne eller styrke Kommissionen som konkurrencemyndighed eller som tilsynsførende med støtten. Det er altsammen punkter, hvor jeg er enig med ordføreren.
<P>
Men jeg har et yderligere spørgsmål. Jeg ser her ingen fra Rådet, hvilket ikke kan undre på dette tidspunkt af døgnet. Men kommissæren for konkurrenceanliggender, som jeg sætter megen pris på, er her og kan måske hjælpe mig en smule videre. Jeg spørger mig selv, hvad vi egentlig diskuterer i aften. Og det gælder i mindre grad indholdet, men snarere teksten. For vi diskuterer i dag en tekst og træffer i morgen beslutning om ændringsforslag til denne tekst, som egentlig efter min mening for længst er forældet, fordi det pågældende råd traf sin beslutning allerede for to måneder siden. Så spørger jeg naturligvis mig selv, hvordan de forestillinger, som vi har gjort os i Europa-Parlamentet, skal kunne få indflydelse på denne beslutning i Rådet. Det kan der naturligvis heller ikke være nogen tvivl om. Man kunne jo sige, at det altsammen er foregrebet af Rådet. Men så er der et eller andet punkt, som udtrykkeligt ikke er kommet med.
<P>
I artikel 14, det vil sige i Rådets udgave, er der et punkt, som har noget at gøre med udsættelse af krav om tilbagebetaling. Det blev enstemmigt forkastet i udvalget. Det ved jeg så præcist, fordi det var et af mine ændringsforslag, og jeg er i udvalget egentlig kommet igennem med alle de punkter, jeg fremførte som skyggeordfører for min gruppe. Kun på dette punkt stemte udvalget udtrykkeligt imod. Men dette punkt er nu indeholdt i Rådets beslutning. Nu er spørgsmålet altså, hr. kommissær. Hvordan forholder vi os til det? Er alt det, vi gør her, egentlig ikke kun en ren teroretisk intellektuel øvelse? Det er mit store problem. Dette bør egentlig føre til, at vi gør os nogle overvejelser om vores egne procedurer, for hvilken mening har det fortsat at diskutere i denne eksklusive kreds, når toget allerede for længst er kørt?

<SPEAKER ID=237 LANGUAGE="NL" NAME="Metten">
Hr. formand, den tid, hvor min gruppe anså statsstøtte for hellig, er forbi for længe siden. Vi støtter Kommissionens nuværende holdning om, at statsstøtte kun er tilladt i særlige tilfælde, såsom regional hjælp eller forskning. Men også her skal man være på vagt, for regional hjælp må ikke føre til, at f.eks. arbejdspladser i én del af Unionen lokkes til en anden del. På den anden side må forskningsstøtte ikke blive til skjult statsstøtte til virksomheder, der bare ændrer form.
<P>
Vi må imidlertid konstatere, at der stadigvæk i høj grad ydes statsstøtte, også til virksomheder, som ikke repræsenterer nogen offentlig interesse. Det drejer sig dels om traditionel støtte, som Kommissionen hidtil har tolereret eller godkendt, og dels om ulovlig støtte. Jeg må konstatere, at hykleriet trives i medlemsstaterne. De går ind for den generelle restriktive statsstøttepolitik, men stiller sig derefter på bagbenene med hensyn til at kræve ulovlig støtte tilbagebetalt. Det drejer sig om troværdighed og effektivitet, når misbrug straffes. Det gælder efter min mening også statsstøtte i form af skattelettelser. At kræve pengene tilbage betyder her naturligvis, at staten får penge tilbage fra individuelle virksomheder. At regeringerne gør sig bekymringer herom, er ikke uden en vis ironi.
<P>
Med hensyn til støtten gennem skattelettelser, som Kommissionen hidtil har tolereret, vil jeg meget kraftigt kritisere Kommissionens beslutning, som er offentliggjort i EF-tidende af 18. december sidste år, om, at den meget lave irske selskabsskat, der udelukkende gælder for udenlandske virksomheder, på den ene side betragtes som virksomhedsstøtte og konkurrenceforvridning, men på den anden side forlænges til 2003 eller helt til 2010. Her har Kommissionen helt klart været for kulant og inkonsekvent. Hvad mig angår, er denne sag ikke uddebatteret.

<SPEAKER ID=238 NAME="Sindal">
Hr. formand, kære kolleger, hr. kommissær, jeg skal gøre det kort. Som det blev nævnt før, har sagen jo været drøftet i Rådet. Men jeg vil gerne nævne - som også kollega Metten har været inde på - at der kan være formildende omstændigheder i forbindelse med statsstøtte, og det er jo beskæftigelsen, vi taler om. Jeg vil gerne understrege, at støtten skal gives i omstillingsfaser, og den skal altid være midlertidig. Jeg vil også gerne understrege, at det viser sig, at når man vælger at fjerne støtten og i stedet udvikle virksomheder, så skabes der faktisk job. Så nogle af vores konkurrencepenge kan meget vel bruges til udvikling frem for støtte. Jeg vil håbe, at Kommissionen i forbindelse med den forenkling, som den er ved at foretage af administrationen af artikel 93, ikke overser problemer. Jeg er klar over, at Van Miert ikke har så mange folk til rådighed. Men jeg håber, at det bliver en god og effektiv forenkling. Jeg er specielt glad for det, der foreslås om kontrol på stedet. Jeg tror, det er en god ting, som kan gøre det mere effektivt og gennemskueligt og forbedre retssikkerheden, og jeg tror også, at det er en god ting til imødegåelse af nationalt bureaukrati og dårlig samvittighed.
<P>
Det er meget svært for et land at indrømme, at man har gjort fejl. Jeg kender det fra Danmark og fra Tyskland. Vi har haft mange sager inden for værftsområdet, men vi må alle sammen som politikere forpligte os til at se fremad. Jeg tror, at det, der ligger på bordet, selvom det er behandlet i Rådet, er en god vej fremad. Jeg tror også, at man fra år til år skal se på, hvordan det kan gøres bedre. Det, Rådet er nået frem til denne gang, kan måske gøres bedre allerede næste år, for vi bliver hele tiden bedre eller dygtigere til at forvalte disse regler. Så jeg vil ønske kommissæren og Kommissionen held og lykke i fremtiden, og minde om, at Parlamentet støtter Kommissionen på dette område.

<SPEAKER ID=239 NAME="Van Miert">
Hr. formand, som ordføreren netop bemærkede, behandles denne i øvrigt vigtige sag i praksis i en lille, lukket kreds.
<P>
Først og fremmest vil jeg gerne rette en stor tak til vores ordfører, hr. Areitio Toledo, og de øvrige deltagere. Vi behandler i virkeligheden denne sag mellem os - mellem folk, der kender den, og som forsøger at forbedre tingenes tilstand, hvilket ikke er noget nyt fænomen. Vi har i flere år forsøgt at arbejde sammen for at skærpe den disciplin, der bør udvises inden for kontrol af statsstøtte, for at forbedre procedurerne og gøre dem mere gennemsigtige og retfærdige. Det er helt naturligt - og jeg skal straks vende tilbage til hr. Mettens spørgsmål - at vi af og til har forskelligt syn på tingene. Holdningerne med hensyn til administration af bestemte sager lader sig ikke altid forene, men jeg tror godt, at jeg tør sige, at vi alligevel, til trods for at fænomenet statsstøtte er et ømtåleligt emne, har om ikke en samstemmende opfattelse så i hvert fald en følelse af, at tingene som helhed går i den rigtige retning.
<P>
Det drejer sig her om vores andet initiativ med udgangspunkt i artikel 94, og vi husker alle, at vi allerede tidligere har gjort et forgæves forsøg. Denne gang har vi kunnet komme igennem med to forslag og dette - mellem os sagt, eftersom vi er en lille, lukket kreds, som ordføreren udtrykte det - langt hurtigere, end jeg havde forventet. Dette forklarer på sin vis vores problem, hr. Rapkay. Et forslag, der blev fremsat for flere måneder siden, viste sig at blive vedtaget meget hurtigt i Ministerrådet. Dette undrede mig meget, da der i startfasen var meget store meningsforskelle. Jeg deltog selv i det møde, hvor Ministerrådet for første gang kiggede på denne sag, og støtten blandt mødedeltagerne var så ringe, at jeg måtte true med at trække vores forslag tilbage. Og se nu her ... et par måneder senere vedtog Ministerrådet til min store overraskelse vores forslags hovedpunkter på bare fem minutter. Dette er noget, alle kan lære noget af. Først og fremmest Parlamentet, der måske i lignende tilfælde kan komme til at arbejde en smule hurtigere, og dernæst Ministerrådet, som man af og til kan inspirere til at arbejde hurtigere.
<P>
Når jeg siger forslagets hovedpunkter, mener jeg, at det, som Rådet i princippet vedtog, i store træk - og jeg bliver ved, hr. Rapkay - i store træk svarer til det, som Parlamentet hele tiden har hævdet. Det er i virkeligheden første gang, vi har haft en procedure, der virkelig er gennemsigtig. Det er derfor på en måde en »stiftende« handling, en handling, der var hårdt brug for. Den vil give os mulighed for at arbejde inden for mere klart definerede og gennemsigtige rammer, og den vil endvidere give andre mulighed for at få et bedre kendskab til procedurerne, hvilket efter min mening er i alles interesse.
<P>
Jeg vil nu gerne have lov til at svare på et par præcise kommentarer. Hr. Rapkay, der er et specifikt problem, der optager os meget. Når først Kommissionen har truffet en negativ afgørelse, hvilket, som De ved, sker oftere og oftere, påbydes den medlemsstat eller myndighed, der har udbetalt støtten, at kræve støtten tilbagebetalt. I de fleste medlemsstater gør man det, der nu en gang skal gøres, men i andre lande er det mere kompliceret. I f.eks. Tyskland kan en sådan sag blive indbragt for de nationale domstole og trække ud i flere år. Der finder således en vis diskrimination sted mellem de forskellige medlemsstater. Vi har forsøgt at stille skarpt på problemet, eftersom det er et spørgsmål om at opnå ensartethed, for så vidt angår gennemførelsen af Kommissionens beslutninger inden for hele Den Europæiske Union. Dette er grunden til, at vi har kæmpet så hårdt på dette punkt.
<P>
Jeg vil også gerne nævne et andet punkt, nemlig kontrol in situ af overholdelsen af de betingelser, der af og til stilles i forbindelse med en afgørelse om statsstøtte. Dette er f.eks. tilfældet med støtte til skibsværfter. Men det skal også være muligt en gang imellem at kontrollere, om forpligtelserne rent faktisk også overholdes inden for de øvrige sektorer. Det var et par eksempler på, at der er sket forbedringer.
<P>
Jeg ved, at der især i Tyskland blev rejst spørgsmål om, hvorvidt Kommissionen kan gøre noget, der ikke er i overensstemmelse med national ret. Dette spørgsmål fortjener trods alt at blive behandlet, og det skal derfor siges endnu en gang, at hvis størstedelen af medlemsstaterne gennemfører Kommissionens beslutninger, mens andre lande ikke gør det, har vi et problem. De lande, der gennemfører beslutningerne, vil sige: »Jamen, hør nu lige her! I de andre lande, hvor der er blevet udbetalt ulovlig støtte, kræves støtten ikke tilbagebetalt.« Jeg støder oftere og oftere på dette problem. For at sige det, som det er, bliver jeg oftere og oftere mødt af spørgsmålet: »Hvis vores nabo ikke gør det, hvorfor skulle vi så?« Jeg syntes lige, jeg ville gøre Dem opmærksom på problemet.
<P>
Hr. formand, eftersom min tid er ved at løbe ud, vil jeg runde af, og jeg henvender mig i den forbindelse især til hr. Rapkay. Jeg tror, at størstedelen af ændringsforslagene er blevet godkendt, og at der derfor er grund til tilfredshed, også selvom det er sket en smule senere end planlagt. Der er et par punkter, hvor jeg ikke er i stand til at give et svar på Deres spørgsmål, eftersom vi ikke er enige, hvilket er noget, der sker en gang imellem. Men jeg mener stort set at kunne sige, at denne ordning tilgodeser Europa-Parlamentets ønsker.
<P>
For at svare på vores ven Mettens sidste spørgsmål er det rigtigt, at man befandt sig i en speciel situation, eftersom Kommissionen tidligere havde accepteret denne ordning - hvad enten dette var en rigtig eller forkert beslutning. Dette går helt tilbage til Irlands optagelse. Jeg vil gerne understrege, at der var tale om en situation, som Kommissionen på et tidligere tidspunkt havde accepteret. Man kunne ikke bare lade, som om intet var hændt. Der er således tale om velerhvervede rettigheder. Det, vi har forsøgt at gøre, er at sætte en stopper for denne ordning ved at indføre en overgangsperiode. Og det er det, der er blevet aftalt.
<P>
Et andet problem består i at finde ud af, hvilken sats virksomhederne skal anvende. Det er en debat af mere overordnet karakter, der hører sammen med en harmonisering af skattepolitikken, idet vi fra det øjeblik, hvor der er tale om en overordnet foranstaltning, ikke længere har at gøre med statsstøttepolitiske spørgsmål. Vi har således meddelt de irske myndigheder, at ordningen i den form, hvori den tidligere er blevet anvendt, ikke længere kan accepteres. Ligesom vi i øvrigt vil tage fat på en lang række andre sager om skattemæssig støtte, hvoraf nogle ligeledes er blevet accepteret tidligere. Vi vil derfor også dér blive tvunget til at finde nogle løsninger for andre sager, der aldrig er blevet anmeldt, og som aldrig er blevet accepteret af Kommissionen. Det står klart, at vi vil blive nødt til at være hårdere, strengere. Men jeg er sikker på, at vi vil få rige muligheder for at diskutere dette ved senere lejligheder.
<P>
En sidste ting, som ordføreren allerede har nævnt. Kan I se den venlige dame, der sidder ved siden af mig? Hun er med på det hold af tjenestemænd, der tager sig af sager af denne type. Men der er alvorlig mangel på arbejdskraft til dette omfattende arbejde. Der er omkring 30 uafsluttede sager om skattemæssig støtte, og jeg har ikke de nødvendige menneskelige ressourcer til at få sagerne færdigbehandlet. Vi må finde nogle skatteeksperter til at behandle disse sager. Jeg tillader mig derfor endnu en gang at fremsætte en appel, men jeg ved, at I deler min bekymring i denne henseende. Når man har en ny mark, der skal dyrkes, men ikke har de nødvendige redskaber, kan man ikke udrette mirakler. Vi står over for en enorm dynge sager, men har kun latterligt små menneskelige ressourcer. Lad mig sige det rent ud: Jeg vil ikke stå til regnskab, hvis ikke vi kan behandle alle disse sager på et par måneder. Men jeg ved, at jeg her prædiker for folk, der allerede er overbevist. Jeg kan kun gøre opmærksom på problemet og håbe, at I måske kan give os en hjælpende hånd i andre fora, så vi kan få det minimum af personale, der er nødvendigt, for at vi kan få behandlet disse sager.

<SPEAKER ID=240 NAME="Formanden">
Forhandlingen er afsluttet.
<P>
Afstemningen finder sted i morgen kl. 11.00.

<CHAPTER ID=9>
Ordningen for fradrag af merværdiafgift
<SPEAKER ID=241 NAME="Formanden">
Næste punkt på dagsordenen er betænkning (A4-0490/98) af Garosci for Udvalget om Økonomi, Valutaspørgsmål og Industripolitik om
<P>
I.forslag til Rådets direktiv om ændring af direktiv 77/388/EØF med hensyn til ordningen for fradrag af merværdiafgift (KOM(98)0377 - C4-0474/98-98/0209(CNS)); II.forslag til Rådets forordning (EF) om de for anvendelsen af direktiv 98/xxx/EF nødvendige kontrolforanstaltninger, foranstaltninger vedrørende refusionssystemet og foranstaltninger vedrørende administrativt samarbejde (KOM(98)0377 - C4-0475/98-98/0210(CNS)).
<SPEAKER ID=242 NAME="Garosci">
Hr. formand, jeg er glad for, at kommissær Van Miert bad om en menneskelig og social fortolkning også af de skattemæssige og økonomiske spørgsmål. Den hjælp, han beder os om, vil vores institution naturligvis give ham. Desuden er det emne, vi behandler her i aften, og som vedrører merværdiafgiften, ikke mindre vigtigt for den harmonisering, vi skal foretage her på dette særlige tidspunkt, hvor den fælles valuta bliver indført.
<P>
Kommissionens dokument drejer sig nemlig om to forslag, der er nært forbundet med hinanden, og som tager sigte på at forbedre det fælles merværdiafgiftssystem. Den nuværende mangel på ensartethed i dette system har den direkte konsekvens, at der opstår en faktisk opdeling af det, der burde være fællesmarkedet, eller rettere det indre marked, som vi foretrækker at kalde det.
<P>
Da det er umuligt at kende alle de momsbestemmelser, der er gældende i de enkelte medlemsstater, bliver de erhvervsdrivende ofte nødt til at operere i en situation med juridisk usikkerhed, hvor de, der forstår at benytte sig af det, har mulighed for at skabe sig en konkurrencefordel. Denne fordel medfører så en reel konkurrenceforvridning.
<P>
Det er vigtigt at understrege, at disse forslag er af midlertidig karakter indtil ikrafttrædelsen af de endelige bestemmelser for det fælles merværdiafgiftssystem, der som bekendt bygger på princippet om et enkelt beskatnings- og fradragssted.
<P>
Kommissionen er af den opfattelse, at som det ser ud nu, er den bedste måde at forenkle det fælles merværdiafgiftssystem på at give den afgiftspligtige tilladelse til at fradrage den merværdiafgift, der er betalt i en medlemsstat, i den regelmæssige momsangivelse, der skal udfyldes i den medlemsstat, hvor vedkommende er etableret. Dette forslag kræver en ændring af artikel 17 i det sjette momsdirektiv, således at der indføres en bestemmelse om forholdet mellem medlemsstaterne, hvad angår udligning og refusion af moms, og således at man afskaffer den særlige refusionsprocedure, der er beskrevet i det ottende momsdirektiv.
<P>
Forslaget medfører i så fald for de afgiftspligtige, der er bosiddende i Fællesskabet, at såfremt de kun er momsregistrerede i en enkelt medlemsstat, fradrages momsen her, uafhængigt af den medlemsstat, hvor de momsbelagte køb er sket. Såfremt den afgiftspligtige er momsregistreret i flere medlemsstater, skal momsen, hvis den afgiftspligtige er registreret i den medlemsstat, hvor vedkommende har foretaget de momsbelagte køb, fradrages her. Såfremt den afgiftspligtige ikke er momsregistreret i den medlemsstat, hvor vedkommende har foretaget de momsbelagte køb, skal momsen fradrages i den medlemsstat, hvorfra vedkommende sælger de varer eller tjenesteydelser, som købene skal anvendes til. Det merværdiafgiftsbeløb, der kan fradrages, vil således blive fastsat efter reglerne i den medlemsstat, hvor man er etableret, i stedet for efter reglerne i den medlemsstat, der har opkrævet beløbet.
<P>
Med nærværende forslag indføres en afvigelse fra det ottende momsdirektiv, idet det fastsættes, at købsmedlemsstaten er ansvarlig for kontrollen med den faktiske betaling af merværdiafgiften, mens fradragsmedlemsstaten er ansvarlig for kontrollen med det faktiske merværdiafgiftsfradrag.
<P>
Anden del af Kommissionens forslag drejer sig om de køb, der ikke giver ret til et fuldt merværdiafgiftsfradrag. Det er køb, der ganske vist er foretaget i forbindelse med den almindelige drift af en virksomhed eller et erhverv, men som også er beregnet på privat brug, da de har karakter af endeligt forbrug. Som det er nu, udelukker eller begrænser størstedelen af medlemsstaterne fradragsretten for at forenkle de administrative procedurer og begrænse mulighederne for skattesvig. Kun tre medlemsstater - nemlig Tyskland, Luxembourg og Holland - sikrer retten til det fulde fradrag, naturligvis med undtagelse af køb, der ikke er af erhvervsmæssig karakter.
<P>
Kommissionen foreslår, at man går i gang med en harmonisering af de forskellige nationale bestemmelser, idet man dog giver de enkelte medlemsstater en vis skønsmargen. Hvad angår f.eks. købet af personbiler, er det som regel de almindelige fradragsregler, der gælder. Den eneste undtagelse sker, såfremt det er vanskeligt at kontrollere den reelle ikkeerhvervsmæssige brug af bilen. Medlemsstaten har så mulighed for at begrænse fradraget til højst 50 % af det samlede merværdiafgiftsbeløb, idet den reelle erhvervsmæssige brug kontrolleres. Hvis procentsatsen for erhvervsmæssig brug ikke er lige så høj som procentsatsen for det maksimale merværdiafgiftsfradrag, sker fradraget efter de almindelige regler.
<P>
Endelig er der købene i forbindelse med den såkaldte forretningsturisme - kongresser, møder, forretningsrejser osv. som i dag udgør over 20 % af Fællesskabets samlede turisme og således spiller en stadig vigtigere rolle i det samlede billede. Forretningssektorens betydning er såvel økonomisk som social, da den f.eks. muliggør en sæsonspredning for turistaktiviteter og turistmål, som f.eks. dem ved havet og i bjergene. At vælge en af disse lokaliteter uden for sæsonen til en forretningskongres gør det med andre ord muligt at skabe liv i disse lokaliteter, også i de døde perioder eller i lavsæsonen.
<P>
Det er kun i otte ud af 15 lande, at den nationale lovgivning gør det muligt at udnytte den mulighed, der er i det sjette direktiv 388 fra 1997. Det er derfor logisk at harmonisere merværdiafgiftsfradragene i alle medlemsstaterne, når det gælder hotel- og restaurationsudgifter. Endelig mener Kommissionen, at der slet ikke skal være nogen fradragsret for udgifter til luksus, underholdning og repræsentation.
<P>
Jeg tror, at dette skal være den røde tråd i vores beslutninger og i Kommissionens beslutninger, når der nu er én enkelt valuta, der skal fungere sammen med et enkelt skatte-, afgifts- og banksystem. Det er en ægte harmonisering.

<SPEAKER ID=243 LANGUAGE="DE" NAME="Randzio-Plath">
Hr. formand, kære kolleger. Det er overordentligt glædeligt, at Kommissionen med direktivforslaget stærkt forenkler fradraget af merværdiafgiften og dermed yder et bidrag til, at momssystemet i Fællesskabet yderligere forenkles. I fremtiden skal det med rette være tilladt, at den skattepligtige virksomhed, som kun er udpeget som afgiftspligtig i én medlemsstat, udnytter fradragsretten direkte i sin personlige og periodiske momsangivelse i bopælslandet.
<P>
Det er ikke afgørende, hvor ydelserne er leveret, og hvor udgifterne er afholdt. Størrelsen af fradraget af merværdiafgiften retter sig logisk nok efter bopælslandets bestemmelser. Hvis derimod en virksomhed er udpeget som afgiftspligtig i flere medlemsstater og afholder udgifter i en af disse medlemsstater, ydes fradraget af merværdiafgiften også i den medlemsstat, hvor anskaffelsen er foretaget. Hvis disse udgifter afholdes i en medlemsstat, hvor virksomheden ikke er momsregistreret, kommer det an på det ydelsessted, hvor udgifterne er afholdt, og som fradraget af merværdiafgiften relaterer til.
<P>
Dermed kan et fradrag af merværdiafgifter ikke mere kun foretages i den medlemsstat, hvor også omsætningen beskattes. Dette er virkelig en ændring, som virksomheder og skatteforvaltninger i lige grad vil nyde godt af. For den nuværende tilbagebetalingsprocedure, som er en gennemførelse af det ottende momsdirektiv, er for kompliceret og for formalistisk. Det har ført til, at virksomheder normalt er henvist til lokal skatterådgivning og må vente længe på godtgørelsen. Skatteforvaltningerne skal nemlig behandle hvert tilbagebetalingsbeløb løsrevet fra den periodiske momsangivelse, hvilket naturligvis er forbundet med ekstra tidsforbrug og omkostninger til forvaltning.
<P>
For så vidt er det planlagte refusions- og udligningssystem på bilateralt plan mere effektivt. En medlemsstat meddeler den respektive anden medlemsstat størrelsen af den i de sidste seks måneder faktisk fratrukne merværdiafgift, som angår denne medlemsstat. Dermed overlades det til de respektive medlemsstater at refundere de beløb, de indbyrdes skylder hinanden, og der kræves ingen bekostelig og langvarig clearingprocedure. Kontrollen i øvrigt, som jo skal være opdelt i faser, har den fordel, at forvaltningen ikke umiddelbart træffer en endelig afgørelse om, hvorvidt merværdiafgifterne kan fratrækkes. Den første kontrol skal altså finde sted som led i skatteligningen i den medlemsstat, som foretager fradraget af merværdiafgiften. Det er planen, at denne medlemsstat ad elektronisk vej meddeler den medlemsstat, hvori udgifterne er afholdt, de omsætninger, for hvilke der efter artikel 17, stk. 3a, er foretaget fradrag af merværdiafgift. Såfremt denne medlemsstat - og sådan er det med rette også forudset - konstaterer uregelmæssigheder, skal den inden tre måneder efter, at oplysningen er modtaget, give meddelelse til den anden medlemsstat. Det påhviler så den medlemsstat, hvori fradraget af merværdiafgiften er foretaget, at undersøge, om fradraget er berettiget.
<P>
En glædelig ting er harmoniseringen af fradragsretten for udgifter, som ganske vist påløber som led i erhvervsmæssig virksomhed, men samtidig også ofte tjener private formål, såsom udgifter til personbiler og forretningsrejser. Her er der mange detailbestemmelser i forbindelse med grænsedragningen. Det kender vi også fra den nationale skatteret og den nationale skatteforvaltning. I det indre marked er der her ikke plads til variationer. De fører også alt for hyppigt til tab af skatteprovenu. For udgifter i forbindelse med personbiler skal der i fremtiden gælde de almindelige bestemmelser. Det er i orden. Men jeg mener, at det også er rigtigt, at medlemsstaterne kan fastsætte et maksimumsfradrag på 50 % af de betalte merværdiafgifter, svarende til den skønnede maksimale erhvervsmæssige anvendelse, når det er forbundet med vanskeligheder at vurdere den ikkeerhvervsmæssige anvendelse.
<P>
Også de andre bestemmelser giver et passende svar på problemerne. Netop i forbindelse med omkostninger til forretningsrejser er det rigtigt, at der eksisterer et handlingsbehov ved det faste fradrag på 50 % af de omkostninger, der angår logi.
<P>
Jeg skal afslutningsvist blot understrege, at med direktivforslaget reduceres overgangsreguleringens mangler. Dette skal hilses velkomment. Men det må ikke føre til, at den endelige regulering går i glemmebogen. Vi har virkelig behov for fælles strukturer, definitioner, procedurer og kontroller. Vi skal ubetinget gøre princippet om oprindelsesland til grundlag for beskatning af alle omsætninger og indføre en clearingprocedure. Ved EU-medlemsstaternes forskellige interessesituationer i Den Europæiske Union er det vigtigt. Vi behøver ganske vist ikke i Den Økonomiske og Monetære Unions tidsalder at harmonisere alle skatter og afgifter, men ved merværdiafgiften er vi nødt til at gennemføre det. Allerede i dag mister Den Europæiske Union betydelige summer via samhandlen på grund af ubeskattede varer til en værdi af over EUR 700 milliarder. Det er for høje tab af skattepovenu.

<SPEAKER ID=244 LANGUAGE="IT" NAME="Secchi">
Hr. formand, først vil jeg gerne give udtryk for min støtte til det forslag, vi behandler, og lykønske ordføreren. Jeg er helt enig i hans argumentation.
<P>
Jeg vil gerne kort komme ind på tre punkter. For det første mener jeg, at det forslag, vi behandler, har den store fordel - hvilket allerede er blevet sagt - at det går i retning af en forenkling af merværdiafgiftssystemet ved hjælp af en mekanisme, der i de foreskrevne tilfælde giver mulighed for et fradrag i den medlemsstat, hvor man er etableret, og som således - foruden de fordele, der allerede er blevet nævnt - på en vis måde også udgør en slags overgang til det endelige system.
<P>
For det andet er jeg enig i ordførerens argumentation med hensyn til fradragsmuligheden og nødvendigheden af at harmonisere de forskellige ordninger, der eksisterer i medlemsstaterne, navnlig på visse områder. Jeg vil også gerne fremhæve forretningsturismen, som på dette område f.eks. er dårligt stillet i Italien - og ikke kun i Italien. Eftersom denne er dårligt stillet, bærer den naturligvis præg af en situation, der er karakteriseret ved, at den gældende lovgivning ikke bare er inkonsekvent med hensyn til indførelsen af et endeligt og i stor udstrækning harmoniseret system for den europæiske merværdiafgift. Den er nemlig heller ikke i stand til at rette op på de store skævheder, som i øjeblikket rammer en sektor, der kan give et betydeligt bidrag til beskæftigelsen, til gavn for de lokale økonomier, som er afhængige af sæsonmæssige faktorer.
<P>
Det tredje punkt har at gøre med det, jeg lige har sagt, det vil sige med nødvendigheden af at fortsætte den indsats, der tager sigte på at skabe et merværdiafgiftssystem, der i højere grad er i tråd med målsætningerne om øget beskæftigelse og økonomisk vækst. Da tiden er knap, vil jeg begrænse mig til at henlede alles opmærksomhed på, at forslaget om at indføre et system med nedsat moms på forsøgsbasis for aktiviteter, der ikke har nogen handelsmæssig betydning - og som således ikke er potentielt konkurrenceforvridende, men derimod potentielt beskæftigelsesskabende - lader vente på sig. Jeg må ærligt talt sige, at det bliver sværere og sværere at forstå, hvorfor man forholder sig passivt i den forbindelse.

<SPEAKER ID=245 LANGUAGE="EN" NAME="Gallagher">
Hr. formand, jeg ønsker først og fremmest at lykønske hr. Garosci med udarbejdelsen og fremlæggelsen af denne betænkning. Vi har et indre marked i Unionen med fri bevægelighed for varer, tjenesteydelser og kapital mellem de 15 medlemslande med næsten 250 millioner indbyggere. Der er på nuværende tidspunkt ikke et fælles merværdiafgiftssystem i Unionen, og den nuværende mangel på ensartethed har ført til en opsplitning af det indre marked i 15 forskellige fiskale områder. Da det er umuligt at kende alle de gældende lovgivningsbestemmelser på merværdiområdet i de øvrige medlemslande i Unionen, skal skatteyderne operere i en situation med juridisk usikkerhed samt arbejde med forskellige bureaukratiske systemer.
<P>
Merværdiafgiftssystemet er et af de områder, der er omfattet af den anden fase af SLIM-initiativet, som Kommissionen har vist særlig interesse for. SLIM har især påpeget behovet for at forenkle proceduren for tilbagebetaling af afgiften, hvilket vil hjælpe erhvervslivet i hele Unionen i forbindelse med udbetaling af godtgørelse ved salg af varer og tjenesteydelser. Dette hilses velkomment. Kommissionen har, som del af det løbende arbejde med at forbedre det fælles merværdiafgiftssystem, foreslået en fradragssats for merværdiafgifter. Det skal ændre det nuværende system, hvor virksomheder skal igennem komplicerede og bekostelige formaliteter for at ansøge om tilbagebetaling hos skattemyndighederne i de enkelte medlemslande, hvor merværdiafgiften blev erlagt. Dette afløses af et forenklet system, hvor virksomheder kan bruge deres almindelige merværdiafgiftstilbagebetalinger til at fratrække merværdiafgifter erlagt i andre medlemslande.
<P>
Jeg støtter foranstaltninger, der hjælper virksomheder til at vokse og arbejde mere effektivt i Unionen. Den Europæiske Union er nødt til at introducere retfærdige og fastlagte regler for det fælles merværdiafgiftssystem, som skal baseres på princippet om et enkelt beskatnings- og fradragssted.
<P>
Forslag om forenkling af skatteprocedurer betyder ikke nødvendigvis en skatteharmonisering. En forenkling af skatteprocedurerne bør så sandelig hilses velkommen.

<SPEAKER ID=246 LANGUAGE="FI" NAME="Hautala">
Hr. formand, min gruppe støtter Kommissionens forslag, hvis formål er at forenkle det fælles merværdiafgiftsystem mellem de 15 lande. Men hvad angår retten til fradrag af merværdiafgiften, synes vi, at Kommissionens forslag er fornuftigere end det, Udvalget om Økonomi, Valutaspørgsmål og Industripolitik foreslår. Vi mener, at der skal gøres forskel på forretningsrejser og private rejser, og det skal anerkendes, at rejser ofte kan have en dobbelt karakter. Således bakker vi op om Kommissionens forslag om, at der skal være en grænse for fradrag, f.eks. på 50 %. Hotel- og restaurationsbranchen har sikkert henvendt sig til Parlamentets grupper for at understrege, at hotel- og restaurationsregninger i forbindelse med forretningsrejser bør kunne fratrækkes helt, men efter vores mening er det ikke fornuftigt på grund af denne dobbelt karakter.
<P>
Til gengæld er hotel- og restaurationsbranchen meget vigtig for beskæftigelsen, og medlemsstaterne har nu mulighed for at etablere forsøg, hvor de ved at sænke merværdiafgiftsprocenten kan bidrage til denne branches positive indvirkning på beskæftigelsen. Vi mener, at medlemsstaterne absolut bør gribe disse muligheder. Det er helt klart, at de fremtidige arbejdspladser meget ofte skabes i servicesektoren, og netop hotel- og restaurationsbranchen er et vigtigt eksempel på dette, men det vil alligevel være forkert, hvis omkostningerne i forbindelse med forretningsrejser helt kan fritages for merværdiafgiften.

<SPEAKER ID=247 LANGUAGE="NL" NAME="Metten">
Hr. formand, min gruppe støtter i denne sag Kommissionen og ikke ordførerens ændringsforslag. Vi erkender betydningen af merværdiafgiften som et muligt instrument til at fremme beskæftigelsen. Vi er dog ikke tilhængere af en politik, som ad hoc begunstiger tilfældigt valgte sektorer.
<P>
Vi går ind for objektive og gennemskuelige eksperimenter for at bruge moms som instrument til fremme af beskæftigelsen. Kommissæren forstår sikkert, hvor jeg vil hen. Efter at Parlamentet har gjort det utallige gange, har topmødet i Wien nu endelig anmodet Kommissionen om at komme med et forslag til at gennemføre et eksperiment med nedsat moms på arbejdsintensive tjenesteydelser.
<P>
Hvornår kan Parlamenet forvente forslaget fra Kommissionen? De ved, at dette emne er meget vigtigt for Parlamentet, og jeg anmoder Dem derfor også om at gøre det muligt for Parlamentet at vedtage et forslag fra Kommissionen om et eksperiment med en nedsat merværdiafgift på arbejdsintensive tjenesteydelser, inden Parlamentet opløses. Det betyder, at De i denne eller den kommende måned skal komme med et konkret eksempel, og det kan også let lade sig gøre, fordi vi allerede har ført indgående forhandlinger om dette emne, fordi vi efter min overbevisning i det store hele er enige om, at det skal begrænses til et eksperiment, som udelukkende er tilpasset nogle meget arbejdsintensive sektorer. Vi er faktisk allerede enige om fremgangsmåden. Jeg tror også, at forslaget allerede ligger klar. Jeg anmoder Dem derfor om at sørge for, at vi modtager dette forslag inden for de kommende uger.

<SPEAKER ID=248 LANGUAGE="NL" NAME="Thyssen">
Hr. formand, i et indre marked uden grænser, hvor vi allerede i 13 dage har kunnet betale med samme mønt, er det ikke logisk, at forretningsfolk skal henvende sig til hver enkelt medlemsstat, hvor de har haft udgifter, for at få momsen tilbage. Resultatet er, som bekendt, at mange erhvervsdrivende på grund af det administrative besvær, ser bort fra deres ret til at trække merværdiafgiften fra. Det kan ikke være meningen.
<P>
Harmoniseringen af reglerne om fradrag i en anden medlemsstat er en god ting, som de erhvervsdrivende har ventet længe på. Vi bifalder altså Kommissionens forslag. Det er et effektivt fremskridt.
<P>
Også princippet om harmonisering af reglerne om udgifter, der ikke kan trækkes helt fra, er et skridt i den rigtige retning, men her støtter vi ændringsforslaget, som er indgivet af ordføreren, kollega Garosci. Forslaget om at gøre merværdiafgiften på hotel- og restaurantudgifter helt fradragsberettigede imødekommer ikke kun erhvervslivets ønske, men også logiske skattemæssige udgangspunkter. For små virksomheder er modtagelsen af en handelspartner ofte den eneste måde at gøre reklame for produkter og service på. Det er derfor logisk, at de reelle udgifter, som de har i forbindelse hermed, selvom det er i et hotel eller på en restaurant, kan betragtes som erhvervsudgifter, og at momsen kan trækkes helt fra.
<P>
Efter min mening må Kommissionen gerne komme med flere af disse konkrete forslag, for så kan vi vise erhvervslivet, at de europæiske institutioner ikke kun beskæftiger sig med de multinationale virksomheders problemer, men også med de små virksomheders og meget andet. Derfor tilslutter jeg mig kollega Mettens spørgsmål: Hvor bliver eksperimenterne med en sænket takst for arbejdsintensive tjenester af? Det er et gammelt spørgsmål, men det ligger os meget på sinde, hr. kommissær.

<SPEAKER ID=249 LANGUAGE="DE" NAME="Lukas">
Hr. formand, jeg støtter fuldt ud betænkningen af hr. Garosci. Forskelsbehandlingen af turistvirksomheder i de forskellige lande ved spørgsmålet om fradrag af merværdiafgift fører til alvorlige konkurrenceforvridninger. Kongres-og konferenceturismen, men også området individuelle forretningsrejser, berøres kraftigt heraf. I denne sektor, der, som hr. Garosci anfører, udgør ca. 20 % af den samlede omsætning i turistbranchen, har gæsterne langt de højeste udgifter pr. person, også og ikke mindst fordi de kongresser, der afholdes i Europa, lokker særdeles mange oversøiske deltagere til, først og fremmest fra Nordamerika og Japan. Tilsvarende hård er konkurrencen mellem kongres- og konferenceværtsbyerne. Med henblik på at fremme den beskæftigelsespolitiske overordentligt værdifulde forretningsturisme anser jeg derfor ændringsforslag 7, hvori der kræves fuldt fradrag for logi, mad og drikkevarer og for repræsentationsudgifter, for særligt vigtigt.

<SPEAKER ID=250 LANGUAGE="PT" NAME="Torres Marques">
Hr. formand, det væsentligste formål med de to initiativer, som vi her diskuterer, er at forenkle den komplekse og ekstremt forskelligartede procedure, der findes i Europa for tilbagebetaling af moms ifølge det ottende direktiv.
<P>
På grund af den korte tid, som jeg råder over, vil jeg koncentrere mig om de ændringsforslag, der angår turismen, og som jeg er helt enige i. Disse ændringer vedrører den såkaldte forretningsturisme (møder, kongresser, forretningsrejser), der allerede omfatter ca. 20 % af den europæiske turisme, og som meget sandsynligt ikke blot vil vokse betragteligt på mellemlangt sigt, men også vil afbøde et af turistbranchens mest komplicerede problemer, sæsonafhængigheden. Det er også en måde til at skabe større stabilitet i beskæftigelsen inden for turistbranchen hen over året. Forretningsturismen foregår især uden for højsæsonen og bidrager på den måde til en mere jævn og rentabel udnyttelse af turistfaciliteterne i løbet af året.
<P>
Otte lande i Den Europæiske Union er fuldt ud klare over dette. Belgien, Tyskland, Spanien, Finland, Luxembourg, Holland, Sverige og Storbritannien tillader allerede fradrag af momsen i forbindelse med udgifter til hoteller og restauranter for forretningsrejsende. Dermed befordrer myndighederne en udvikling i forretningsturismen for landenes egne borgere og ved at tiltrække kongresser til deres eget marked. Man skal huske, at konkurrencen i denne sektor er ganske stor, selvom Europa råder over et fremragende udbud på dette felt.
<P>
De syv lande, der ikke tillader dette fradrag, Østrig, Italien, Frankrig, Grækenland, Portugal, Irland og Danmark, rammes dels af den konkurrence, som de påføres fra de nævnte andre otte lande i Den Europæiske Union, dels af de stadig flere turistmål uden for Europa, hvor der ikke engang findes moms. Derfor går jeg personligt ind for de ændringsforslag, der er lagt frem af hr. Garosci, som jeg lykønsker, fordi jeg tror, at de kan få stor betydning for den europæiske turistindustris fremtid.

<SPEAKER ID=251 LANGUAGE="NL" NAME="Peijs">
Hr. formand, dette forslag passer ikke helt til denne hektiske uge. Tilliden mellem lande og mellem institutioner står nemlig centralt i dette forslag. Medlemsstaternes skattemyndigheder skal samarbejde for at kunne gøre dette forslag til en succes. Det skal blive en succes, for som det er nu, er hver eneste dag en tilbagevendende kilde til irritation for erhvervslivet.
<P>
Lovgivningen, som vi udtaler os om i dag, byder på mange muligheder. Det europæiske erhvervsliv generes af administrative procedurer, som skal gennemgås for at få moms tilbage fra udlandet. Hvis momsen i det hele taget betales tilbage, tager det ofte måneder, om ikke år, før den kommer ind på den pågældende virksomheds konto. Jeg synes, at det er helt fint, at vi har en italiensk kommissær og en italiensk ordfører, for den længste frist, som jeg har hørt om, var på 12 år, før et momsbeløb blev betalt tilbage af Italien til den virksomhed, som havde krav på det.
<P>
På den ene side løser forslaget nogle eksisterende problemer, men på den anden side har vi endnu ikke nået målet med denne ændring af momsdirektivet. Det endelige mål er fortsat det definitive refusionsssystem med oprindelsesprincippet som udgangspunkt.
<P>
Kommissionens forslag er en vigtig mellemstation. Det kan styrke tilliden mellem de forskellige medlemsstater og deres forvaltningssystemer. Tillid er nødvendigt for overhovedet at komme frem til det definitive refusionssystem, og det system omfatter et restitutionssystem, en slags clearinghouse , som kan sammenlignes med det restitutionssystem, som nu foreligger. I det definitive refusionssystem drejer det sig om meget større beløb, end tilfældet er nu. Den moms, som kræves tilbage fra udlandet, og det er det, vi nu taler om, er kun en lille del af de samlede momsbetalinger i Europa.
<P>
Jeg støtter med glæde kommissær Montis forslag, og jeg ønsker ordføreren held og lykke med hans betænkning. Dette første skridt kan bringe det definitive refusionssystem nærmere, og det ville for de ikkeeksporterende små og mellemstore virksomheder, som desværre stadigvæk udgør størstedelen, være en stor administrativ lettelse.
<P>
Jeg tilslutter mig hr. Metten. Jeg tror, at vi fra nu af skal afslutte alle betænkninger om skat med ceterum censeo . Den lavere merværdiafgift for arbejdsintensive tjenester skal gennemføres.

<SPEAKER ID=252 LANGUAGE="FR" NAME="Féret">
Hr. formand, den belgiske Front National, der er en national og europæisk bevægelse, har altid været af den opfattelse, at indførelsen af den fælles europæiske mønt, som vi er for, ikke ville være mulig uden samtidig at gennemføre en harmonisering af social- og skattepolitikken inden for Unionens grænser. Rådets forslag, der er et forsøg på at forenkle ordningen for fradrag af merværdiafgift, der erlægges i en medlemsstat, hvor den afgiftspligtige person ikke er etableret, og som forbedres væsentligt af de ændringsforslag, der er blevet fremsat af Parlamentets Udvalg om Økonomi, Valutaspørgsmål og Industripolitik, er et lille bitte skridt i den rigtige retning, al den stund denne forenkling gør livet sværere for de personer, der udnytter systemet.
<P>
Det er en skam, at Rådet ikke har en lignende trylleformular, der med samme effektivitet kunne forhindre de korruptive handlinger, som visse medlemmer af Europa-Kommissionen, der snyder, bedrager og spiller politiske rænkespil, regelmæssigt udfører ganske ustraffet. Jeg slutter dette indskud, hr. formand, det var alt.

<SPEAKER ID=253 LANGUAGE="DE" NAME="Rübig">
Hr. kommissær Bangemann, mine damer og herrer. Principielt hilser jeg det velkomment, at proceduren for tilbagebetaling af merværdiafgiften bortfalder. Netop denne procedure er i mange medlemsstater meget omkostningskrævende og har på grund af sin langvarighed og de dermed forbundne omkostninger altid haft negative virkninger for erhvervslivet. Derfor støttes reduktionen heraf også udtrykkeligt af Udvalget om Økonomi, Valutaspørgsmål og Industripolitik. På forskellige punkter går vi et skridt videre. Muligheden for skattefradrag for erhvervsmæssigt betingede hotel- og restaurationstjenesteydelser skal fortsat bestå i fuldt omfang. Det er svært at se, hvorfor overnatninger og forretningsfrokoster og -middage, som tjener rent erhvervsmæssige formål, skal behandles anderledes end alle andre driftsudgifter.
<P>
Forretningsmiddage og -frokoster er først og fremmest for små virksomheder et vigtigt instrument til at præsentere deres produkter, pleje kontakter og opbygge tillid i forholdet til kunderne. I mit land har vi måttet gøre den erfaring, at en nedsættelse af fradagsretten for forretningsmiddage og -frokoster kan føre til alvorlige tab for kvalitetsrestauranterne. Parlamentets forslag på dette område er derfor et godt udgangspunkt for en saglig løsning.
<P>
Et yderligere forslag angår endelig omkostningerne til oversættelse. Skattemyndighederne er berettiget til at indhente en oversættelse af de oplysninger, der findes i fakturaen. Vi ved fra praksis, at sådanne oversættelser er en belastning for de små og mellemstore virksomheder, da de ofte ikke råder over tilstrækkelige muligheder med hensyn til sprogkundskaber. En del lande kræver også kvalificerede oversættelser, f.eks. af autoriserede oversættere. Det er derfor hensigtsmæssigt, at i hvert fald omkostningerne til eksterne oversættelser afholdes af myndigheden, som jo foreskriver disse oplysninger. Det glæder mig, at Kommissionens bestræbelser for en slankere lovgivning i det indre marked nu også omsættes til handling på området merværdiafgift.

<SPEAKER ID=254 NAME="Monti">
Hr. formand, ærede medlemmer, jeg er meget glad for at kunne drøfte det første lovgivningsinitiativ på merværdiafgiftsområdet, som er en direkte følge af SLIM, med Dem, og for at det sker på grundlag af en så glimrende betænkning som den af hr. Garosci.
<P>
Det arbejde, der er blevet udført inden for SLIM-gruppen, har ført til en række vigtige henstillinger, hvis opfølgning vi betragter som en vigtig prioritering i Kommissionens arbejdsprogram for at forbedre merværdiafgiftssystemets måde at fungere på. Jeg er derfor glad for det, som bl.a. hr. Secchi sagde om, at dette er en etape hen imod den endelige ordning; den endelige merværdiafgiftsordning, som også fru Randzio-Plath mindede os om.
<P>
Det forslag, vi behandler, indeholder to aspekter. Det første aspekt er momsrefusionsproceduren for afgiftspligtige, der ikke er etableret i det pågældende land, og det andet aspekt er den indbyrdes tilnærmelse mellem fradragsbestemmelserne.
<P>
Med hensyn til det første aspekt, anses afgiftsrefusionsproceduren - der skal gøre det muligt for den afgiftspligtige at få den merværdiafgift tilbage, der er betalt i en medlemsstat, hvor vedkommende ikke er etableret - for at være et område, hvor en forenkling virkeligt er tvingende nødvendig. Den procedure, der foreskrives i det ottende direktiv, har vist sig at være meget utilfredsstillende i praksis, både for de nationale forvaltninger og for de erhvervsdrivende. De erhvervsdrivende klager navnlig over de tunge administrative formaliteter og tilbagebetalingsfrister.
<P>
Kommissionen er nået frem til den konklusion, at den eneste ændring, der reelt kan føre til forenkling, består i totalt at erstatte denne refusionsprocedure med indførelsen af en ordning, som giver den afgiftspligtige mulighed for, på sin regelmæssige momsangivelse, at fradrage den afgift, der er betalt i en medlemsstat, hvor vedkommende ikke er etableret. En sådan ordning kræver, at der indføres et bilateralt refusions- og udligningssystem for de skyldige beløb mellem medlemsstaterne. Den kræver ligeledes en klar fordeling af ansvaret mellem medlemsstaterne, hvad kontrollen angår, og forudsætter således et tillidsforhold. Kommissionen konstaterer med tilfredshed, at hr. Garoscis betænkning støtter Kommissionens forslag med hensyn til dette første aspekt.
<P>
Det andet aspekt tager sigte på at indføre en indbyrdes tilnærmelse mellem bestemmelserne om fradraget for afgiften på køb, som både er af erhvervsmæssig og privat karakter. Forslaget vedrører først og fremmest fradraget for afgiften på køb af personbiler. Det er vores mål at afskaffe den totale mangel på fradragsret, som i øjeblikket gælder i flere medlemsstater.
<P>
Desuden foreslår Kommissionen et fast fradrag på 50 % af merværdiafgiften på udgifter til indkvartering, mad og drikkevarer, og at der slet ikke bliver nogen fradragsret for udgifter til luksus, underholdning og repræsentation. Jeg kan konstatere, at hr. Garoscis betænkning i det store og hele følger den indfaldsvinkel, der foreslås af Kommissionen. De fremsatte ændringsforslag vedrører hovedsagelig bestemmelsen om det faste fradrag på 50 % for udgifter til indkvartering, mad og drikkevarer. Der er tale om udgifter, der, selvom de sker i forbindelse med en erhvervsdrivendes erhverv, er af en sådan karakter, at de også vil blive anvendt privat.
<P>
Anvendelsen af de normale regler kræver en klar vurdering af købets private og erhvervsmæssige anvendelse. Denne vurdering giver ofte anledning til vanskelige diskussioner mellem skatteforvaltningerne og de erhvervsdrivende. Kommissionen foreslår som følge heraf et fast fradrag på 50 % for at forenkle - og det er nøgleordet - kontrolforanstaltningerne, navnlig med hensyn til den naturlige risiko for uretmæssige fradrag. Et fast fradrag gør det desuden lettere for de erhvervsdrivende at bevise disse købs erhvervsmæssige karakter.
<P>
Vi kan derfor ikke godkende de fremsatte ændringsforslag. Jeg kan dog forsikre Dem for, at Kommissionen vil tage højde for Deres bemærkninger ved de kommende forhandlinger om dette forslag i Rådet. Hvis der i Rådet ikke er enstemmighed om det faste fradrag, fordi man mener, at anvendelsen af de normale regler ikke giver nogle uovervindelige kontrolproblemer, vil Kommissionen nemlig være rede til at foreslå en praktisk løsning, så en medlemsstat kan anvende såvel et fradrag efter de normale regler som et fast fradrag på 50 %.
<P>
Jeg vil gerne takke Dem for Deres støtte, som jeg anser for at være særlig vigtig i den proces, hvor forslaget skal vedtages af Rådet. I tråd med den tillid mellem institutionerne, som jeg er meget glad for, og som fru Peijs hentydede til, vil jeg gerne afslutte mit indlæg med et svar på det spørgsmål, man stillede mig om muligheden for en nedsat momssats for tjenester med en høj grad af arbejdskraft. Det er et emne, som også hr. Secchi, hr. Metten og fru Thyssen var inde på.
<P>
Som det blev sagt, fremlagde Kommissionen en meddelelse på Det Europæiske Råds ekstraordinære møde i Luxembourg i november 1997, hvor Rådet blev bedt om at angive nogle gunstige retningslinjer for dette forslag. Herefter var der som bekendt nogle drøftelser i ØKOFIN-Rådet, der ikke førte til enighed. På Det Europæiske Råds møde i Wien blev Kommissionen opfordret til at give medlemsstaterne tilladelse til at anvende en nedsat momssats for tjenester med en høj grad af arbejdskraft, og som ikke var grænseoverskridende. Med den nuværende ordning kan Kommissionen naturligvis ikke give medlemsstaterne tilladelse til dette. Det er nødvendigt at ændre det sjette momsdirektiv.
<P>
Da jeg ved, hvor meget det emne, jeg taler om, ligger Parlamentet på sinde, er jeg glad for at kunne benytte mig af denne lejlighed her i Parlamentet til at meddele, at jeg i februar har til hensigt at fremlægge det ændringsforslag, der er tale om, for Kommissionen, og som tager sigte på at give de medlemsstater, som ønsker det, mulighed for på forsøgsbasis at anvende en nedsat momssats for tjenester med en høj grad af arbejdskraft.
<P>
Den største tjeneste, skattesystemet kan gøre beskæftigelsen, er efter min mening at gå i retning af en skattemæssig samordning, og det er den store opgave i disse år, som Parlamentet altid har støttet. Et særligt bidrag, som det er umagen værd at forsøge at yde, kunne være det, vi har talt om, det vil sige muligheden for en nedsat momssats for tjenester med en høj grad af arbejdskraft.

<SPEAKER ID=255 NAME="Formanden">
Forhandlingen er afsluttet.
<P>
Afstemningen finder sted i morgen kl. 11.00.

<CHAPTER ID=10>
Globaliseringen og informationssamfundet
<SPEAKER ID=256 NAME="Formanden">
Næste punkt på dagsordenen er betænkning (A4-0366/98) af Malerba for Udvalget om Økonomi, Valutaspørgsmål og Industripolitik om Kommissionens meddelelse om globaliseringen og informationssamfundet - Der må stærkere international samordning til (KOM(98)0050 - C4-0153/98).

<SPEAKER ID=257 NAME="Malerba">
Hr. formand, hr. kommissær, ærede kolleger, de to meddelelser fra Kommissionen, som min betænkning omhandler - den ene vedrører nødvendigheden af at styrke den internationale samordning i informationssamfundet, og den anden, som er forbundet hermed, vedrører spørgsmålene om en international administrationspolitik for Internettet - beskriver nogle konkrete punkter og en måde, hvorpå man kan tage de udfordringer op, og navnlig de lovmæssige udfordringer, som revolutionen i det åbne net Internettet har medført.
<P>
Hvad nyt er der ved Internettet, som ikke kan administreres med en enkel udvidelse af de allerede gældende regler for de andre kommunikationsmedier? Det er et spørgsmål, som vi må stille os selv. Mit svar er, at Internettet virkelig er et nyt og revolutionerende produkt, hvis indførelse kan sammenlignes med pressens opfindelse. Fjernsynet, radioen og pressen formidler nogle udifferentierede budskaber til et publikum uden mulighed for samspil, mens Internettet ændrer den måde, hvorpå vi udsender information, på to væsentlige punkter. For det første er der mulighed for en høj grad af deltagelse i ethvert budskab, mens udsendelsesomkostningerne falder til næsten nul på verdensplan. Og for det andet er der normalt strenge regler for de traditionelle udsendelsesmedier, mens enhver kan udgive noget på Internettet og føre en dialog med dem, der er koblet op. Der er ikke nogen overgangspunkter eller central kontrol, og der kræves ikke nogen særlig licens for at komme med på Internettet.
<P>
Internettet befinder sig stadig på et tidligt stadium, men statistikken viser, at det vokser støt. Vi forudsagde for et par år siden, at der ville være tre millioner brugere i Europa i 1998, men nu, i 1998, er vi blevet klar over, at der allerede er 18 millioner brugere, og denne vækst fortsætter.
<P>
Efterhånden som den elektroniske handel bliver udbredt, opstår der også nogle nye virksomhedsorganisationsmodeller, der tager forskud på økonomiens karakter i fremtiden. Hierarkierne og den koncentration af produktionsmidler og fysiske processer, som er typisk for det industrialiserede samfund, forsvinder, og der opstår et nyt samfund, som er baseret på viden, et samfund, der er mere mobilt både på det geografiske og det kulturelle plan.
<P>
Man kunne fremsætte den teori, at de meget komplekse organisationer, såsom dem inden for informationssamfundet og de interaktive edb-net, ikke bør kontrolleres centralt, men derimod decentralt, sådan som det er tilfældet i den biologiske verden. Hver eneste celle i en organisme indeholder nogle simple love, og der er ikke noget samlet punkt, hvorfra der foregår en central styring. Systemet virker ved hjælp af et meget stort antal individuelle enheders samspil, enheder, som er forbundet med hinanden via et tæt forbindelses- og feedbacksystem.
<P>
Med hensyn til Internettet lader det således til, at en pragmatisk og fleksibel indfaldsvinkel er den rigtige løsning. Jeg tror, at vi bør påskønne den langsigtethed og vedholdenhed, hvormed kommissær Bangemann har fortsat sin liberaliseringspolitik for telekommunikationstjenesterne i Europa. Det er derfor, at vi ikke er dårligt stillede nu med hensyn til denne nye udfordring. På konferencen i Bonn kunne Europa svare klart på det amerikanske forslag fra juli 1997 om at fremme den elektroniske handel på verdensplan, idet Europa fastslog principperne om brugerbeskyttelse, alle borgeres frie adgang, retten til beskyttelse af personlige oplysninger og til kommunikationssikkerhed, en ikkediskrimination på skatteområdet med hensyn til de nye teknologier til elektronisk handel i forhold til de traditionelle teknologier samt retten til beskyttelse af intellektuel ejendomsret.
<P>
Det er meget tydeligt, at der er behov for en international samordning, både hvad angår administrationen af navne på Internettet, risikoen for USA's monopol og det tyske retsvæsens initiativer i forbindelse med udbydernes reelle eller formodede ansvar, for ikke at glemme risikoen for en jungle af uensartede lovgivninger i de forskellige lande, som gradvist får fodfæste inden for elektronisk handel. Jeg vil gerne understrege, at her drejer det sig ikke blot om at definere og katalogisere alle de forbrydelser, som Internettet i teorien gør det lettere at udføre - selvom medierne hæfter sig mere ved disse aspekter end ved andre aspekter - men snarere om at opstille en færdselslov, der gør brugen af det nye medie mere sikker.
<P>
På dette grundlag kan man indføre en dialog på flere planer - en dialog, der inddrager industrien og leverandørerne af indholdet - og sigte mod nogle multilaterale aftaler, ikke kun med USA, men også med Japan, Indien og alle de andre lande, som giver sig i kast med elektronisk handel. Denne multilaterale dialog på flere planer skal anerkende de internationale organisationers kompetence på de enkelte områder og inddrage den private sektor, fagforeningerne og brugersammenslutningerne i fastlæggelsen af de nye regler.
<P>
Hvad kan Parlamentet gøre? Jeg mener, at Parlamentet foruden at opmuntre og støtte Kommissionens internationale initiativ bør sætte dette emne på sine interparlamentariske delegationers dagsorden, navnlig delegationen for forbindelserne med USA's kongres, og fortsætte med at arbejde på at gøre offentligheden lydhør over for spørgsmålet.
<P>
Den indsats, som Kommissionen skal gøre, er derimod at overveje og godkende en betydelig samling regler for elektronisk handel netop i løbet af 1999, før valgperioden er forbi. Vi har fulgt kommissærens initiativer med industrien i Bruxelles, i Ottawa på OECD-konferencen og i Lyon ved Aspen-instituttets møde. Nu vil jeg gerne høre kommissæren fortælle, hvor vidt man er nået med arbejdet.

<SPEAKER ID=258 NAME="Plooij-van Gorsel">
Hr. formand, kære kolleger, hr. kommissær, Udvalget om Eksterne Økonomiske Forbindelser er glad for Kommissionens forslag om at opnå international koordination, fordi det er i statens og den private sektors interesse. Udvalget har i tidligere udtalelser fastslået, at det er myndighedernes opgave at opnå enighed om et internationalt regelsæt, som er gennemskueligt, klart, teknologisk neutralt, konkurrencefremmende og ikkediskriminerende. Det er vigtigt, at erhvervslivet deltager i forhandlingerne, som det var tilfældet under rundbordskonferencen den 29. juli sidste år i Bruxelles.
<P>
Den af kommissær Bangemann nyligt oprettede business stearing committee vidner heldigvis om anerkendelse af dette princip. Her er virksomheder fra hele verden repræsenteret. For der skal udføres utroligt meget arbejde med henblik på beskyttelse af intellektuel ejendom, problemerne omkring kryptering, databeskyttelse, ansvar osv. Når der laves regler, bindende eller ikke, skal Parlamentet involveres, især ved organisationen af fremtidige konferencer om dette emne. Informationssamfundet har mange følger for borgerne og virksomhederne med hensyn til velvære, beskæftigelse og velfærd. Demokratisk kontrol er derfor nødvendig.
<P>
Dermed kommer jeg til mit sidste punkt. Forslaget fra Kommissionen til det nye direktiv, som især skal forbedre forholdene for den elektroniske handel på Internet i Europa, kommer ikke for tidligt for Den Europæiske Union. Måske kommer det for sent. Når EU's præstationer inden for elektronisk handel sammenlignes med USA's, må det konstateres, at EU allerede nu er bagud. Alene i december steg onlineforbruget på Internet i USA med 230 %. En procentdel, som mange virksomheder i Europa kun drømmer om. Jeg takker hr. Malerba for hans udmærkede betænkning.

<SPEAKER ID=259 NAME="Sierra González">
Hr. formand, hr. kommissær, et af de grundlæggende problemer, der er opstået i takt med, at man inden for handlen har anvendt informationssamfundets nye teknologier, har været behovet for at lave et system med retsgarantier, som kan finde almen anvendelse på de supranationale transaktioner, der finder sted via åbne net.
<P>
Internationaliseringen af transaktionerne har givet anledning til retskonflikter om f.eks. de klausuler og betingelser, der skal gælde for de grænseoverskridende kontrakter, ansvaret over for tredjemand, den arbejdsret, der skal gælde for telearbejderne, endog i forbindelse med grænseoverskridende handlinger, ophavsret og mange andre spørgsmål, som alle berører operationernes troværdighed.
<P>
Det er utvivlsomt absolut nødvendigt at nå frem til en sikker ramme, som virksomhederne og forbrugerne kan agere inden for, for at løse disse konflikter. Men det bør være muligt at nå dette mål, hvis man på den ene side bevarer Internettes åbne karakter og på den anden side fastholder Nettets pluralisme og mangfoldighed.
<P>
Lige så farligt, det er at indføre kontroller og hindringer eller tilladelser for at komme på Nettet, ville det være at gøre ét lands jurisdiktion, USA's, alment gældende. Efter min mening bør sikkerheden være forenelig med friheden, og der bør udelukkende indføres begrænsninger for at beskytte almenhedens interesser med alt det, det medfører.
<P>
Det foreslåede internationale charter ville være ønskeligt, men Parlamentet burde være med til at diskutere det.

<SPEAKER ID=260 NAME="Leperre-Verrier">
Hr. formand, hr. kommissær, kære kolleger, jeg vil allerførst gerne undskylde min kollega Winnie Ewing, der ikke kunne være til stede i aften for at fremlægge den udtalelse, hun har udarbejdet på vegne af Udvalget om Kultur, Ungdom, Uddannelse og Medier.
<P>
Vores udvalg, der enstemmigt vedtog fru Ewings udtalelse, er mindre entusiastisk end Europa-Kommissionen og Udvalget om Økonomi, Valutaspørgsmål og Industripolitik med hensyn til dette projekt om fastlæggelse af et internationalt internetcharter. Selvom vores udvalg er enig i Europa-Kommissionens konstatering om informationsnettenes globale karakter, der overskrider de regionale, nationale og europæiske grænser og skal behandles i en international sammenhæng, er vi ikke enige i Kommissionens analyse af, at de problemer, der er forbundet med informationssamfundets globalisering, er af juridisk og teknisk art. Kulturudvalget mener, at der i dag er sket en fejltagelse, for så vidt angår den måde, hvorpå udviklingen af de digitale teknologier gribes an. Vi mener, at den aktuelle indgangsvinkel, der har til formål at behandle reguleringen af den elektroniske handel som en prioritet i udviklingen af informationssamfundet, vil favorisere ét enkelt spor, der udelukkende går i retning af at forbedre konkurrenceevnen, og som ikke tager hensyn til omfanget af de sociale og kulturelle ændringer.
<P>
Hvordan kan man overhovedet forestille sig, at de nye informationsteknologier vil kunne være til glæde for størstedelen af befolkningen, og at de vil give alle lige muligheder, hvis man ikke tager højde for de risici, informationsteknologierne medfører? Jeg tænker især på de risici, vi allerede har nævnt i dette forum i flere af vores beslutninger, såsom risikoen for marginalisering af kulturelle og sproglige forskelle og risikoen for, at skævhederne mellem centrale regioner og randområder og mellem byområder og landdistrikter forværres.
<P>
For så vidt angår projektet om at skabe et globalt økonomisk område, der er slet skjult inden for den elektroniske handel, forekommer det mig, at Europa-Kommissionen og vores Økonomiudvalg undervurderer det teknologiske fremskridt og USA's dominerende handelsposition i informationstidsalderen og på Internettet. USA står for mere end 80 % af verdensmarkedet for computere, software og online-behandling af transaktioner via betalingskort. Det vil ikke ændre noget på den aktuelle politiske situation at præsentere dette aftaleudkast som værende juridisk set ikkebindende, uanset om det er det eller ej. Det favoriserer udelukkende de multinationale selskaber som Microsoft i dag og Netscape og Sun Microsystems i fremtiden.
<P>
Kulturudvalget mener altså - De kan ryste på hovedet, hr. Bangemann, men det er vores holdning - at det vigtigste for Den Europæiske Union er at tage hånd om dens teknologiske langsommelighed og indføre - ikke endnu en protektionistisk politik, hvilket medlemsstaterne vil være fristet til - men en samordnet dynamisk multimediepolitik ved at stimulere markedet omkring europæiske produkter og tjenesteydelser, lette udbredelsen af disse i hele det europæiske område og inddrage de mest fornyende små og mellemstore virksomheder - kort sagt sikre en bedre udnyttelse af de europæiske aktiver inden for dette område. Vi skal også efter denne første etape stille disse nye teknologier til rådighed for borgerne, for den kulturelle og sproglige mangfoldighed, og lette udviklingen af net med generelle målsætninger. Kun på denne måde kan tanken om det europæiske informationssamfunds model blive til virkelighed.
<P>
De 12 ændringsforslag, som ARE-gruppen har fremsat til hr. Malerbas betænkning, tager højde for Kulturudvalgets væsentligste bekymringer og stræber endvidere efter at fremsætte konkrete forslag, så Den Europæiske Union ikke bliver hægtet af i denne kamp.

<SPEAKER ID=261 LANGUAGE="FI" NAME="Paasilinna">
Hr. formand, hr. kommissær, kære kolleger, vi lever jo ikke i informationssamfundet endnu, men vi er først på vej derhen. Det drejer sig om information, som forædles til viden og så til opfattelse og til sidst til dannelse. Information er kun råmateriale. Det væsentligste er dog indholdet. Vores problem er ikke mere overførsels- og fremvisningsudstyret, maskiner og jern. Det er i indholdet, at Den Europæiske Union sakker mest agterud i forhold til konkurrenterne. Indholdet er også meget beskæftigelsesskabende og meget gevinstgivende. Man kan sige, at indholdet kan genanvendes ubegrænset. Det bliver ikke brugt op som f.eks. mad som pølser. Mennesket kan ubegrænset nyde indholdet.
<P>
Jeg støtter Kommissionens initiativ til international forvaltning og en grundbog om Internet og elektronisk handel. Internet kan ikke fungere uden for love og normer. Forbrydelse er forbrydelse også på Internettet, og det skal vi være klare over. Desuden er det fordelagtigt for den elektroniske handel, at handelspladsen er sikker. Reglerne bør ikke hindre udviklingen, men styre og regulere og være fleksible.
<P>
Vi skal selvfølgelig have samarbejde. Jeg tror, at USA har været meget interesseret i at indgå en aftale med os, fordi de både har økonomiske og politiske interesser i det. Det er desuden vigtigt for virksomheder og forbrugere, at alle har en mulighed for at have adgang til dette system. Det er en medborgerret i den moderne Europæiske Union, og vi skal holde fast ved det. Men det kan dog ikke holdes uden for beskatningen.

<SPEAKER ID=262 LANGUAGE="PT" NAME="Mendes Bota">
Hr. formand, den nye informatikverdensorden er kommet for at blive. Myten om et menneskeligt samfund orienteret omkring information er blevet til virkelighed. Infomennesket er skabt. Vi bliver alle til registrerede forbrugere af klassificerede produkter. Vi dykker ned i det virtuelle hav fascinerede af kollektivt frihedsdrab i verdensmålestok. Narkoinfokratiet og dets aflæggere er født. Vi tænker binært. Jeg køber, ja eller nej. Jeg sælger, det eller det. Jeg mener, venstre eller højre.
<P>
Informationsnarkosen har invaderet vores dagligdag, og nu råber vi efter et informationspoliti. Internetrevolutionen er - sammen med dens umådelige muligheder - blevet til en gigantisk markedsplads, hvor der ikke er mangel på nogen form for snyd, svindel og misbrug. Forbrugerne voldtages, og den ret, der gælder, er selvmodsigende, usammenhængende eller ikkeeksisterende. Det afgørende spørgsmål i dag for et informationssamfund, hvor den elektroniske handel er ved at antage et ufatteligt omfang, er hurtigst muligt at få bragt de vigtigste økonomiske blokke i verden og de respektive industriledere sammen i en stor verdensomspændende konsensus.
<P>
Målet er at få skabt en solid og sammenhængende juridisk ramme, der kan regulere informationsnetværkenes aktivitet. At fremføre den amerikanske dominans inden for den elektroniske handel som et argument for at holde Europa ude fra denne første bølge af grundlæggere af et nyt globalt økonomisk område, sådan som Kulturudvalgets udtalelse ønsker det, svarer til på urealistisk vis at stikke hovedet i busken og ignorere eller ikke forstå de store forandringer, der nu sker i verden.
<P>
Det er rigtigt, at der er risici for marginalisering af kulturel og sproglig art og af randområder og landdistrikter. Men er uligheden mellem nord og syd ikke øget i de seneste årtier på trods af den økonomiske vækst? Intet kan forhindre overførsel af en envejsverden til Internettets tovejsverden, hvor alle kan være både udgiver og producer på én gang. At ignorere denne udvikling er som at ville standse en tornado med et signalflag.

<SPEAKER ID=263 LANGUAGE="NL" NAME="Boogerd-Quaak">
Hr. formand, det er et interessant emne, som er på dagsordenen i aften. Efter min mening er problemets kerne, at vi leder efter en balance mellem retten til fri information og de problmer, som knytter sig til retten til fri information, elektronisk handel osv. Det er reelle problemer. Det må vi se i øjnene. De findes både på skatte- og ansvarsområdet, sikring af information og med hensyn til information af skadelig eller ulovlig karakter.
<P>
Det foreliggende forslag går ud på at opnå en ikkebindende international aftale. At aftalen ikke er bindende, angiver problemets kerne. Vi vil have regler, men netop når det drejer sig om om at søge efter retten til handelsfrihed, som jeg tidligere har nævnt, og informationsfrihed, er det meget svært at båndlægge de forhold, som vi ikke ønsker.
<P>
Jeg mener, at vi skal være glade for, at dette forslag foreligger, og at vi kan træffe nogle aftaler. Disse aftaler må aldrig være så skarpt definerede, at den enkeltes ret begrænses. For efter min mening er informationssamfundet delvis et middel til at træffe ansvarlige valg. Borgernes, statens og andres ansvarlige valg. Vi skal indse, at stater, som hidtil har været vant til at ordne en lang række forhold inden for deres egne grænser, ikke mere kan gøre det på grund af Internet.
<P>
Jeg ønsker kommissæren held og lykke med denne samordning. Det er et modigt forsøg, men afvejningen mellem, hvad der er ønskeligt, og hvad vi ikke vil, bliver meget svær.

<SPEAKER ID=264 LANGUAGE="SV" NAME="Schörling">
Hr. formand, jeg og min gruppe er enige med Kommissionen og dennes meddelelse, når Kommissionen siger, at der ikke er brug for en global regulering eller et nyt internationalt kontor til regulering af Internettet. Der er fremfor alt ikke brug for noget informationspoliti. Nu har vi virkelig en chance for at gøre noget godt ved dette, hvilket jeg også synes, at vores ordfører Malerba har gjort i sin betænkning, når han siger, at der er brug for samordning. Det er det, der er brug for, men ingen regulering.
<P>
Den aftale, vi nu kan indgå mellem forskellige lande, skal ikke være juridisk bindende, men skal fungere som en slags adfærdskodeks eller, som ordføreren sagde, som en slags færdselsregler for Internettet. Det finder jeg meget sympatisk, da vi har brug for denne adfærdskodeks for at beskytte privatlivet, ophavsrettighederne og sikkerheden. Vi har også fremsat en del ændringsforslag, der tager fat på og erkender behovet for også at søge løsninger ikke bare i internationale organisationer, men også ved at involvere virksomheder, forbrugerorganisationer osv. for at tage hensyn til alle disse interesser og beskytte offentlighedens interesser.
<P>
ARE-gruppen har fremsat en del forslag, som vi absolut ikke kan tilslutte os, da vi finder dem alt for protektionistiske. De har imidlertid også fremsat ændringsforslag, som vi kan støtte, f.eks. om offentlighedens interesser. Men vi skal huske, at dette ikke blot vedrører Europa eller USA, og vi må sørge for, at det virkelig bliver en global demokratisk motorvej, der kan bruges af alle.

<SPEAKER ID=265 LANGUAGE="FR" NAME="Caudron">
Hr. formand, hr. kommissær, kære kolleger, betænkningen fra vores kollega Malerba, som jeg gerne vil takke for sit arbejde, giver mulighed for at fastlægge de omkostninger, der er forbundet med Internettet og informationssamfundet. Den giver således de folkevalgte og de europæiske borgere mulighed for at tage denne debat op, der, som vi ved, har omfattende konsekvenser for samfundet, og jeg ved, at kommissær Bangemann personligt er meget opmærksom på dette.
<P>
For mig er den forelagte tekst et første udgangspunkt for vores fælles overvejelser, men vi ved alle, at den ikke i dens nuværende form kan opfattes som værende endelig. Idéen om et internationalt charter er spændende, og jeg støtter den, også selvom den ikke giver svar på alle de udfordringer og spørgsmål, der er forbundet med udviklingen af disse nye kommunikationsredskaber. Det vigtigste for os alle er at gøre størst muligt fremskridt på kortest mulig tid med henblik på et europæisk samarbejde for dermed at styrke vores position i dialogen med vores store partner, USA.
<P>
På den anden side er jeg enig i ordførerens udtalelse om de elektroniske handelstransaktioner og hans ønske om at beskytte forbrugeren eller brugeren ved hjælp af sikrede betalingssystemer og respekt for privatlivets fred. Jeg mener endvidere, at vores diskussion på europæisk plan skal række videre end som så. Fremskyndelsen af den økonomiske proces og de nye arbejdsformer frembyder en række komplicerede problemer. Disse to ting sætter spørgsmålstegn ved de eksisterende sociale systemer i Europa. I kraft af denne informationsrevolution vendes der op og ned på samfundets reguleringsmekanismer, samtidig med at kommunikationen og informationsniveauet vælter alle hierarkier, og dette også internt i de enkelte virksomheder.
<P>
Hr. formand, hr. ordfører, hr. kommissær, kære kolleger, hvis det er nødvendigt at opnå international enighed, mener jeg, at vi skal gå et skridt videre med henblik på at opnå overensstemmelse med de sociale og samfundsmæssige lovgivninger. Vi må aldrig glemme, hr. formand, at de nye teknologier og Internettet er redskaber. Derefter rejser spørgsmålet sig så om, hvordan man skal bruge dem og til hvad.

<SPEAKER ID=266 LANGUAGE="DE" NAME="Rübig">
Hr. formand, hr. kommissær, mine damer og herrer. Det indre marked står foran sin fuldførelse. For få dage siden indførte vi euroen. Grænser forsvinder. Jeg mener, det er et godt tegn. Når man i dag også kan telefonere fra Moskva eller Malaysia med en mobiltelefon, der er fremstillet i Europa, og i dag også allerede har direkte internetadgang, mærker man, at verden egentlig vokser hurtigere sammen, end mange vil indrømme.
<P>
Vi har meget forskellige bestemmelser rundt om i verden, og derfor er det nødvendigt at overveje, hvilket udgangspunkt vi kan vælge for at skabe orden også på dette område. Det drejer sig om at udvikle spilleregler for disse markeder. Jeg mener, at udvikling af spilleregler primært er en politisk opgave, men - og det er det afgørende - man skal sætte sig sammen med brugerne og med producenterne.
<P>
Det er vigtigt, at man gør sig fortrolig med den faktiske situation og udvikler perspektiver for, hvor vi ønsker at bevæge os hen på dette område. Hr. Malerba har i sin betænkning på udmærket vis markeret, at der ganske vist er mulighed for forskellige udformninger i landene, men at disse sammenvoksende områder udgør nye udfordringer for os. Derfor bør vi også tænke på at oprette virtuelle biblioteker, nemlig sådan, som vi er vant til det på den traditionelle måde, at enhver kan gå derhen, at enhver kan lukke sig ind i disse globale biblioteker, og at disse bibliotekers viden også står til rådighed. Jeg tror, det kunne give særdeles megen erfaring og megen nytte, og det ville naturligvis også være et enormt incitament for erhvervslivet, hvis bestræbelserne på dette område fremskyndes.

<SPEAKER ID=267 LANGUAGE="SV" NAME="Thors">
Hr. formand, hr. kommissær, jeg synes, at der er gjort mange fremskridt i de knapt 12 måneder, der er gået, siden Kommissionen lancerede sit initiativ. Jeg tænker bl.a. på løsningen vedrørende internetdomænenavne, som jeg synes, at Kommissionen har været med til at fremme på en god måde. Jeg synes også, at vores opfattelse af hele spørgsmålet er blevet ændret i løbet af det lille års tid, der er gået, siden initiativet kom frem. Der er ikke bare tale om en motorvej. Der er mange dele, der skal reguleres, bl.a. gennem lovgivning, regler og standarder.
<P>
Jeg synes også, at der er gjort fremskridt i debatten om informationssamfundet. Jeg troede, at vi kunne have undgået den snak, der har været i aften om, at Europa halter langt efter USA. Jeg synes faktisk, at vi også har gjort fremskridt her i Europa.
<P>
To spørgsmål, der er blevet diskuteret på det seneste, giver anledning til bekymring. Hvorfor gik Europa med til den såkaldte ændring af Wassenaar-konvention, der vanskeliggør vores eksport af krypteringsteknik? Hvad var Kommissionens andel heri? Det andet, der bekymrer mig, er naturligvis, at der endnu ikke er fundet en løsning på UMTS-standarden. Der er fortsat behov for opfølgning og argumentation. Vi kan ikke acceptere påstanden om, at vi prøver på at beskytte vores interesser. Vi skal finde en løsning, der er brugbar på globalt plan.
<P>
Vi har også lært, at den transatlantiske dialog har været vigtig. Der er blevet en slags konvergens. Mange finder det vigtigt med en kombination af den europæiske og den amerikanske opfattelse. Vi ser også, at der i USA ikke altid kun findes selvregulering, men at der i delstaterne måske findes en administrativ regulering, som er mere hæmmende, end vi er klare over.
<P>
Til sidst vil jeg sige, at jeg synes, at kommissær Bangemann har gjort en stor indsats på dette område, netop for at fremme denne dialog. Jeg hører til blandt dem, der håber, at han fortsætter sit arbejde på dette område.

<SPEAKER ID=268 LANGUAGE="DE" NAME="Lukas">
Hr. formand, skabelsen af et internetcharter er en god måde at omgås dette højaktuelle tema, som i stadigt stærkere grad indvirker på alle livsområder. Men det er vigtigt, at konkurrencelovgivningen ikke skades eller ændres. Informationssamfundets globalisering berører naturligvis ikke kun økonomiske og kulturpolitiske, men i meget intensiv grad også menneskeretlige aspekter. Derfor beklager jeg, at bekæmpelse af kriminalitet på Internettet kun er omtalt perifert. Misbrug af Internettet til børnepornografi, børnemisbrug og også til handel med børn er blevet et kæmpeproblem for vores samfund.
<P>
Den Europæiske Union skal derfor også beskæftige sig indgående med dette modbydelige aspekt af globaliseringen og arbejde for et bedre internationalt samarbejde mellem myndighederne og for, at der stilles de nødvendige finansielle midler til rådighed.

<SPEAKER ID=269 NAME="Formanden">
Mange tak, hr. Lukas.
<P>
Nu ville det have været hr. Torres Coutos tur til at få ordet, men han beærer os ikke med sin tilstedeværelse. Der er derfor ikke flere medlemmer af Parlamentet, der vil få ordet, og jeg beder kommissær Bangemann om at tage ordet.

<SPEAKER ID=270 NAME="Bangemann">
Hr. formand, jeg vil først gerne takke for debatten, som endnu en gang har vist, at der ikke er grundlæggende forskelle mellem Parlamentet og Kommissionen i dette spørgsmål, tværtimod. Jeg vil gerne især takke ordføreren for hans store forståelse for det, vi ønsker, og som vi har lagt frem. Betænkningen indeholder en særdeles god analyse heraf.
<P>
Det er måske nødvendigt først at sige, at det, vi behandler i dag, er en del af informationssamfundet. At den del, vi nu beskæftiger os med, er elektronisk handel og Internettet, betyder naturligvis ikke, at andre lige så vigtigesk aspekter lades ude af betragtning. Jeg har igen og igen beklaget, at medlemmer af Udvalget om Kultur, Ungdom, Uddannelse og Medier i disse debatter fremfører deres kulturpessimistiske fordomme i stereotyp form, og derefter går de, således at man overhovedet ikke har lejlighed til at opklare noget for dem.
<P>
Åbenhed i debatten er for det første et vigtigt kendetegn for kultur. Man taler jo om debatkultur. I hele denne debat finder man efterhånden mere forståelse for dette nye kulturelle fænomen i Økonomiudvalget, i andre udvalg, i Udvalget om Forskning, Teknologisk Udvikling og Energi, i Udvalget om Udenrigs-, Sikkerheds- og Forsvarsanliggender end i Udvalget om Kultur, Ungdom, Uddannelse og Medier. Kulturudvalget glimrer ved sin mangel på kultur. Det har overhovedet ikke forstået, hvad det drejer sig om. Det gentager de samme fordomme, f.eks. om skadelige virkninger for mindretalssprog og små og mellemstore virksomheder. Hvis der nogensinde har været en teknisk udvikling, hvormed de små enheder - helt generelt sagt, altså først og fremmest mindre sprog, men også små og mellemstore virksomheder - for første gang har fået en ægte chance for at præsentere sig selv og hævde sig globalt, fordi det altsammen er muligt for minimale omkostninger, så er dette Internettet. Men det begriber Kulturudvalget ikke. Jeg forstår det ikke! Jeg har selv besøgt dette udvalg to eller tre gange. Man støder på en mur af mangel på forståelse for dette moderne kulturelle fænomen, og det er overordentlig beklageligt.
<P>
Det samme gælder for den påstand, som igen og igen fremsættes - fru Thors har korrekt gjort opmærksom på, at denne påstand er forkert - at USA på dette område dominerer det hele. Det passer ikke! Vi har på det område, vi behandler i dag, det internationale charter, kunnet opnå en rolle som global opinionsleder. Det er også rigtigt, som fru Thors videre sagde, at vi på området domænenavne har hævdet vores standpunkter med succes. Men når vi altid gentager, at den store magt USA skubber os i baggrunden, at vi overhovedet ingen muligheder har, så tror folk det naturligvis også på et eller andet tidspunkt. Men det er ikke sandt, og det ville i sidste ende hindre vores egen aktivitet, hvis vi troede det. Derfor er jeg Dem taknemmelig for, at De i debatten har gjort det klart, at vi her er kommet videre.
<P>
Jeg vil gerne komme ind på hr. Malerbas spørgsmål om, hvor vi står nu, og hvad de næste aktiviteter, som vi selvfølgelig vil delagtiggøre Parlamentet i, vil være. Enhver, der er interesseret, indbydes til konferencerne. Hr. Malerba og andre parlamentsmedlemmer har været på disse konferencer, og vi lægger naturligvis stor vægt på, at det sker og også vil ske i fremtiden.
<P>
Den vanskelighed, som fru Boogerd-Quaak endnu en gang har gjort opmærksom på, består i, at vi på den ene side har en meget hurtig udvikling af teknikken, og på den anden side har hele internetsystemet en global karakter. Tempoet i den tekniske udvikling vanskeliggør enhver lovgivning. Vi ser det i øvrigt på vores egne regler, som vi har udstedt og for øjeblikket reviderer. Det er uhyre vanskeligt hele tiden at være på højde med disse tekniske udviklinger. Derfor må vi indføre en anden slags lovgivning.
<P>
Den anden vanskelighed hænger sammen med den første. Denne globale karakter betyder, at vi netop, selvom vi har et europæisk direktiv, kun når Den Europæiske Union, men ikke de andre lande uden for Unionen. Derfor har vi brug for i det mindste en politisk enighed om, hvad vi foretager os af samme art inden for vores respektive retsområder. Det er den idé om et internationalt charter, som har vundet anerkendelse. Global Business Dialogue , som vi har bidraget til, og som har konstitueret sig i Bruxelles, har i mellemtiden valgt en bestyrelse, som holder møde i dag og i morgen, tror jeg, i New York. I september i år afholdes der en konference, hvor en række vigtige spørgsmål enten besvares på den måde, at de implicerede siger, at det kan de selv regulere. De forpligter sig til selv at regulere disse problemer. Hvis det ikke er muligt, skal der gives os holdepunkter for en løsning, der er så sagligt rigtig som muligt. Der er mange problemer fra en liste på ca. 12 til 15 problemer, som vi også behandlede på OECD-mødet i Ottawa, og som i virkeligheden kun kan løses ved politiske beslutninger. Beskatning kan man naturligvis ikke overlade til de implicerede. Det er jo klart.
<P>
Også sådanne spørgsmål som kryptering kan man ikke overlade til de implicerede. Jeg må i øvrigt sige, at vi ikke har truffet nogen retsafgørelse om, hvilke krypteringssystemer der er tilladt, og hvilke der ikke er. Der har været en konference for indenrigs- og justitsministre, som har gjort sig nogle tanker om det, men der er ingen retsregler. Naturligvis kan vi kun tilvejebringe en retsregel i Den Europæiske Union sammen med Parlamentet og Rådet og på Kommissionens forslag, og et sådant forslag findes endnu ikke.
<P>
Sådanne problemer, inklusive det, der angår intellektuel ophavsret, skal løses ved retsafgørelser. Men forarbejdet hertil skal gøres på denne konference, og så vil vi derefter foreslå disse afgørelser. Jeg håber, at det lykkes os ud over japanerne, som allerede er overbevist om det, også at overbevise amerikanerne om, at vi parallelt med den proces, hvori de implicerede private parter skal blive enige, også skal indlede en politisk proces, for at vi kan fremlægge svar på de spørgsmål, som vil fremkomme på de private deltageres konference. Det er den øjeblikkelige situation. Vi er egentlig ganske godt tilfredse med denne tingenes tilstand. Jeg takker endnu en gang for den anerkendelse, som kunne udledes af diskussionsindlæggene. Jeg vil gerne særligt takke for de gode ønsker for det arbejde, De forventer af mig i de næste måneder. Heraf slutter jeg, at der dog stadig er anledning til håb for dagen i morgen!
<P>
Munterhed, bifald

<SPEAKER ID=271 NAME="Formanden">
Mange tak, hr. Bangemann. Vi deler dette håb.
<P>
Forhandlingen er afsluttet.
<P>
Afstemningen finder sted i morgen kl. 11.00.

<CHAPTER ID=11>
Kommerciel kommunikation i det indre marked
<SPEAKER ID=272 NAME="Formanden">
Næste punkt på dagsordenen er betænkning (A4-0503/98) af Larive for Udvalget om Økonomi, Valutaspørgsmål og Industripolitik om meddelelsen fra Kommissionen til Rådet, Europa-Parlamentet og Det Økonomiske og Sociale Udvalg om opfølgning af grønbogen om kommerciel kommunikation i det indre marked (KOM(98)0121 - C4-0252/98).
<P>
Jeg giver ordet til ordføreren fru Larive.

<SPEAKER ID=273 NAME="Larive">
Hr. formand, også i denne betænkning om grænseoverskridende kommerciel kommunikation på vegne af Udvalget om Økonomi, Valutaspørgsmål og Industripolitik mener vi, at Kommissionen svigter sin pligt. Som vogter af traktaterne tilsidesætter den regelmæssigt artikel 169, den såkaldte krænkelsesprocedure. Det er et stort demokratisk hul, som ikke kan tolereres i en demokratisk retsstat. Borgere, virksomheder og organisationer er med rette vrede, for deres klager forsinkes ofte i årevis, f.eks. over den franske lov loi Evin og det græske forbud mod legetøjsreklamer i fjernsynet.
<P>
Jeg er heller ikke glad for, at jeg for to minutter siden modtog kommissær Montis svar på det brev, som hr. Cox og jeg havde sendt vedrørende denne procedure. Jeg kunne kun læse den sidste sætning, hvor der står: »I am nevertheless interested in the suggestions made by mrs. Larive in her draft report on commercial communications and will take them into consideration when they will be adopted by Parliament.« Resten af brevet har jeg endnu ikke kunnet læse, og jeg tager ham på ordet vedrørende dette løfte.
<P>
Kommissionens formand, hr. Santer, har i mandags i sit otte-punkts program lovet Parlamentet mere gennemskuelighed og information. For fortsat at være troværdig eller for at blive troværdig skal alle kravene i betænkningerne honoreres. Det betyder nøjagtig og gennemskuelig anvendelse af artikel 169-proceduren med tidsfrister for beslutningstagen og påbudt behandling af alle løbende og nye klager gennem den såkaldte proportionalprøve. Endvidere skal klageren have mulighed for at anke en negativ afgørelse.
<P>
Endvidere kræver Parlamentet et offentligt klageregister på Internet på betingelse af klagerens samtykke, hvori al relevant information om fremskridt eller stilstand i sagerne er medtaget. Parlamentet skal jævnligt informeres, f.eks. gennem Retsudvalget, og mit forslag er at oprette en arbejdsgruppe inden for Retsudvalget, som følger krænkelsesprocedurerne nøje og ikke kun i forbindelse med kommerciel kommunikation.
<P>
Det kan ikke længere være sådan, at Kommissionen, uden at skulle stå til ansvar, bag lukkede døre kan prioritere ukontrollable politiske betragtninger højere end juridiske argumenter.
<P>
Kommerciel kommunikation er et ømfindigt område. På den ene side skal det frie europæiske marked kunne udnyttes helt af den kommercielle kommunikation. Og i denne via den nye teknologi hurtigt voksende sektor, hvor der nu er beskæftiget mere end 1 million mennesker, er det meget vigtigt. Derfor, hr. Monti, er vi meget glade for Deres forslag, som De har forberedt til frigørelse af det europæiske marked, også for den kommercielle kommunikation. Først i grønbogen og nu i followupmeddelelsen.
<P>
Vi støtter den såkaldte proportionalprøve, som De foreslår. Gennem objektive kriterier kan det så fastslås, om en national begrænsende foranstaltning er berettiget af hensyn til almenvellet, eller om det tilstræbte mål vedrørende folkesundhed, forbrugerpolitik osv. også kan sikres gennem mindre vidtgående foranstaltninger.
<P>
I modsætning til Kommissionen ønsker vi, at alle løbende og nye krænkelsessager skal underkastes denne prøve med klare tidsfrister og ikke kun, hvis det kræves. For så kommer vi på ny i den situation, som jeg lige har skitseret.
<P>
Lige som ekspertudvalget støtter vi Kommissionens forslag om et centralt kontaktpunkt, en website og en databank. Også i dette udvalg skal nøgleordene være gennemskuelighed og tilgængelighed, det vil sige offentliggørelse af dagsordenen, protokollerne og endvidere af mindretalsstandpunkterne.
<P>
Vi anser det for meget vigtigt, og det er De godt klar over, hr. kommissær, at der optages andre involverede i udvalget ud over de nationale embedsmænd. Hr. kommissær, jeg ved, at De er modig, men overbevis Deres kolleger og gennemfør for første gang, hvad jeg kalder den såkaldte »europæiske poldermodel«. Dermed mener jeg deltagelse på lige fod, én repræsentant fra hvert land for embedsmændene, industrien og forbrugerorganisationerne. Embedsmændenes enevælde må for en gangs skyld gerne nedbrydes.
<P>
Til sidst skal princippet om gensidig anerkendelse og oprindelsesland også være udgangspunktet for kommerciel kommunikation. Først, når det gennem denne prøve er fastslået, at de nationale hindringer er berettigede, kan dette princip tilsidesættes. Industrien skal så have mulighed for at løse problemerne gennem selvregulering og en europæisk adfærdskodeks. Hvad mig angår, må de gerne gå i gang nu. Først i sidste instans kan der søges tilflugt i harmoniseringslovgivning som supplement til de mange direktiver, som allerede nu finder anvendelse på denne sektor.

<SPEAKER ID=274 LANGUAGE="FI" NAME="Paasilinna">
Hr. formand, hr. kommissær, kære kolleger, kommerciel kommunikation udvides stadig, det er klart. Den skaber også beskæftigelse og undergår stærke forandringer. Reklamerne er udviklet også indholdsmæssigt, men ikke nødvendigvis mod det bedre. Kommericiel kommunikation er stadig oftest imagereklamer. Den er stadig mere manipulerende og tager stilling til værdier. Dette er det udgangspunkt, som jeg forholder mig til.
<P>
Det er i dag muligt at skabe samfundsrelaterede meninger ved hjælp af reklamer. Forbrugeren er ikke altid i stand til at modstå det ofte temmeligt urealistiske verdensbillede, reklamerne skaber. Et godt eksempel herpå er en brun drik af planteekstrakt. Der reklameres ikke mere, i særdeleshed ikke i fjernsynet, med selve drikken, men der reklameres livsstil: ungdom, badestrande, frihed og skønhed. Det vil sige, at man er gået væk fra produktreklamerne til imagereklamer og til ganske samfundsrelaterede spørgsmål. Nogle ting fremstilles som attråværdige, andre ikke.
<P>
Problemet er de reklamer, som rettes mod børn og andre, som ikke er beskyttede. Vi skal beskytte de svage. Den kraftige udvidelse af sponsorvirksomheden, f.eks. i skolerne, er et godt eksempel på, hvad der er tale om. Ligeledes er sponsorvirksomheden ved sporten og derfra kommende negative fænomener, som endda er nået til den oplympiske bevægelse, beviser på, hvad der sker, når kontrollen er svag, og der er kriminelle tilbøjeligheder.
<P>
Unionens centrale mål er, at det indre marked fungerer uden gnidninger. Vores mål støttes, og samtidig øges vækstmulighederne og bekæftigelsen, når markedsføringen af varer og tjenester lettes. Det vil sige, at god og fleksibel annoncering er vores mål. Kommunikationen, som overskrider de kommercielle grænser, skal bygges på anerkendelse af vekselvirkningen. Ordføreren foreslår, at hvis dette ikke er muligt, skal vi nøjes med selvkontrollen, hvilket efter min mening dog ikke er et fyldestgørende middel.

<SPEAKER ID=275 LANGUAGE="EN" NAME="Mather">
Hr. formand, jeg vil gerne starte med at lykønske fru Larive med hendes betænkning og hilse den velkommen på vegne af Det Europæiske Folkepartis Gruppe. Fru Larive har i nogen tid haft betydelig indflydelse på Parlamentets syn på området liberale økonomiske principper, og mangelen på ændringsforslag til betænkningen vidner om hendes store arbejdsindsats og den opbakning, som hun har fået.
<P>
Jeg vil gerne fremhæve fire punkter i hendes betænkning. Det første punkt er vigtigheden af princippet om gensidig anerkendelse på dette område. Det andet punkt er fremgangsmåden, der er baseret på en understregning af selvregulering som første udvej, og som fru Larive sagde, yderligere direktiver bør absolut være sidste udvej. Det tredje punkt, som slår mig som affødt af betænkningen, er vigtigheden af en obligatorisk metodologi til vurdering af proportionalitet. Lovgiverne bliver begrænset heraf, men det forekommer mig at være en passende begrænsning. Vi er nødt til at fastlægge regler for os selv. Jeg vil tillade mig at bruge fru Larives overordnede pointer til at sige, at fællesskabet trives, jo mere det er et fællesskab med love, regler og gennemskuelighed.
<P>
Dette fører mig til det fjerde punkt, jeg gerne vil nævne, som handler om klager. Kommissionen har fulgt konstruktivt op på sin grønbog, men hvis der er et oplagt område, hvor den i høj grad kunne gøre fremskridt, er det inden for klagebehandlingen. Snævre tidsgrænser vil helt klart hjælpe. Forslaget om et klageregister, der er tilgængeligt via Internettet, sammenkæder også den forrige debat med denne og bemyndiger dem, der har problemer på dette område. Fællesskabets systemer bliver mere tilgængelige for dem, og jeg tror, det er noget, vi alle kan bakke op om.
<P>
Fru Larive slutter stærkt op om en ekspertgruppe samt behovet for at inddrage eksterne eksperter så tidligt i processen som muligt. PPE-gruppen støtter også dette.
<P>
Afslutningsvis vil jeg opfordre kommissær Monti til at fortsætte sit arbejde inden for dette område, som er meget rodet og kaotisk. Det er ikke alle eksisterende direktiver, der fremmer de mål, som vi støtter i Europa- Parlamentet. Hr. Monti kan forhåbentlig bruge sine evner til at skabe orden og syntese på en lang række punkter inden for dette område.

<SPEAKER ID=276 LANGUAGE="DE" NAME="Lukas">
Hr. formand, til det indre marked hører også den grænseoverskridende kommercielle kommunikation, som med henblik på de kolossale finansielle midler, som reklamebranchen omsætter, har enorme virkninger på menneskenes adfærd og behov. Da reklame og marketing i form af sponsorering, product placement og imageoverførsel for længst øver indflydelse på alle områder inden for kommunikation og dialog, f.eks. endda anvendes i spillefilm eller i skoler, er de stores, de mægtiges indflydelse på de mindre, de svagere, enorm. Det gælder både stater og virksomheder. Jeg mener derfor, at denne i øvrigt særdeles gode betænkning i noget højere grad skulle have understreget nødvendigheden af især at beskytte de traditioner og skikke, som er forankret i den historiske bevidsthed, og som udgør en del af den kulturelle arv.
<P>
Også beskyttelsen af menneskets værdighed, som opleves forskelligt i forskellige dele af Europa, og beskyttelsen af mindreårige burde have været endnu stærkere fremhævet som væsentlige kriterier.

<SPEAKER ID=277 LANGUAGE="DE" NAME="Rübig">
Hr. formand, hr. kommissær Monti, mine damer og herrer. Begrebet kommerciel kommunikation virker ved første øjekast måske lidt abstrakt. Men takket være Kommissionens grønbøger og også ordførerens arbejder ved vi besked om den omfattende rækkevidde af denne definition. Når vi tænker på, at der herved skal forstås samtlige former for kommunikation, som sigter mod at fremme en udbyders afsætning eller image over for forbrugerne, bliver rækkevidden af dette emne tydelig.
<P>
Kommerciel kommunikation omfatter altså også reklame, direct marketing, sponsorering, men også salgsfremmende foranstaltninger og, hvilket er særligt vigtigt, PR-virksomhed. Sektoren rummer efterhånden over 1 million arbejdspladser, og der bliver hele tiden flere. Som fremtidens marked vil den, og det er særligt vigtigt, også kunne skabe yderligere arbejdspladser inden for andre områder. Dermed angår dette emne i særlig grad det indre marked. Vi skal stræbe efter, at gennemførelsen af frihederne i det indre marked også fremskyndes inden for denne sektor. For så vidt er der for mig også et helt centralt punkt i denne foreliggende betænkning, og det angår princippet om gensidig anerkendelse. Grænseoverskridende kommunikation skal være mulig, så snart den er blevet tilladt i en medlemsstat. Det er det centrale princip for fællesmarkedet.
<P>
Jeg minder om et andet tema, som måske ved første øjekast ikke forekommer helt indlysende på dette sted, nemlig busdirektivet, altså den berømte Murphy-betænkning. Også der har vi givet princippet om gensidig anerkendelse førsteprioritet og håber, at Kommissionen og Rådet vil lade dette forslag komme med i de yderligere lovgivningsmæssige overvejelser.

<SPEAKER ID=278 NAME="Monti">
Hr. formand, ærede parlamentsmedlemmer, først vil jeg gerne takke fru Larive for hendes indholdsrige og detaljerede forslag til beslutning om Kommissionens meddelelse samt for den interesse, hun har vist for vores politik for kommerciel kommunikation i det indre marked. Takket være Deres indsats, fru Larive, har Europa-Parlamentet støttet Kommissionens forslag i grønbogen om kommerciel kommunikation og således gjort det muligt for Kommissionen at iværksætte denne politik ved hjælp af den meddelelse, vi drøfter i aften.
<P>
Jeg glæder mig over, at ordføreren er positivt indstillet over for vores politik på dette felt, og jeg er glad for at modtage hendes konstruktive kritik med hensyn til de yderligere forbedringer, som det er muligt at foretage. Foruden forslagene om den pågældende politik fremsættes der i fru Larives betænkning også forskellige forslag om muligheden for generelt at forbedre de overtrædelsesprocedurer, der omtales i artikel 169. Da jeg er kompetent på begge områder, vil jeg gerne give et kort indledende svar, hvad angår de vigtigste forslag, der stilles.
<P>
Lad os begynde med vores interne politik for kommerciel kommunikation. Forslagene drejer sig om nødvendigheden af at styrke metodologien for proportionalitetsvurderingen. Man skal dels sikre, at ingen af proportionalitetskriterierne bliver brugt som en måde til at bevare de protektionistiske hindringer på, og dels gøre denne metodologi for proportionalitetsvurdering obligatorisk for enhver overtrædelsesprocedure på dette område.
<P>
Jeg må sige, at jeg er enig i begge forslag, og jeg vil forsøge at sikre, at dette instrument bliver anvendt på en effektiv måde. Med hensyn til forslagene om en større gennemsigtighed i ekspertgruppens arbejde er vi allerede ved at sørge for en offentliggørelse af denne gruppes udtalelser og af dagsordenen fra møderne. Jeg er glad for at kunne fortælle fru Larive, at gruppens første udtalelse, der drejer sig om fastsættelsen af rabatregler i medlemsstaterne, burde blive godkendt og offentliggjort i februar. Man har desuden offentliggjort navnene på de nationale repræsentanter, og flere medlemsstater har oprettet arbejdsgrupper sammen med de berørte nationale organisationer for at informere dem om de drøftelser, der har fundet sted i gruppen.
<P>
Jeg håber, at alle medlemsstaterne med tiden vil gå frem på denne måde, så de berørte organisationer får den fulde information og kan bidrage til debatten. Medlemmerne af ekspertgruppen mener også, at det vil være nyttigt for de berørte organisationer, at de er i stand til at forelægge deres bemærkninger for gruppen, men at en fast tilstedeværelse af disse risikerer at gå ud over de åbenhjertige og konstruktive diskussioner, der gør det muligt for denne gruppe at overholde den frist på seks måneder, som er fastsat for gruppens udtalelser.
<P>
Da vi forventer gennemsnitligt to udtalelser om året, håber vi at være i stand til at fremlægge dem regelmæssigt for Parlamentet sammen med de svar i form af initiativer, som Kommissionen sætter sig for at give på disse udtalelser. Jeg mener således, at vi vil være i stand til, fru Larive, at følge op på størstedelen af de specifikke forslag, som De fremsætter med hensyn til vores politik for kommerciel kommunikation.
<P>
Hvad angår de innoverende forslag i beslutningen - forslag, som generelt vedrører de overtrædelsesprocedurer, der er omtalt i artikel 169 - er jeg særligt taknemmelig for disse forslag og for disse bidrag, da jeg gerne vil understrege den betydning, jeg tillægger spørgsmålet om overtrædelsesprocedurerne. Vi har nemlig forsøgt - selvom jeg ikke ved, om det er sket i den grad, som hr. Mather forventede, i betragtning af hans høflige udtryk - at sammenfatte, systematisere og skabe en større hurtighed, også med henblik på at gøre den praksis, der følges i forbindelse med overtrædelsesproceduren, mere gennemsigtig.
<P>
Jeg er enig med ordføreren i, at dette aspekt er af grundlæggende vigtighed, eftersom anmeldelserne af overtrædelser giver os mulighed for at identificere de områder, hvor der stadig er problemer med hensyn til det indre marked. Jeg vil gerne indrømme, at kendskabet til overtrædelsesprocedurernes langsomhed og komplekse karakter, og således til deres omkostninger, undertiden afholder markedsdeltagerne fra at indgive anmeldelse. Det medfører, at overtrædelsesprocedurerne ikke til fulde spiller deres vigtige rolle med at gøre opmærksom på hindringer, og det bliver som følge heraf vanskeligere at nå Deres og vores målsætning om et indre marked, der fungerer uden hindringer.
<P>
Mere specifikt vil jeg med hensyn til afgørelsernes hyppighed og frister gerne sige, at jeg har gjort, hvad der stod i min magt for at benytte mig af enhver mulighed for at overholde fristerne, sådan som ordføreren foreslår.
<P>
De to forslag om et offentligt register over anmeldelserne og om de klagendes mulighed for at få adgang til Kommissionens analyse, før der træffes en afgørelse, fortjener dog en mere indgående undersøgelse. I dette register vil man kun kunne opføre de sager, hvor de, der klager, har accepteret at give afkald på den fortrolighed, der er forbundet med proceduren.
<P>
Hvad det andet forslag angår, vil vi ved at bede dem, der klager, om deres mening om vores analyse, før kommissærerne træffer en afgørelse, uundgåeligt få yderligere forsinkelser. Jeg er dog enig i, at der er nogle positive - meget positive - aspekter i at informere den, der klager, om årsagen til, at vedkommendes anmeldelse f.eks. er blevet henlagt.
<P>
Jeg håber, at mit indlæg har beroliget Dem, i det mindste i en vis grad, med hensyn til Kommissionens intentioner om at tillægge denne beslutning stor vigtighed, og jeg vil gerne afslutte mit indlæg med en meget kort bemærkning om gennemsigtighed. Jeg går stærkt ind for gennemsigtighed, og som De ved, er der i forbindelse med overholdelsen af fællesskabsretten i det indre marked et vigtigt gennemsigtighedsinstrument, der viser sig at være nyttigt, nemlig den såkaldte scoreboard , som lægger pres på medlemsstaterne for at få dem til i højere grad at efterkomme bestemmelserne for det indre marked. Med hensyn til gennemsigtigheden i overtrædelsesprocedurerne vil jeg navnlig tillade mig at minde Dem om, at vi i 1996 traf en beslutning - som vi overholder - om systematisk at informere pressen om enhver afgørelse vedrørende en begrundet udtalelse eller en sags henvisning til Domstolen. Jeg må sige, at dette er meget nyttigt til at øge det gruppepres - peer pressure - som får medlemsstaterne til hurtigere og i højere grad at afskaffe de overtrædelser, der ligger til grund for procedurerne.

<SPEAKER ID=279 NAME="Formanden">
Mange tak, hr. Monti.
<P>
Fru Larive vil gerne i sin egenskab af ordfører have ordet. Jeg giver Dem ét minut, fru Larive.

<SPEAKER ID=280 NAME="Larive">
Hr. kommissær Monti, jeg takker for svaret. På nogle punkter har De givet beroligende svar. På andre punkter skuffende, især om sammensætningen af ekspertudvalget. Jeg har to spørgsmål, som De endnu ikke har svaret på. Er De villig til at give klageren ankemuligheder, hvis afgørelsen er negativ? Er De villig til at anvende de nævnte frister i beslutningen med hensyn til krænkelseproceduren?

<SPEAKER ID=281 NAME="Monti">
Fru Larive, som jeg sagde generelt og også specielt i forbindelse med Deres to sidste bemærkninger, forbeholder jeg mig retten til at foretage en mere omhyggelig vurdering. Hvad det første aspekt angår, nemlig klagerne, tror jeg, at det vil være nødvendigt at ændre traktaten i den henseende. Jeg vil gerne gøre opmærksom på, at både jeg og Kommissionen ved den regeringskonference, der førte til Amsterdam-traktaten, støttede nogle medlemsstaters forslag om at øge beføjelserne for at kunne gøre procedurerne på dette område mindre tunge.
<P>
Med hensyn til overholdelsen af fristerne har jeg vist allerede sagt, at hele vores indsats er rettet mod et forsøg på at overholde disse frister, og det vil jeg gerne understrege en gang til. Som De vil have bemærket, skyldes min tøven med straks at være positivt indstillet over for visse forslag, som De har fremsat, netop at de forekommer os at være gode i sig selv, men de risikerer at medføre en vis forsinkelse af den pågældende procedure.

<SPEAKER ID=282 NAME="Formanden">
Mange tak, hr. Monti.
<P>
Forhandlingen er afsluttet.
<P>
Afstemningen finder sted i morgen kl. 11.00.

<CHAPTER ID=12>
Europæiske posttjenester
<SPEAKER ID=283 NAME="Formanden">
Næste punkt på dagsordenen er forhandling under ét af følgende beslutningsforslag:
<P>
B4-0718/98 fra UPE-gruppen til Kommissionen om de europæiske posttjenester; -B4-0006/99 fra GUE/NGL-gruppen til Kommissionen om posttjenester; -B4-0007/99 fra ARE-gruppen til Kommissionen om liberaliseringen af de europæiske posttjenester.Jeg giver ordet til fru Moreau i tre minutter.

<SPEAKER ID=284 LANGUAGE="FR" NAME="Moreau">
Hr. formand, med 1.500.000 medarbejdere og 100.000 posthuse, der skal imødekomme befolkningens behov, spiller posttjenesterne i dag en meget vigtig rolle i forbindelse med faktorerne beskæftigelse og social samhørighed. Europa-Parlamentet har efter otte års arbejde, der har været åbent for de sociale aktører, i stor grad medvirket til at bremse den liberaliseringsproces, som Europa-Kommissionen efterlyste i sine indledende forslag. Hvordan kan man under disse omstændigheder undgå at være stærkt bekymret over Kommissionens intentioner om at intensivere liberaliseringen af posttjenesterne - og dette endda uden at afvente, at direktivet 97/67 omdannes til national ret? Et så omfattende arbejde kræver beherskelse af de valg, den fremtidige udvikling medfører, og hensyntagen til helt nøjagtige oplysninger. Derfor anmoder vores gruppe Europa-Parlamentet om at afvise alle nye liberaliseringstiltag og kræver, at alle revisioner af det i direktivet anførte retsgrundlag først gennemføres, når alle de konsekvenser, der er forbundet med revisionens gennemførelse, er blevet analyseret.
<P>
Er det egentlig ikke på tide, at Kommissionen - på dette såvel som på andre områder - lukker øjnene op og fralægger sig denne strengt dogmatiske holdning med principper, der hviler på en enkelt grundsætning, nemlig jo flere liberaliseringer jo bedre? Over for sådanne dogmer er der nogle kvinder og mænd, der ønsker en kvalitetstjeneste, og andre, der arbejder på at sikre den. Hvordan kan man undgå at bemærke, at der går visse fælles tendenser igen i de allerede gennemførte liberaliseringer? F.eks. især i transportsektoren med nedlæggelse af tusindvis af arbejdspladser og pres på lønningerne og de ansattes arbejdsvilkår. Alle anerkender nødvendigheden af at have alle vigtige oplysninger til rådighed, inden der tages nye beslutninger.
<P>
Det er derfor tvingende nødvendigt, at der gennemføres seriøse og grundige undersøgelser af de konsekvenser, der er forbundet med liberaliseringerne, især hvad angår beskæftigelse, egnsplanlægning, finansiel og økonomisk ligevægt mellem de erhvervsdrivende samt kvaliteten af den ydede service. I denne anledning er Kommissionens seneste undersøgelser genstand for en skarp kritik fra det europæiske paritetiske udvalg for posttjenester. For at sikre den nødvendige gennemsigtighed og troværdigheden af undersøgelsernes konklusioner skal disse gennemføres i et samarbejde med alle de aktører, erhvervsdrivende, fagforeninger og forbrugerorganisationer, der benytter sig af posttjenesterne i de forskellige medlemsstater. Når man ser den kommercielle og finansielle offensiv, de private multinationale selskaber har indledt på postområdet, kunne man forledes til at tro, at deres opgaver som offentlig tjeneste ikke er dem, der prioriteres allerhøjst.
<P>
Idet vi konfronteres med denne situation, vil vi gerne understrege nødvendigheden af at sikre alle lige ret til posttjenesterne under retfærdige og identiske forhold, hvor man end befinder sig, og således også nødvendigheden af at medvirke til en udvikling af samarbejde og gensidig forståelse, ikke til krig mellem de nationale og europæiske erhvervsdrivende. Ved igen at understrege betydningen af disse tjenester vil jeg holde fast ved den kendsgerning, at den ydelse, posttjenesterne leverer til forbrugerne, ikke kan reduceres til en simpel vare, der er underlagt markedets lov, da den udgør en del af menneskets grundlæggende rettigheder, nemlig retten til at kommunikere.

<SPEAKER ID=285 LANGUAGE="FR" NAME="Taubira-Delannon">
Hr. formand, de europæiske posttjenester er af stor betydning. En omsætning på FRF 360 milliarder, 108 milliarder forsendelser, et net med mere end 106.000 afdelinger, men især 1.400.000 medarbejdere og mere end 370 millioner potentielle brugere.
<P>
Det er derfor vigtigt at undersøge, om der findes en unik og harmonisk formular, der kan anvendes i forbindelse med skæve situationer. Først og fremmest demografisk skævhed, eftersom areal og befolkningstæthed ikke kan sammenlignes, og eftersom 60 % af befolkningen er samlet i fire lande. Herefter økonomisk skævhed med et bruttonationalprodukt pr. indbygger, der varierer fra under FRF 90.000 til mere end FRF 150.000 og med fire lande, der står for 75 % af den samlede omsætning. Hertil kommer den finansielle skævhed med en grundtarif, der spænder fra FRF 1, 70 til FRF 3, 20. Til slut den juridiske skævhed med forskellige geografiske situationer og produkter.
<P>
Det handler med andre ord om at følge enkelte principper: princippet om retfærdighed og rimelighed i den universelle postbetjening, princippet om økonomisk effektivitet og princippet om samhørighed og beskyttelse af offentlige tjenester. Sagt med andre ord, vi må ikke lade konkurrencen gå forud for alt andet under påskud af, at dette sker for gennemsigtighedens skyld. En sådan fremgangsmåde ville straffe de dårligst stillede brugere samt de brugere, der bor længst væk fra byområderne. Vi skal med andre ord garantere beskæftigelsen og almenvellet.

<SPEAKER ID=287 LANGUAGE="EN" NAME="Simpson">
Hr. formand, beslutningsforslaget om posttjenesterne og de efterfølgende forslag om liberalisering giver Parlamentet mulighed for igen at give udtryk for sin holdning til fremtidens posttjenester i Den Europæiske Union. Det er også godt, at dette punkt tilfældigvis er på dagsordenen selvsamme dag, som Parlamentet debaterer et forslag om et mistillidsvotum til Kommissionen. En væsentlig grund til, at forholdet mellem Parlamentet og Kommissionen er blevet forværret, er uden tvivl den arrogante holdning, som visse kommissærer til tider lægger for dagen.
<P>
Vi mærkede det selv i 1997, og vi kommer nok også til at opleve det igen i 1999. Parlamentet støttede dengang med overvældende flertal min betænkning, som kommissær Bangemann dog afviste med en kommentar om, at han ville arbejde videre med sine planer om liberalisering - planer, som Parlamentet har afvist. Lad mig minde kommissær Bangemann om Parlamentets holdning. I lyset af den nye ærbødighed og respekt for Parlamentet, som tilsyneladende hersker i Kommissionen i denne uge, vil han bemærke og sikre, at Parlamentets holdning medtages i sin helhed, når han langt om længe tager sig sammen til at forelægge Parlamentet - noget sent - det nye direktiv om europæiske posttjenester, der er under udarbejdelse.
<P>
Vi ønsker et eneretsområde, der er stort nok til at sikre en bæredygtig befordringspligt. Det indbefatter bevarelsen af adresserede reklameforsendelser og grænseoverskridende post inden for eneretsområdet. Eneretsområdet er de nationale posttjenesters ansvar.
<P>
Vi ønsker et eneretsområde, der er baseret på en realistisk vægtgrænse, ikke 20 g, heller ikke 50 g som ifølge forlydender er Kommissionens holdning. Vi ønsker at se en detaljeret definition af, hvad en befordringspligtig virksomhed er, og vi ønsker at kende de sociale konsekvenser, en liberalisering får på beskæftigelsen og på kvaliteten af de tjenester, som ydes til borgerne i Den Europæiske Union. Jeg vil gerne minde kommissæren om de tusindvis af jobs, der er på spil, og jeg vil også minde ham om, at Parlamentet nærer store tvivl - som fru Moreau nævnte - om rigtigheden af de tidligere såkaldte undersøgelser på dette og andre områder. Vi tror oprigtigt talt, at der er blevet manipuleret med disse undersøgelser. Florus, du kommer til orde om et øjeblik, så hold op med at jamre og brokke dig på de bageste rækker.
<P>
Vi afventer stadig Kommissionens forslag i tråd med direktiv 97/67/EF, hvilket betyder, at artiklerne om liberalisering i det tidligere direktiv ikke længere finder anvendelse. Gad vide, hvornår den dag oprinder, hvor Kommissionen indser, at man ikke kan lave en retfærdig sammenligning mellem telekommunikation og posttjenesten. Som vi så tit har sagt, handler telekommunikation om maskiner, posttjenesten om mennesker. Men vi har stadig store problemer med at få kommissæren til at forstå dette.
<P>
Parlamentet ved, at jeg er en fornuftig mand. Men her i aften siger jeg til kommissæren og til hele Kommissionen, og det uanset om Kommissionen har en dag eller et år tilbage, at hvis De fremsætter et direktiv om de europæiske posttjenester i Parlamentet, som angriber princippet om en offentlig ansvarlig befordringspligtig virksomhed med et højt kvalitetsniveau for alle, hvis De kommer til Parlamentet efter at have afvist eller ignoreret - som De har gjort det tidligere - Parlamentets udtrykte holdning, en holdning, der støttes af Rådet, og hvis De fortsat vil gennemtvinge en dogmatisk og fuldstændig liberaliseret tilgang på bekostning af posttjenesterne, må De forberede jer på kamp til stregen. Vær beredt, kommissær, Parlamentets standpunkt har ikke ændret sig. Med undtagelse af de skøre hollandske liberale medlemmer har Parlamentet stadig samme syn på sagen. De er nødt til at lytte til det, vi siger til Dem. De er nødt til at lytte til, hvad befolkningen i Den Europæiske Union ønsker og stoppe dette vanvid med at forsøge at liberalisere posttjenesterne på et rent dogmatisk grundlag.

<SPEAKER ID=288 NAME="Formanden">
Mange tak, hr. Simpson.
<P>
Jeg har modtaget syv beslutningsforslag i overensstemmelse med forretningsordenens artikel 40, stk. 5, som afslutning på denne forhandling.
<P>
Jeg giver ordet til hr. Ferber for Det Europæiske Folkepartis Gruppe.

<SPEAKER ID=289 LANGUAGE="DE" NAME="Ferber">
Hr. formand, hr. kommissær, kære kolleger. Kære Brian Simpson, jeg vil blot gøre opmærskom på, at du har talt på vegne af Den Socialdemokratiske Gruppe, ikke på Parlamentets vegne.
<P>
I denne sene time må vi endnu en gang konstatere, at Kommissionen ved posttjenesterne formodentlig på ny har problemer med at fremlægge direktiver i tide. Det er jo ikke første gang, vi må spørge Kommissionen, hvor langt den er med arbejdet. De var forpligtet til at fremlægge et nyt direktivforslag inden udgangen af 1998. Denne frist har De overskredet. Hr. kommissær, jeg har på dette sted flere gange gjort opmærksom på, at en gnidningsløs lovgivningsproces kun kan fungere, hvis De overholder denne frist. De har forspildt chancen for omsider at fremlægge forslag til en posttjeneste, som klart forbedrer kvaliteten i Europa, som ved hjælp af konkurrence sænker omkostningerne, og som dermed med succes kan klare sig over for alternativer som fax eller e-mail.
<P>
Hvis De ikke har gjort dette, fordi De er bange for det venstreorienterede flertal i Rådet, har jeg kun lidt forståelse for dette. Hvis De ikke har gjort det, fordi gennemførelsen af direktivet er mangelfuld i medlemsstaterne, opfylder De ikke Deres forpligtelse som traktaternes vogter, og i den forbindelse skal jeg blot sige, at det jo er meget interessant, hvilke lande de tre spørgere kommer fra. Dér er der tilsyneladende særlige problemer med at gennemføre det direktiv, der allerede er vedtaget.
<P>
Jeg kan kun opfordre Dem, hr. Bangemann, til hurtigst muligt at komme til Parlamentet med et engageret direktivforslag, så vi også snarest muligt kan nå frem til en fornuftig udvikling af posttjenesterne, således om det er drøftet og besluttet i det gamle direktiv.

<SPEAKER ID=290 LANGUAGE="NL" NAME="Wijsenbeek">
Hr. formand, som vi allerede har hørt i debatten i aften, kender alle vores standpunkt. Og det kan så af nogle kaldes for lunatic fringe . Vi gør i hvert fald noget for forbrugeren, for han har krav på bedre tjenesteydelser. Posttjenesten må ikke være en social forsorg og må af staten ikke bruges til at komme af med tjenester, som hører hjemme andetsteds. Det er det samme som at spænde hesten efter vognen. Vi ved alle, at i det øjeblik posttjenesterne fastholdes som monopoler, overhales de, som det med rette blev sagt, af faxer, e-mails og andre moderne kommunikationsmidler.
<P>
Det viser sig i øvrigt i praksis, f.eks. i Sverige og Nederlandene - og Sverige er bestemt ikke et lille land, som er tæt befolket sådan som Nederlandene, det er et stort land med store afstande - at en privatiseret tjeneste eller i hvert fald en tjeneste, hvor konkurrence er mulig, kan være lige så god som de dårligt fungerende monopoler, som samtidig er sociale tjenesteydelser. Det betyder, at vi anmoder Kommissionen om så hurtigt som muligt ikke blot at gennemføre det tåbelige og indhentede, gamle direktiv, men med det samme at indgive nye liberaliserende forslag. Det har Kommissionen nemlig forpligtet sig til. At Reims II ikke blev til noget, den manglende overholdelse, fordi der i mellemtiden arbejder alskens integrators , viser blot, at vi skal komme med nye moderne tjensteydende forslag. Jeg håber, at det ikke på ny tager Kommissionen 10 år, og at det ikke ligesom sidste gang er en elefant, der føder en mus. Enhver sammenligning med de tilstedeværende personer er naturligvis utilsigtet.

<SPEAKER ID=291 LANGUAGE="SV" NAME="Schörling">
Hr. formand, hr. kommissær og kolleger, jeg spekulerer på, om vi fik en kommentar fra kommissær Bangemann om hans nye arbejdsopgaver, da han sagde, at man måske burde starte en fagforening for kommissærer. Det var interessant at høre.
<P>
Jeg må sige, at jeg er lidt overrasket over, hvordan Kommissionen agerer her. Jeg har ikke noget imod privatiseringer i almindelighed, og det har min gruppe heller ikke. Men hvad er grunden til, at Kommissionen nu ønsker at fremskynde sagen? Parlamentet har jo tværtimod ønsket, at Kommissionen skal undersøge de økonomiske og sociale konsekvenser samt situationen i postsektoren land for land og postvæsen for postvæsen. Det er ikke sket.
<P>
Vi har også sagt, at evalueringerne af liberaliseringen af posttjenester ikke kun skal baseres på Kommissionens gennemførelsesundersøgelser, men at man også må tage hensyn til Europa-Parlamentets samråd, faglige organisationer inden for postvæsenet, brugergrupper osv. Hvis man gjorde det, ville kommissær Bangemann ikke sige, at vores uro var ubegrundet.
<P>
En kollega nævnte, at vi i Sverige allerede har gennemført en vis liberalisering af postvæsenet. Undersøgelser viser, at der har været tale om forringelser for periferien, at man »piller rosinen ud af kagen«, og at servicen er blevet forsømt i de mindre landsbyer. Der skal nemlig være en sektor, der er tilstrækkelig stor til at kunne sikre disse samfundsomfattede tjenester.
<P>
Jeg finder det upassende at fremlægge nye lovgivningsforslag, så længe man ikke kender de overordnede konsekvenser og har dannet sig et generelt overblik. Tag det derfor bare helt roligt.

<SPEAKER ID=292 LANGUAGE="DE" NAME="Schmidbauer">
Hr. formand, hr. kommissær, kære kolleger. Det er jo bestemt ikke første gang, og hr. Bangemann har netop også sagt det, at vi sidder sammen her i Parlamentet i midnatstimen og debatterer de europæiske posttjenester. Det bliver sandsynligvis heller ikke sidste gang, forhåbentligt på et andet tidspunkt, for vi i Parlamentet kan åbenbart ikke tit nok fremhæve vores holdning til liberaliseringen af posttjenesterne. Ingen her i Parlamentet vil bestride, at vi har brug for et velfungerende indre marked for posttjenester, og at vi derfor også i løbet af en passende tidsramme skal videreudvikle det eksisterende direktiv om liberalisering af postmarkederne. Men når det drejer sig om hvornår og hvor meget liberalisering, afviger vores og Kommissionens meninger nu som før fra hinanden. Det viste sig i det mindste i sin tid ved flertalsbeslutningen om det eksisterende direktiv.
<P>
Lad os endnu en gang se nøje på tidsplanen for den nye udgave af direktivet. Det blev vedtaget i 1997, det skulle være gennemført i medlemsstaterne inden udgangen af 1998, men i mange tilfælde er det ikke sket endnu. Desuden står der i direktivet, at Kommissionen i slutningen af 1998 skal fremlægge nye forslag til yderligere liberalisering. Men hvordan skal en revision af direktivet være mulig, når man overhovedet ikke kan vurdere endnu, hvilke virkninger det eksisterende direktiv i det hele taget har.
<P>
Jeg ved godt, at Parlamentet i slutningen af 1997 vedtog denne tidsplan. Men til hvilket formål skal man ændre et direktiv, når det ikke engang er gennemført i alle medlemsstater endnu? Kommissionen burde først lægge en rapport på bordet, hvori der klart gøres status over gennemførelsen, og hvori frem for alt de enkelte medlemsstaters gennemførelsesforanstaltninger sammenlignes med hinanden. Så ville den konstatere, at der her til dels er betydelige forskelle, og derefter kan man handle.
<P>
Når direktivet så ændres, skal to ting være garanteret, nemlig en effektiv universel posttjeneste med et sikkert finansieringsgrundlag og bevarelse af socialt sikrede arbejdspladser i postsektoren. Sammenligningen med telekommunikation er her ganske bestemt ikke reel, hr. Bangemann, for dér fungerer det meste via teknik - hr. Simpson har jo allerede nævnt det - mens der ved det gule postvæsen, altså ved posttjenesterne, jo er langt mere, der fungerer via personale og via mennesker.
<P>
Vi har behov for en universel posttjeneste, fordi kun den kan sikre, at virkelig alle Europas borgere - også i randområderne - har adgang til posttjenesterne. Kun det giver mulighed for kommunikation. Ved posttjenesterne drejer det sig ikke kun om den kommercielle tjenesteydelse, det drejer sig om den sociale opgave at skaffe alle Europas borgere et kommunikationsmiddel, som er til at betale og er let at håndtere. Derfor er det netop ikke tilstrækkeligt at forsyne de græske øer og afsides liggende landsbyer i de bayerske skove med f.eks. I-terminaler, nej, også disse regioner behøver postkasser, der tømmes hver dag.
<P>
En sådan universel posttjeneste skal have et solidt finansieringsgrundlag. Men det får man ikke, hvis man opløser det reserverede område og lader kommercialiserede udbydere plukke rosinerne ud af tjenesteydelseskagen. Vi har tværtimod brug for postvirksomheder, som tilbyder forskellige tjenester, også dem, der ikke er rentable, og som på denne måde kan finansiere den universelle posttjeneste med reserverede områder. Desuden skal vi tænke på, at der i hele Europa er beskæftiget 1, 5 millioner mennesker ved postvirksomheder. Også over for disse ansatte har vi et socialt ansvar. Vi ved, at den hidtidige liberalisering var smertelig for de ansatte i postselskaberne. Den fulgtes af afskedigelser og til dels konverteringer til ansættelsesforhold uden social sikring.
<P>
Parlamentet - og jeg tror, at grupperne her er enige - vil ikke se på, at arbejdspladser hos postudbyderne mere og mere bliver til sekundære arbejdspladser. Hurtige profitter for udbyderne på bekostning af arbejdstagerne og på bekostning af posttjenesternes kvalitet vil vi ikke acceptere. Vi ønsker garanti for en omfattende og kvalitativt højtstående universel posttjeneste med sikrede ansættelseforhold.

<SPEAKER ID=293 LANGUAGE="SV" NAME="Stenmarck">
Hr. formand, de gamle monopoler lever ikke op til de krav om en velfungerende service, som alle kunder har ret til at stille. På det ene område efter det andet fremsættes der derfor krav om en liberalisering. Desværre er posttjenesterne en meget stor undtagelse.
<P>
Der findes en del lande i EU, der længe har krævet fri konkurrence også for posttjenesterne. De kan fremvise positive erfaringer hermed. For Sveriges vedkommende er det en udvikling, der gradvist er opnået betydelig politisk enighed om. Det er vigtigt, at denne udvikling får lov at fortsætte, og at vi fremmer den.
<P>
Lad mig derfor med udgangspunkt heri stille et spørgsmål til kommissær Bangemann, der jo skal afslutte denne debat. Hvilke foranstaltninger ønsker Kommissionen at træffe for at stimulere en yderligere liberalisering inden for posttjenester?

<SPEAKER ID=294 NAME="Formanden">
Mange tak, hr. Stenmarck.
<P>
Mine damer og herrer, med hr. Stenmarcks indlæg er der ikke flere medlemmer af Parlamentet, der har mulighed for at få ordet.
<P>
Hr. Bangemann har bedt mig om ordet for et kort indlæg. Jeg giver ham ordet.

<SPEAKER ID=295 NAME="Bangemann">
Hr. formand, jeg vil blot forsøge at besvare spørgsmålene. Spørgsmålet fra hr. Stenmarck har jo allerede vist, hvad denne debat nødvendigvis må lide under. Vi har endnu ikke nogen holdning i Kommissionen, hr. Ferber, det skyldes ikke, at jeg er bange for de venstreorienterede eller for nogen som helst. Jeg er ikke engang, som visse CSU-medlemmer, der blev opstillet, bange for hr. Stoiber. For jeg skal jo ikke opstilles på CSU-listen. Derfor behøver jeg heller ikke at holde brandtaler for at blive opstillet. Jeg er ikke bange for nogen, ikke engang for Dem, hr. Ferber.
<P>
Hr. Simpson har en efter min mening meget enkel forestilling om forholdet mellem Parlament, Kommission og Råd. Når hr. Simpson mener, at Kommissionen altid skal foreslå det, som Parlamentet selv forestiller sig, er det for det første en tidsmæssig omvending af forløbet. Først foreslår Kommissionen, så fremsætter Parlamentet og Rådet deres holdninger, og Kommissionen accepterer naturligvis denne demokratiske koordinering. Men vores egen ret til at stille forslag, hr. Simpson, ville blive vendt fuldstændigt på hovedet, hvis jeg eller en eller anden kollega i Kommissionen altid skulle foreslå det, som Parlamentet forestiller sig, især da De jo her har hørt, at Parlamentet i hvert fald på nuværende tidspunkt endnu ikke har lagt sine forestillinger fast. Hvordan skulle De også kunne det? Der er jo intet forslag fra Kommissionen. Derefter vil vi så afvente, hvad Parlamentet siger til vores forslag.
<P>
Jeg vil gerne endnu en gang understrege, at min personlige hensigt - mere kan jeg ikke sige her og nu - er at sikre den universelle posttjeneste således, at De ikke behøver at gøre Dem bekymringer om dette, såfremt mine kolleger i Kommissionen følger mig. Men jeg kan ikke fremsætte et forslag, som enten helt udelukker denne liberaliseringsproces for postvæsenet, eller forsinker den således, at postvæsenet til sidst løbes over ende af de andre udviklinger. Det har jeg allerede ofte sagt i tidligere debatter. Derfor er det, jeg foreslår, ikke rettet mod f.eks. de ansatte i postvæsenet. Inden for de forskellige postselskaber vil der nemlig - og det ser man allerede i dag - udvikle sig en konkurrence mellem dem, der lever under liberaliserede nationale forhold, som f.eks. det tyske Post-AG, og de andre, som ikke gør det. De, som agerer i de liberaliserede omgivelser, har nu engang de naturlige fordele af deres konkurrenceevne på markedet. De vil også retligt være bedre stillet. De kan erhverve andre virksomheder, slutte sig sammen med andre virksomheder, mens monopolerne ikke kan gøre dette. Den, der ikke forstår dette, gør virkelig ikke de ansatte i postvæsenet og forbrugerne, som hr. Wijsenbeek jo også har henvist til, en tjeneste.
<P>
Derfor drejer det sig her ikke om ideologi. Godt, jeg er liberal. Jeg har været det hele mit liv. Undertiden tvivler man på, om de liberale kolleger er lige så fornuftige som én selv. I hvert fald har jeg aldrig opgivet min liberale overbevisning. Ikke fordi jeg gør det ud fra ideologi, for efter min mening er ideologiske standpunkter overhovedet ikke liberale, men fordi jeg forsøger at opfylde min opgave. Når De, hr. Simpson, ikke er tilfreds med dette, har De enhver mulighed for at smide mig og mine kolleger ud. Vi accepterer det jo, det er et normalt demokratisk rollespil. De kan gøre det i morgen. De har muligheden for at beslutte det. Hvis De gør det, bliver jeg ikke fornærmet. Parlamentet har denne opgave, det er fuldkomment normalt. Og hvis De ikke gør det, fordi De mener, at Kommissionen trods alt alligevel har gjort et ganske godt stykke arbejde, vil jeg gerne på forhånd sige tak.

<SPEAKER ID=296 NAME="Formanden">
Mange tak, hr. Bangemann.
<P>
Forhandlingen under ét er afsluttet.
<P>
Afstemningen finder sted i morgen kl. 11.00.
<P>
Mødet hævet kl. 23.50

