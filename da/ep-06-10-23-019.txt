<CHAPTER ID="019">
Iværksættelsesforanstaltninger for direktiverne "Gennemsigtighed" og "Prospectus" (forhandling) 
<SPEAKER ID="146" NAME="Formanden">
Næste punkt på dagsordenen er redegørelse fra Kommissionen om gennemførelsesforanstaltninger til gennemsigtighedsdirektivet og prospektdirektivet.
<SPEAKER ID="147" NAME="Charlie McCreevy">
medlem af Kommissionen. - (EN) Hr. formand! Jeg vil gerne tale om to af Kommissionens forslag, som Parlamentet skal stemme om i morgen. De vedrører udskydelsen af afgørelsen om de regnskabsstandarder, der anvendes af tredjelandsudstedere, og deres ækvivalens - den endelige afgørelse forventes i juli 2008 - og de generelle gennemførelsesforanstaltninger til gennemsigtighedsdirektivet.
<P>
Jeg ønsker indledningsvis at takke ordførerne for deres effektive og nyttige indsats på dette vigtige og følsomme område. De har sammen med Økonomi- og Valutaudvalget samarbejdet meget konstruktivt med Kommissionen og alle de berørte parter. Parlamentets omhyggelige arbejde har vitterlig forbedret retsakterne. Jeg vil også gerne takke Det Europæiske Værdipapirtilsynsudvalg for udvalgets fremragende indsats. Udkastet til foranstaltninger er nu en afbalanceret og effektiv løsning.
<P>
Med hensyn til ækvivalens vil en udskydelse af afgørelsen om ækvivalens ikke blot sikre, at der fortsat er adgang til EU-markederne, mens konvergensarbejdet står på, men den vil også give os mulighed for at samarbejde aktivt med myndighederne i USA og andre tredjelande om fjernelse af afstemningskravene til EU-udstedere af værdipapirer uden for EU. Dette er og vil også fortsat være vores hovedprioritet.
<P>
Disse yderligere to år vil give os mulighed for at tilpasse afgørelsen om ækvivalens til det amerikanske børstilsyns tidsplan i sin køreplan for fjernelse af kravet om afstemning mellem IFRS-standarder og US GAAP. De amerikanske myndigheder arbejder hen imod en anerkendelse af ækvivalens mellem IFRS-standarder og US GAAP. Som følge af timingen af afgørelserne om ækvivalens får vi mulighed for at arbejde parallelt hen imod opfyldelsen af de målsætninger, som parterne er blevet enige om.
<P>
Det er i denne forbindelse vigtigt at understrege, at intet er afgjort på forhånd. Vi træffer en afgørelse om ækvivalens i midten af 2008 på baggrund af de fremskridt, der er sket på konvergensområdet, og det er helt sikkert ikke på forhånd givet, at nogle bestemte GAAP-principper "består prøven". Vi har altid lagt vægt på at lade alle muligheder stå åbne. Jeg ved, at dette også er Parlamentets holdning. Inden den 1. januar 2008 vil der foreligge en afgørelse om en definition af begrebet ækvivalens og om ækvivalensproceduren. Denne afgørelse vil blive truffet i henhold til komitologiproceduren med Parlamentets fulde inddragelse.
<P>
Spørgsmålet om fritagelse for professionelle udstedere af værdipapirer for pligten til at redegøre udførligt for forskelle mellem regnskabsstandarder i tredjelande og IFRS vækker fortsat bekymring. Vi ved, at Parlamentet er i tvivl om dette ændringsforslag. Formålet er dybest set at fjerne uklarheden i den gældende prospektforordning. Vi beklager, at vi først blev gjort opmærksom på denne uklarhed for et par uger siden, men vi er overbevist om, at dette ændringsforslag er en forudsætning for retssikkerheden.
<P>
Med hensyn til gennemsigtighedsforanstaltningerne er gennemsigtighedsdirektivet for det andet et stort skridt hen imod integrerede, europæiske finansielle markeder, som investorer og offentligheden kan have tillid til. For at opnå dette er det vigtigt at færdiggøre gennemsigtighedskravene og vedtage Kommissionens gennemførelsesforanstaltninger, der drøftes her i dag.
<P>
Det glæder mig, at Parlamentet har stillet en række ændringsforslag til forbedring af Kommissionens tekst. Kommissionen er parat til at acceptere indholdet i de fleste ændringsforslag, medmindre det ikke er muligt af tekniske årsager. Parlamentet var især uenig i bestemmelserne om prisstillernes anmeldelsespligt forud for anvendelse af direktivets undtagelsesbestemmelser. Kommissionen foretrækker en løsning, der begrænser prisstillernes administrative byrde og dermed omkostninger. Dette er baggrunden for, at Kommissionen har den holdning, at prisstillerne kun har anmeldelsespligt over for deres egen kompetente myndighed og ikke over for potentielt set 25 myndigheder. Jeg mener, at denne løsning er i fuld overensstemmelse med de forenklingsmål, som Kommissionen støtter.
<SPEAKER ID="148" NAME="John Purvis">
for PPE-DE-Gruppen. - (EN) Hr. formand! I denne globaliseringstid begræder vi ofte Europas træghed med hensyn til fastsættelse af globale standarder. IFRS-standarderne (International Financial Reporting Standards) er primært et europæisk projekt, der omfatter et principbaseret regnskabssystem. Denne europæiske regnskabsstandard vil vinde langt større udbredelse. Vi bør give tredjelande tid til at tilpasse lovgivningen, men en frist pr. 1. januar 2009 er helt sikkert en tilstrækkelig lang tidsfrist.
<P>
Indtil videre har vores europæiske virksomheder været nødsaget til at tilpasse sig almindelige amerikanske regnskabsprincipper, på trods af at vi i Europa har accepteret almindeligt anerkendte regnskabsprincipper i USA (GAAP). Der er ingen grund til, at denne forskelsbehandling fortsætter, nu hvor vi har IFRS-standarderne. Det glæder mig, at de amerikanske myndigheder har til hensigt at overholde tidsfristen for opnåelse af enighed om ækvivalens. De bliver endog tilsyneladende mere og mere overbevist om fordelene ved principbaseret tilgang til regnskabsaflæggelse.
<P>
Det er imidlertid ikke let at finde fælles træk mellem et fuldstændig regelbaseret system og et mere fleksibelt principbaseret system. Parterne på begge sider af Atlanten er enige om, at der skal tilstræbes ækvivalens og ikke fuldstændig overensstemmelse. Dette er baggrunden for, at vi opfordrer Kommissionen til at fastholde, at begrebet ækvivalens skal defineres inden fristen i januar 2008, således at den endelige tidsfrist den 1. januar 2009 bliver en fast tidsfrist.
<P>
Selskaber fra tredjelande, der afgiver regnskabsoplysninger i EU pr. denne dato, skal herefter anvende IFRS-standarderne eller et andet regnskabssystem, der anses for ækvivalent, og denne aftale vil være gensidig.
<P>
Europæiske regnskaber udarbejdet i henhold til IFRS-standarder vil blive godkendt uden justeringer i USA og andre lande, der har accepteret disse standarder. Dette vil gøre det nemmere for europæiske virksomheder at reducere omkostningerne og konkurrere om kapital på et globaliseret marked.
<P>
Min gruppe forventer, at Kommissionen tager behørigt hensyn til forslagene i vores fælles beslutning, og at den sikrer, at disse vigtige forhandlinger afsluttes inden 2009 med et godt resultat.
<SPEAKER ID="149" NAME="Peter Skinner">
for PSE-Gruppen. - (EN) Hr. formand! Jeg byder kommissæren velkommen og takker ham for bemærkningerne til betænkningen. Jeg mener, at det tætte samarbejde, der har udviklet sig mellem Parlamentet og dets forskellige politiske grupper og Kommissionen har gjort det nemmere at få styr på dette spørgsmål. Vi er helt klart på vej ind i en farlig fase. Vi har to år til at få styr på dette spørgsmål, til at vurdere graden af ækvivalens og opnå konvergens med lande over hele verden. Det er således helt rigtigt af kommissæren at understrege dette over for både USA og andre tredjelande. USA er imidlertid en vigtig aktør, hvilket vi alle er klar over. Det bliver en hård nød at knække, og vi er helt klart bange for, at de milliarder af dollars og euro, der cirkulerer imellem vores to kapitalmarkeder på transatlantisk niveau, vil blive bragt i fare, hvis vi ikke får styr på dette spørgsmål.
<P>
Jeg er ret sikker på, at vi er på rette kurs, og jeg tror, at Parlamentets forslag har medvirket til at styrke metodologien, og den strategi, der vil blive anvendt i dette særlige slag, er også blevet nøje undersøgt.
<P>
Hvis man ser på de fleste bestemmelser i dette direktiv og ændringsforslagene fra ordførerne og fra andre i dette hus - og jeg glæder mig meget over mine kollegers bidrag - mener jeg ikke, at vi har overbebyrdet virksomhederne. Dette aspekt er og har altid været af afgørende betydning. Man kan ikke konstant tale om "lempeligere regulering" og samtidig overbebyrde erhvervslivet. Vi taler om vigtige grænseoverskridende kapitalmarkeder, og vi har brug for større kohærens og kommunikation mellem forskellige markedsoperatører.
<P>
Vi er også nødt til at sikre, at investorerne beskyttes, og at de får de rigtige oplysninger på behørig vis og i rette tid. Disse spørgsmål er naturligvis nu overladt til medlemsstaterne. Jeg tror, at kommissæren måske er enig med mig i, at vi bør anvende de mest moderne kommunikationsmetoder i forhold til investorerne.
<P>
Jeg har ikke meget tid, så jeg vil ikke gennemgå alle direktivets aspekter. Jeg vil imidlertid gerne tale om én betragtning i det oprindelige direktiv og lytte nøje til kommissæren. Denne betragtning vedrører de frivillige initiativer, der har til formål at gøre det nemmere for udvindingsindustrien at indberette betalinger til regeringer over hele verden. Som kommissæren måske kan erindre - og jeg er sikker på, at hans tjenestegrene kan - var formålet med dette initiativ at bidrage til at bekæmpe korruption. Forslaget var ikke kun rettet mod fjerntliggende regioner som f.eks. Afrika, men også regioner inden for vores egne grænser. Hensigten var, at selskaber på frivillig basis skulle indberette betalinger til regeringer, således at både vi og investorerne fik kendskab til, hvilke summer der helt præcist blev udvekslet mellem regeringer og virksomheder. Forslaget var rettet mod udvindingsindustrien, fordi det var tydeligt, at der inden for dette område røg store summer til udlandet, væk fra de lande, hvor de burde have været anvendt.
<P>
Jeg ønsker afslutningsvis at spørge kommissæren, hvad han og hans tjenestegrene kan gøre for at støtte dette initiativ. Jeg tror, at parlamentsmedlemmerne gerne vil genhøre, hvad Deres forgænger lovede for nogle år siden.
<SPEAKER ID="150" NAME="Wolf Klinz" LANGUAGE="DE">
Hr. formand, mine damer og herrer! Jeg vil gerne sige noget om gennemførelsesbestemmelserne for gennemsigtighedsdirektivet, som Parlamentet, da der jo er tale om såkaldte niveau 2-foranstaltninger, kun har begrænset indflydelse på. Derfor er det så meget desto vigtigere, at Økonomi- og Valutaudvalget enstemmigt har godkendt et forslag til betænkning, på grundlag af hvilket plenarforsamlingen nu vil vedtage sit eget forslag til beslutning.
<P>
På grund af den store enighed er det lykkedes udvalget allerede før afstemningen i morgen at få Kommissionen til at acceptere nogle af sine centrale krav. For det første må market makers ikke blive tvunget til at placere deres finansielle instrumenter, som de ligger inde med med henblik på aktiviteter i forbindelse med market-making, på en særskilt konto, selv om tilsynsmyndigheden kan forlange en særskilt konto, hvis en market maker ikke til enhver tid er i stand til at identificere de pågældende finansielle instrumenter, når han måtte blive bedt om det.
<P>
For at få en fair konkurrence er det for det andet nødvendigt, at der gælder samme betingelser for modervirksomheder til administrationsselskaber og investeringsfirmer fra tredjelande som for dem fra EU.
<P>
Endelig skal der skelnes mellem transaktioner på børsen og transaktioner uden for børsen, for mens ejendomsretten i det første tilfælde overgår ved aftalens indgåelse, og det således ikke kun bliver muligt men også nødvendigt at foretage en umiddelbar anmeldelse, så kan aftalens indgåelse og ejendomsrettens overgang ske uafhængigt af hinanden i forbindelse med transaktioner uden for børsen, og det ville være forkert at kræve anmeldelse, så snart aftalen er indgået. Anmeldelse på dette tidspunkt kunne i modsætning til det andet tilfælde tværtimod have en markedsforvridende effekt.
<P>
Trods Parlamentets succes på forhandlingsfronten er der stadigvæk områder, hvor Kommissionen endnu ikke har gjort det, som Parlamentet ville ønske - og kommissær McCreevy har været inde på dem - f.eks. for det første med hensyn til spørgsmål som hos hvilken myndighed en market maker skal ansøge om en dispensation fra anmeldelsespligten, når han når et vist loft, for det andet hvad et ikkekonsolideret halvårsregnskab, som ikke er udarbejdet efter IFRS, skal indeholde som minimum, og hvordan man for det tredje kan sikre, at revisorerne benytter samme fremgangsmåde, når halvårsregnskaberne skal revideres?
<P>
Jeg appellerer til alle parlamentsmedlemmer om at stemme ja i morgen for at bevare vores chance for, at Kommissionen og medlemsstaterne gennemgår Parlamentets krav nøje vedrørende disse udestående punkter og evt. imødekommer dem.
<SPEAKER ID="151" NAME="Thomas Mann" LANGUAGE="DE">
Hr. formand! Ligesom jeg var det i Økonomi- og Valutaudvalget, er jeg også i dag stedfortræder for hr. Lauk, skyggeordfører for Gruppen for Det Europæiske Folkeparti (Kristelige Demokrater) og De Europæiske Demokrater, som vi alle ønsker god bedring efter hans skulderoperation.
<P>
På hans vegne vil jeg gerne takke ikke blot ordføreren, hr. Skinner fra Den Socialdemokratiske Gruppe, men også skyggeordføreren for Gruppen Alliancen af Liberale og Demokrater for Europa, hr. Klinz - som stammer fra Hessen ligesom jeg selv - for det konstruktive samarbejde. Det kompromis, som de tre fandt frem til, gjorde det muligt for os at vedtage beslutningsforslaget enstemmigt i udvalget.
<P>
Og selv Kommissionen har været effektiv. Kommissær McCreevy har overtaget de væsentlige punkter i sit udkast til gennemførelsesdirektivet og efter drøftelser herom indarbejdet yderligere modifikationer. Med denne løsning er der skabt større gennemskuelighed omkring informationer om værdipapirer, der optages til handel på et reguleret marked.
<P>
For Gruppen for Det Europæiske Folkeparti (Kristelige Demokrater) og De Europæiske Demokrater var tre punkter særligt vigtige. For det første skal kravene til de halvårlige revisioner ikke være for bureaukratiske, og tallene med henblik på sammenligning skal ikke fremlægges umiddelbart efter direktivets ikrafttrædelse. Der er vedtaget en mere hensigtsmæssig overgangsperiode. Hvad stemmeretten angår, var det for det andet vores hensigt, at datterselskaber skulle opføres både som en del af deres moderselskaber og som uafhængige enheder, hvilket også er lykkedes. Med hensyn til meddelelser, som nødvendigvis skal offentliggøres hurtigt, bør det for det tredje ikke fastlægges i detaljer, hvilke medier der skal benyttes. Også her herskede der enighed.
<P>
Disse produktive forandringer har tilskyndet min gruppe til at godkende hr. Skinners betænkning. Både hr. Lauk og jeg ser frem til, at den får bred opbakning i Parlamentet i morgen.
<SPEAKER ID="152" NAME="Harald Ettl" AFFILIATION="PSE">
(DE) Hr. formand, hr. kommissær! Antallet af globalt opererende virksomheder er i stigning, og de har behov for sammenlignelige og globalt anerkendte koncernregnskaber for at få adgang til internationale kapitalmarkeder, hvilket har medført forandringer på internationalt plan inden for regnskabsaflæggelse. Den hastigt stigende globalisering gør det bydende nødvendigt at foretage en grænseoverskridende harmonisering af regnskabsmetoderne. Vedtagelsen af IAS-forordningen var en vigtig milepæl med henblik på at skabe et integreret indre finansmarked og harmonisere regnskabsaflæggelsen i Europa.
<P>
Et udviklet kapitalmarked stiller de nationale økonomier bedre i konkurrencen, og undersøgelser har vist, at medlemsstater med en høj aktiekapitalisering og en stor børsomsætning i forhold til BNI også har større vækst og skaber flere arbejdspladser. I den forbindelse kunne man bestemt ønske, at IFRS- og US-GAAP-regnskabsprincipperne samt tredjelandes regnskabsprincipper bliver tilnærmet hinanden som et væsentligt bidrag til udviklingen af fælles og internationalt anerkendte regnskabsstandarder og dermed til at integrere kapitalmarkederne.
<P>
Målet skal ikke være ganske enkelt at afskaffe eksisterende forskelle i USA's, Canadas og Japans regnskabssystemer. Det primære mål med konvergens må være at skabe regnskabsstandarder af høj kvalitet, for kun de vil være af varig karakter og blive accepteret ubetinget. Det er af central betydning for europæiske virksomheder, at SEC, den amerikanske børstilsynsmyndighed, anerkender årsregnskaber udarbejdet i henhold til IFRS.
<P>
Ensidigheden med hensyn til anerkendelsen af regnskabsstandarder bør høre fortiden til senest i januar 2009. Det er den eneste måde, europæiske virksomheder kan blive mere konkurrencedygtige på.
<SPEAKER ID="153" NAME="Margarita Starkevičiūt" AFFILIATION="ALDE">
(LT) Hr. formand! Det dokument, som vi drøfter, er teknisk set klart og præcist - det handler om regnskabsstandarder. Som vi understregede i vores beslutningsforslag, er der imidlertid tale om et meget vigtigt og kompliceret spørgsmål i økonomisk og politisk henseende, da det dybest set handler om EU's rolle på det globale finansielle marked.
<P>
Principbaserede internationale regnskabsstandarder udgør en integrerende del af den europæiske finansielle model, som udviklingslandene også kommer til at anvende. Kommissionen skal derfor træffe foranstaltninger, der fremmer anvendelsen af sådanne standarder i udviklingslandene, fremme deres kvalitet og fællesskabskarakter og på denne måde profilere det europæiske finansielle marked og tilbyde forskellige løsninger (ikke kun tekniske løsninger).
<P>
Vi må ikke glemme, at USA allerede anvender regnskabsstandarder, der fungerer perfekt. Uanset om vi bryder os om det eller ej, er der således i øjeblikket konkurrence mellem internationale og amerikanske regnskabsstandarder på det europæiske marked, dvs. vi, lovgiverne, konkurrerer.
<P>
Jeg mener, at Parlamentet er rede til denne konkurrence, men det er for dyrt for virksomhederne at anvende mere end en standard, og det skaber forvirring på de nye markeder. De ved ikke, hvilke standarder, de skal gennemføre. Kommissionen bør derfor overveje, hvordan disse standarder kan harmoniseres, eller fremme harmoniseringen af standarderne i de relevante organer.
<P>
Vi må ikke glemme, at der ikke blot er tale om et teknisk spørgsmål, men snarere om udviklingen af det globale finansielle marked. Hvis standarderne skal harmoniseres, er der behov for to ting: Klare retningslinjer for gennemførelse af harmoniseringen og en klar definition af, hvad der egentlig ligger i begrebet harmonisering.
<P>
Nogle af os mener, at uformelle drøftelser er mere effektive, da deltagerne ikke er nødsaget til at give udtryk for deres holdninger på forhånd. Der er forskellige forhandlingsmetoder og -taktikker, men jeg tror ikke, at Europa-Parlamentet vil acceptere beslutninger om harmonisering af regnskabsstandarder, der er i strid med de centrale IFRS-standarder, deres høje kvalitet og omdømme. Europa-Parlamentet skal under ingen omstændigheder træffe beslutninger uden høring af parlamentet og aktørerne på de finansielle markeder.
<SPEAKER ID="154" NAME="Alexander Radwan" AFFILIATION="PPE-DE">
(DE) Hr. formand! Jeg vil gerne benytte lejligheden til at gøre opmærksom på to væsentlige punkter i disse to betænkninger. For det første finder den nye komitologiprocedure, så vidt jeg ved, endnu ikke anvendelse på dette område, men jeg går ud fra, at Kommissionen vil tage hensyn til afstemningen i Parlamentet, fordi proceduren vil finde anvendelse på nye ændringer i fremtiden.
<P>
Det andet punkt vedrører spørgsmålet om, hvordan vi skal håndtere IFRS-standarderne i fremtiden. Det er et aspekt, som vil blive stadig vigtigere i fremtiden. På gruppens vegne kan jeg sige, at vi principielt hilser IFRS-standarder velkommen som en international regel for europæiske virksomheder, men det skal med, at der er knyttet betingelser hertil. Der skal opnås konvergens, men det må også indebære, at den europæiske tankegang og de europæiske prioriteringer skal være fremherskende i kommende diskussioner om emnet. Derfor irriterer det mig, når jeg hører signaler fra Board of Trustees om, at man ser kritisk på diskussionen om, hvorvidt og hvornår der kan opnås konvergens.
<P>
Men hovedspørgsmålet er, hvordan vi kan udvikle yderligere standarder i fremtiden. Det er ikke nogen hemmelighed, at vi nu har haft en debat om IFRS for små og mellemstore virksomheder. Hjulene drejer meget hurtigt, og debatten er i gang i de pågældende organer. Det er alt sammen hægtet af den politiske proces, hvorfor jeg ikke kun vil tilskynde Kommissionen, men også opfordre den til at overvåge denne proces meget nøje som led i en politisk demokratisk kontrol og sikre, at Parlamentet bliver inddraget.
<P>
Jeg er Parlamentets ordfører om dette emne, og jeg har også erfaring med Basel. De kan godt gå ud fra, at denne proces ikke vil forløbe på den måde, at man indgår en aftale på internationalt plan og Parlamentet ikke har noget andet valg end at godkende den. Derfor er der behov for en tæt dialog mellem Kommissionen og Parlamentet. Kommissionen ikke blot tilskyndes, men opfordres til aktivt at varetage europæiske interesser og ikke lade sig spise af med et fait accompli fra Board, sådan som det har været tilfældet på andre områder.
<SPEAKER ID="155" NAME="Pervenche Berès" AFFILIATION="PSE">
(FR) Hr. formand! I forbindelse med denne forhandling om tilpasningen af gennemsigtighedsdirektivet og prospektdirektivet til den køreplan, som hr. McCreevy har forhandlet sig frem til med de amerikanske myndigheder, har vi mulighed for at se nærmere på gennemførelsen af IFRS. Vi bør udvise stor forsigtighed i denne sag. Jeg mener, at et af Parlamentets største bidrag var at sikre, er der var en reel ækvivalens under forhandlingerne om ækvivalens, og ikke blot en tidsfrist, der ville udløbe, inden det endelig blev understreget, at hvor der tidligere var forskelle, ville der nu være ækvivalens.
<P>
Som De kun alt for godt er klar over, hr. kommissær, er det udelukkende et spørgsmål om forhandling. Det er lykkedes Dem at få amerikanerne til at forpligte sig til at indgå forlig ved tidsfristens udløb, og når denne tidsfrist udløber, vil De fortsat stå tomhændet, hvis ikke Parlamentet i mellemtiden har bidraget til at løse problemet, således at vi i sidste ende sikrer en acceptabel anerkendelse af ækvivalens.
<P>
Jeg beklager meget, at vi forud for plenarmødet ikke fik mulighed for at organisere den videokonference med vores kolleger fra den amerikanske kongres, som jeg havde foreslået, og som de øvrige koordinatorer havde accepteret. Den ville have givet os mulighed for at gennemføre den nødvendige debat med de amerikanske politiske myndigheder om deres muligheder for at overholde denne køreplan, som De har gjort til deres egen.
<SPEAKER ID="156" NAME="Piia-Noora Kauppi" AFFILIATION="PPE-DE">
(EN) Hr. formand! Jeg vil gerne indledningsvis takke mine kolleger, der har arbejdet med disse meget vanskelige sager. Jeg glæder mig over den grundtanke, der ligger bag gennemførelsesforanstaltningerne til gennemsigtighedsdirektivet og prospektdirektivet, efter den meget barske procedure for direktivet om markeder for finansielle instrumenter, som jeg var ordfører for før forårsferien.
<P>
Det er meget vigtigt, at Parlamentet kan have tillid til komitologiproceduren, navnlig i dag efter afgørelsen i juli. Vi uddelegerer en stor del af vores beslutningstagningsbeføjelser til Kommissionen, og vi ønsker at sikre, at den lovgivning, der vedtages efter Lamfalussy-proceduren, sikrer den bedst mulige tekniske kvalitet såvel som demokratisk legitimitet.
<P>
Parlamentet kan imidlertid ikke give afkald på f.eks. udløbsklausulerne - hvilket Kommissionen ønsker - før vi får flere garantier for den forbedrede procedure i forbindelse med komitologiafgørelsen og for, at Parlamentet har fuld indflydelse på foranstaltninger på niveau 2.
<P>
Jeg vil gerne fastslå, at direktivet om markeder for finansielle instrumenter er af stor betydning, og det vil helt sikkert få langt større betydning for sektoren for finansielle tjenesteydelser end almindeligvis antaget. Det er et godt eksempel på Parlamentets indflydelse. Sektoren og markedsdeltagerne ønsker, at vi i højere grad udnytter vores beføjelser, og de ændringsforslag, som Parlamentet stillede i sin betænkning, blev virkelig respekteret. Jeg tror, at det samme vil ske med gennemsigtighedsdirektivet og prospektdirektivet.
<P>
Det er meget vigtigt, at Parlamentet styrker sine beføjelser på disse områder. Vi vil således i højere grad være i stand til at støtte Fællesskabet. Rådet har til tider tendens til at overregulere. Det har stillet forslag, der bringer det indre marked i fare, og jeg mener, at Fællesskabets soldater - Kommissionen og Parlamentet - bør stå sammen i denne sag til gavn for det indre marked.
<SPEAKER ID="157" NAME="Charlie McCreevy">
medlem af Kommissionen. - (EN) Hr. formand! Jeg skal kort berøre de to spørgsmål.
<P>
Det er rigtigt at udskyde afgørelsen om ækvivalens. Anvendelsen af IFRS-standarderne fremmes mest effektivt på denne måde. Den letter vores bestræbelser på at få fjernet afstemningskravene til EU-udstedere uden for EU, da den sikrer, at EU-markederne fortsat tiltrækker udenlandske udstedere. Den vil være til gavn for både investorer og udstedere i EU.
<P>
Jeg er klar over, at medlemmerne af Europa-Parlamentet og andre er bekymret over en række aspekter, men der er blevet fastlagt en klar køreplan. Hvis alle udviser velvilje, når vi frem til en tilfredsstillende løsning, men selv om vi ikke når frem til en tilfredsstillende løsning, har vi under alle omstændigheder intet at tabe, som vi siger i mit land. Jeg mener således, at udskydelsen af fristen er en rigtig afgørelse af mange grunde. For det første får vi i Europa mulighed for at se, hvordan IFRS-standarden er blevet implementeret i de forskellige medlemsstater - og vi kan også lære af denne proces. Vores kolleger i USA har forpligtet sig klart på køreplanen og de tidsfrister, der er fastsat i planen, og alt andet lige finder vi sandsynligvis en tilfredsstillende løsning. Men hvis dette ikke lykkes, og hvis vi ikke er tilfredse, har vi som sagt intet at tabe. På globalt plan vinder de IFRS-regnskabsstandarder, som EU vedtog med virkning fra sidste år, indpas, så det vil således være til vores fordel.
<P>
Med hensyn til det vigtige spørgsmål, som hr. Radwan og andre stillede vedrørende konvergens og ækvivalens, foreslår jeg, at vi afventer og ser, hvor langt vi er kommet om nogle få år.
<P>
Jeg vil gerne kommentere hr. Skinners bemærkninger til gennemsigtighedsdirektivet. Han henviste til en bestemmelse i en af betragtningerne i niveau 1-direktivet. Det angives i denne betragtning, at udvindingsindustriens betalinger bør indberettes. Dette spørgsmål er egentlig ikke relevant for dagens forhandling, men jeg kan bekræfte, at Kommissionen agter at overvåge dette spørgsmål.
<P>
Med hensyn til gennemførelsesforanstaltningerne til gennemsigtighedsdirektivet vil jeg også gerne tilføje, at jeg til en vis grad forstår den bekymring, der er givet udtryk for med hensyn til den fremtidige udvikling. Kommissionen er i denne forbindelse indstillet på at fremsætte en erklæring, der vil blive vedføjet referatet fra mødet i Det Europæiske Værdipapirudvalg for datoen for afstemning om udkastet til gennemførelsesforanstaltninger. Kommissionen skal i sin erklæring forpligte sig til at tage spørgsmålet om revisorernes gennemgang af halvårsregnskaber op til fornyet behandling, når revisionen af de internationale revisionsstandarder, der pågår i øjeblikket, er tilstrækkelig fremskreden.
<P>
Kommissionen vil også genoverveje, om definitionen af minimumsindholdet af sammendraget af halvårsregnskaber, der ikke er udarbejdet i overensstemmelse med de internationale regnskabsstandarder, skal revideres. Dette skal ske senest to år efter den endelige gennemførelsesfrist.
<P>
Kommissionen agter desuden at undersøge, hvordan den lovregulerede information udbredes i praksis i overensstemmelse med forpligtelserne i gennemsigtighedsdirektivet og det fremtidige gennemførelsesdirektiv. Dette kan ske to år efter udløbet af gennemførelsesperioden for gennemførelsesdirektivet. På denne måde sikrer vi, at redskaberne i gennemsigtighedsdirektivet tilpasses markedets udvikling.
<SPEAKER ID="158" NAME="Formanden">
Jeg har modtaget to beslutningsforslag, jf. forretningsordenens artikel 103, stk. 2.
<P>
Forhandlingen er afsluttet.
<P>
Afstemningen finder sted tirsdag kl. 12.00.
