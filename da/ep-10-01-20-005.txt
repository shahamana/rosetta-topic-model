<CHAPTER ID="005">
Forelæggelse af det spanske formandskabs arbejdsprogram (fortsat forhandling) 
<SPEAKER ID="060" NAME="Formanden">
Mine damer og herrer! Lad os fortsætte forhandlingen om forelæggelsen af det spanske formandskabs arbejdsprogram.
<SPEAKER ID="061" NAME="Carlo Casini" AFFILIATION="PPE">
(IT) Hr. formand, mine damer og herrer! Som formand for Parlamentets Udvalg om Konstitutionelle Anliggender glæder det mig, at det spanske formandskab finder det vigtigt at fuldføre de strukturelle reformer, der er fastsat i traktaten om Den Europæiske Unions funktionsmåde, især med hensyn til Tjenesten for EU's Optræden Udadtil, borgerinitiativet og EU's tiltrædelse af den europæiske konvention til beskyttelse af menneskerettigheder, som mit udvalg allerede har udpeget en ordfører for, nemlig spanieren Ramón Jáuregui Atondo, som De allerede kender.
<P>
I et interview i den spanske avis, El País, i søndags gav hr. Zapatero imidlertid udtryk for ønsket om, at loven om religionsfrihed kunne resultere i, at Spanien tog skridt til en normalisering i alle sine offentlige institutioner.
<P>
I den forbindelse vil jeg derfor gerne foreslå, at vi meget kort tænker på, at EU's strukturer er et middel til at nå et mål, og EU's mål er stadfæstet i Lissabontraktatens artikel 2, nemlig fremme af værdighed, ligestilling, frihed og solidaritet. Jeg må derfor give udtryk for en vis bekymring over den drejning, denne forhandling om værdier har taget.
<P>
Kulturel enhed kommer før økonomisk enhed. Europas ånd er stærkere end den offentlige - undskyld mig, retlige - struktur. Den europæiske ånd er rodfæstet i instinktet for sandhed og skønhed, der var karakteristisk for det antikke Grækenland, i dyrkelsen af retfærdighed, som var karakteristisk for Rom, og på grundlag af denne fantastiske arv er det kristendommen, der har tilføjet menneskers værdi, altid som ligemænd fra undfangelsen til den naturlige død.
<P>
I dag er det i Kristi navn, vi beder om at tage til Haiti for at være til stede i Haiti, fordi alle mennesker, og især de fattigste, er kernen i dette.
<P>
Og så er det jeg spørger: Hvad betyder "normalisering" i forbindelse med religionsfrihed? Betyder det måske at forhindre alle borgere i at udtrykke deres religion offentligt? Betyder det at glemme rødderne, bl.a. vores landes kristne rødder?
<SPEAKER ID="062" NAME="Kader Arif" AFFILIATION="S&amp;D">
(FR) Hr. formand, hr. Zapatero, hr. Buzek, mine damer og herrer! I denne kriseperiode optager handelspolitik en stadig større plads i den offentlige debat, eftersom europæerne i stadig stigende grad finder, at den handelsstrategi, der er indført på EU-plan, har en direkte indvirkning på vækst og beskæftigelse.
<P>
På baggrund af øget international beskæftigelse har kapløbet om mindskede omkostninger ført til for mange jobtab eller udflytninger. I denne situation mener vores gruppe, at handel skal være et værktøj, der tjener mål som jobskabelse, nedbringelse af uligheder samt bæredygtig udvikling. Under denne høring så handelskommissær Karel De Gucht ud til at være enig i, at handel ikke kunne være et mål i sig selv.
<P>
Jeg vil derfor gerne vide, om De i løbet af Deres formandskab vil støtte en reform af EU's handelspolitik for at sikre, at den skaber flere job og bliver tættere knyttet til en egentlig erhvervspolitik. Vil De også træffe foranstaltninger til at støtte en fair handel på verdensplan, en fair handel, som kan fremme udvikling, anstændigt arbejde og respekt for menneskerettigheder? Vil De med andre ord indføre bindende sociale og miljømæssige standarder i vores aftaler?
<SPEAKER ID="063" NAME="Luis de Grandes Pascual" AFFILIATION="PPE">
(ES) Hr. formand, hr. Zapatero! For en spanier som mig er det en ære at hilse Dem her, hvor De tager Deres tørn som formand for EU. Det er en periode med mange forventninger og udfordringer, og naturligvis må vi ikke undlade at leve op til de forventninger. Det er vigtigt, at borgerne oplever, at vores opdaterede institutioner kan levere løsninger på reelle problemer.
<P>
De ved, at vi er enige i det program, De har fremlagt. De ved, at det for det spanske Partido Popular er et statsspørgsmål, og at vi vil bakke Dem op i alt det, vi anser for at være i fælleseuropæisk interesse, og som er vigtigt for Spanien. Det er et ambitiøst program og forhåbentlig et indholdsrigt program.
<P>
Jeg håber, at folk i denne drejebog for det spanske formandskab - eftersom det sikkert bliver farverigt og varieret - kan se hver begivenhed som en milepæl i de meget virkelige problemer, de har.
<P>
Krisen rammer økonomierne, og arbejdsløsheden virker som den femte rytter i Åbenbaringen. De har været ærlig nok til at erkende, at der er 20 % arbejdsløshed i Spanien, men det gør Dem ikke uegnet. Jeg mener, at det forpligter os alle til at komme op med en løsning på et problem, som vi må løse sammen. Det er et reelt problem.
<P>
Tiden giver mig ikke mulighed for at sige så meget. Men jeg ønsker at sige, at Spanien står over for mange udfordringer, at jeg er sikker på Spaniens evner som nation, og at jeg ønsker at tro, og jeg er sikker på, at De vil kunne klare udfordringen. På dette tidspunkt i Europa må vi ikke undlade at leve op til disse forventninger.
<P>
På den anden side betyder den globaliserede verden - og det har De klogt henvist til - at nye magtcentre dukker op, og det er nødvendigt, at EU indtager en mere aktiv og sammenhængende rolle til forsvar for sine værdier og interesser. Ellers løber vi den risiko at blive irrelevante.
<P>
Endelig vil vi spaniere ikke acceptere at få frataget muligheden for at fremsætte forslag. Vi har den ret. Vi må også have ydmygheden til at acceptere det råd, Don Quixote gav Sancho Panza, da han anbefalede at regere øen Barataria med ydmyghed.
<P>
(Formanden afbrød taleren)
<SPEAKER ID="064" NAME="Glenis Willmott" AFFILIATION="S&amp;D">
(EN) Hr. formand! Jeg hilser premierministerens meget positive og ambitiøse program for det spanske formandskab velkommen. Hans fremhævelse af job og vækst er afgørende for os alle nu, hvor vi kommer ud af den finansielle nedtur, og jeg glæder mig meget til at arbejde sammen med en socialistisk regering.
<P>
De næste seks måneder er afgørende for EU's økonomiske og miljømæssige fremtid, og vi ser frem til et ambitiøst lederskab på Rådet i februar med henblik på at reformere den finansielle sektor.
<P>
Efter de fejlslagne forhandlinger om klimaforandringerne i København er jeg ivrig efter at høre, hvordan formandskabet vil arbejde sammen med Kommissionen om at fremsætte et fælles EU-mål for reduktion af udledningerne til målet den 31. januar. Det er allerede blevet nævnt, men jeg anmoder afslutningsvis indtrængende om, at premierministeren under sit formandskab vil benytte lejligheden til at løse problemet med fratagelse af ejendom og andre problemer, der forårsager så meget bekymring og hjertesorg for titusinder af lovlydige boligejere i hele det sydlige Spanien. Vi har virkelig brug for handling nu.
<P>
Det er godt at se Dem her, hr. Zapatero, og jeg ønsker Dem en rigtig vellykket embedsperiode.
<SPEAKER ID="065" NAME="Tunne Kelam" AFFILIATION="PPE">
(EN) Hr. formand! Det spanske formandskab vil blive bedømt på grundlag af sin institutionelle gennemførelse af Lissabontraktaten. Jeg ønsker premierministeren held og lykke.
<P>
For at stimulere det økonomiske opsving og skabelsen af nye job er udfordringen at fuldføre EU's indre marked og herunder åbne markederne for tjenesteydelser inden for områder, der stadig behandles som undtagelser. Indtil det er opnået, vil en hvilken som helst EU-strategi have begrænset virkning.
<P>
Jeg støtter Deres engagement i oprettelsen af et fælles energimarked, der forbinder energinet i hele Europa. Jeg ville ønske, at De ville udnytte Parlamentets holdning til energiforsyningssikkerhed og solidaritet, der blev vedtaget tilbage i 2007 og afventer gennemførelse.
<P>
Agenda 2020 betyder indførelse af informations- og kommunikationsteknologier i dagliglivet under udnyttelse af god praksis fra de medlemsstater, der allerede har gjort fremskridt på dette område. Jeg håber, at formandskabet kan beslutte at etablere et centralt agentur for administration af it-systemer, som EU så tydeligt har brug for. Hvad vi også har akut brug for, er at udarbejde en pålidelig europæisk sikkerhedsstrategi for internetforsvar.
<P>
Jeg håber, at EU også vil spille en mere aktiv rolle med at stabilisere situationen i det sydlige Kaukasus inden for rammerne af den nye østpartnerskabsstrategi.
<P>
Sidst, men ikke mindst, foreslår jeg, at De forbliver engageret i EU's fælles holdning til Cuba, indtil der kan bekræftes reelle forandringer der. Desværre er det ikke et tegn på reel forandring, at regimet nægter at lade vores socialistiske kollega rejse ind i Cuba, fordi han ønskede at kontakte oppositionen.
<SPEAKER ID="066" NAME="Catherine Trautmann" AFFILIATION="S&amp;D">
(FR) Hr. formand, hr. Barroso, hr. Zapatero! Først og fremmest tak til hr. Zapatero for at genindføre ambition, politisk perspektiv og også energi på et tidspunkt, hvor EU er nødt til at komme ud af krisen og efter fiaskoen i København.
<P>
Jeg forventer, at Kommissionen og formandskabet vil gøre det muligt for os at sætte skabelse af flere job af højere kvalitet, bekæmpelse af social udstødelse samt bæredygtig udvikling i centrum af 2020-strategien. Det gælder især for landbrugsbudgettet og også for fiskeribudgettet. Det har De forpligtet Dem til.
<P>
Vi regner med, hr. Zapatero, at De skaffer ressourcerne til denne politik, forener jordrensning og fødevaresikkerhed, skaber betingelserne for grønne job og bevarelse af fiskeriressourcerne, sørger for fødevaresikkerhed og skaber mere retfærdige handelsbetingelser for landene i syd.
<P>
Vi har brug for et ambitiøst landbrugsbudget, og jeg vil også bede Dem om at knytte fiskeribudgettet sammen med dette budget. På disse punkter vil vores job, men også vores politik, blive bedømt på grundlag af de resulter, vi opnår.
<SPEAKER ID="067" NAME="Jan Olbrycht" AFFILIATION="PPE">
(PL) Hr. formand, hr. Zapatero! Blandt de sager, premierministeren ret generelt og bredt har forelagt i dag, er der mange, som kræver uddybning og fremlægning af specifikke forslag.
<P>
Disse sager falder i to kategorier - dem, som det spanske formandskab objektivt set vil være nødt til at behandle, og dem, det vil ønske at behandle, fordi det vil prøve at nå sine mål. Blandt de sager, der skal gøres noget ved, er spørgsmål om relationerne mellem EU-institutionerne, og her vil jeg gerne gøre hr. Zapatero opmærksom på de bestemmelser i Lissabontraktaten, som i protokollen om anvendelse af nærhedsprincippet omhandler nødvendigheden af også at definere medlemsstaternes lokale og regionale myndigheders roller. Hvis vi taler om regionalisering, lader Spaniens erfaring formode, at det måske er det spanske formandskab, der skal prøve at præcisere ordlyden om regionale og lokale myndigheders roller. Det er særlig vigtigt, når hr. Zapatero taler om, hvordan et af hans mål er at udvikle innovationsevne og uddannelse, der på regionalt og lokalt plan som bekendt i vid udstrækning opnås med EU-midler.
<P>
Europa-Parlamentet afventer med stor interesse uddybningen af visse spørgsmål, løsningen af institutionelle problemer og forslag til den fremtidige samhørighedspolitik, der som bekendt først vil blive behandlet i Saragossa og derefter i innovative europæiske regioners uge. Vi venter med stor interesse på beslutninger og specifikke forslag.
<SPEAKER ID="068" NAME="Anni Podimata" AFFILIATION="S&amp;D">
(EL) Hr. formand, hr. premierminister! Spaniens overtagelse af EU-formandskabet i denne vanskelige fase er en enorm udfordring og en enorm mulighed for os, der fastholder, at den europæiske opskrift på at klare krisen indtil nu har været ensidig og ikke har gjort nok for at begrænse indvirkningen på realøkonomien og beskæftigelsen, for os, der fastholder, at genopretningsstrategien også skulle have været en strategi til at ændre udviklingsmodellen og derved beskytte de europæiske borgeres økonomiske, sociale og miljømæssige velfærd. Det spanske formandskab er en enorm udfordring for os, der mener, at der er brug for økonomisk styring på EU-plan sammen med demokratisering af de økonomisk-politiske instrumenter, som skal beskytte finansiel forsigtighed og den nødvendige solidaritet, hvor det anses for nødvendigt med henblik på at varetage europæiske borgeres interesser.
<SPEAKER ID="069" NAME="Edite Estrela" AFFILIATION="S&amp;D">
(ES) Hr. formand! Det glæder mig at få lejlighed til at sige, at José Luis Zapatero ikke har undladt at overraske europæiske kvinder med stærkt innovative og progressive foranstaltninger. Han har naturligvis gjort det ved at danne en regering med sand ligestilling og ved modigt at sætte spørgsmålet om ligestilling og gensidig respekt på den nationale og europæiske dagsorden.
<P>
Hr. premierminister! Min varmeste lykønskning til Dem for Deres ambitiøse handlingsprogram mod kønsbaseret vold, som er en social svøbe. Oprettelsen af en europæisk vagthund mod kønsbaseret vold er et fremsynet forslag, som Europas kvinder støtter og priser.
<P>
På de portugisiske socialisters vegne ønsker jeg Dem held og lykke. De kan regne med vores solidaritet Kvinder for Zapatero!
<SPEAKER ID="070" NAME="Ramón Jáuregui Atondo" AFFILIATION="S&amp;D">
(ES) Hr. formand, hr. premierminister! Jeg vil gerne helt oprigtigt sige, at De har fremlagt en fantastisk redegørelse for, hvilken retning det spanske formandskab vil tage. Jeg synes, det var en usædvanlig tale.
<P>
Jeg ønskede at spørge Dem ud om Latinamerika. Jeg synes, Latinamerika er meget vigtig for EU, og EU er naturligvis også meget vigtig for Latinamerika. Der er mange menneskelige forbindelser, mange erhvervsinteresser og mange nye vækstnationer i Latinamerika, f.eks. Argentina, Brasilien eller Mexico, som er en del af den nye globale styring, og som skal indgå en alliance med EU.
<P>
Jeg vil gerne spørge, hvilke planer EU og det spanske formandskab har med hensyn til Latinamerika, hvad er forventningerne til topmødet med Latinamerika, og hvilke planer har EU og formandskabet med hensyn til Latinamerika?
<SPEAKER ID="071" NAME="Laima Liucija Andrikien" AFFILIATION="PPE">
(ES) Hr. formand! Da jeg kun har et minuts taletid, vil jeg koncentrere mig om borgerrettigheder.
<P>
Det spanske formandskab er en lejlighed for os til at bringe orden i vores hus. Et eksempel er De Kanariske Øer og de mennesker, der bor der.
<P>
Sidste år var jeg der for at tage et kursus i spansk. Til min overraskelse opdagede jeg, at omkostningerne refunderes, hvis jeg tager et spanskkursus på en skole på fastlandet eller på De Baleariske Øer, men ikke, hvis skolen ligger på De Kanariske Øer, da de ikke er en del af Europa. Det er en del af EU, men ikke en del af Europa med de konsekvenser, at sprogskoler på disse øer, selv om kvaliteten af kurserne er fortræffelig, fratages den mulighed...
<P>
(Formanden afbrød taleren)
<SPEAKER ID="072" NAME="Chris Davies" AFFILIATION="ALDE">
(EN) Hr. formand! Premierministeren talte i sine indledende bemærkninger om behovet for, at EU udvikler en mere effektiv udenrigspolitik, især med hensyn til sine nærmeste naboer, og blandt dem må vi inkludere Israel.
<P>
Her har vi et land, der militært besætter et andet folks område, der krænker menneskerettighederne, der opretholder blokaden af Gaza og anvender kollektiv straf over for 1,5 mio. mennesker, og alligevel betragter vi landet som en normal handelspartner. Vores principper og vores politikker er klare. De blev gentaget af udenrigsministrene så sent som i sidste måned, men vores ord ser ikke ud til at blive fulgt op af handling.
<P>
Jeg mener, at den sande test af dette formandskab i løbet af de næste par måneder bliver, hvorvidt vi begynder at udvise uafhængighed i vores relationer med Israel, og hvorvidt vi begynder at vise, at vores principper betyder noget, og at vi vil følge dem.
<SPEAKER ID="073" NAME="Kinga Göncz" AFFILIATION="S&amp;D">
(HU) Hr. formand! Jeg ønsker også det spanske formandskab, der i henhold til Lissabontraktaten er den første formandskabstrio, masser af succes. Med hensyn til 2020-strategien er det blevet sagt gentagne gange, at den ville komme til at spille en central rolle for genopretningen efter krisen. De medlemsstater, der har kompetence i forbindelse med politikkerne på det område, har imidlertid et stort ansvar. Lad mig gøre opmærksom på, at vi har fællesskabspolitikker og fællesskabsbudgetter, der kan fungere som et værktøj til at nedbringe virkningerne af krisen. Ud fra den synsvinkel er det særdeles vigtigt, at forhandlingerne om den nye budgetperiode starter i begyndelsen af 2011, og at Kommissionen fremlægger sit budgetforslag på det tidspunkt, så vi kan uddybe disse politikker. Jeg vil gerne bede Kommissionen om at gøre det i god tid.
<SPEAKER ID="074" NAME="Ulrike Lunacek" AFFILIATION="Verts/ALE">
(ES) Hr. formand, hr. premierminister! Jeg håber, at De som premierminister for den spanske regering virkelig har modet og evnerne til at gennemføre og virkeliggøre Deres meget ambitiøse program, især programmet om vold mod kvinder.
<P>
Jeg har to spørgsmål. Det ene vedrører udenrigspolitik. De sagde, at EU skal satse på udenrigspolitik, men også på forsvar af europæiske interesser. Jeg vil gerne spørge Dem, hvad er europæiske interesser? Er det interesserne hos de store multinationale virksomheder, der ønsker at skabe profit uden hensyn til sociale eller miljømæssige aftaler? Eller er det de interesser, der er indarbejdet i de europæiske værdier, i EU's charter om grundlæggende rettigheder, såsom menneskerettigheder, demokratisering, styrkelse af civilsamfundet og mindretals rettigheder? Hvilke interesser taler De om?
<P>
Et andet spørgsmål. De har ikke sagt et eneste ord om migration, som er så vigtigt i EU. Vi har brug for et program...
<P>
(Formanden afbrød taleren)
<SPEAKER ID="075" NAME="John Bufton" AFFILIATION="EFD">
(EN) Hr. formand, hr. premierminister! De lagde ud i dag med en meget proeuropæisk dagsorden. Det, jeg gerne vil sige, er, at den dagsorden ikke fungerer. Euroen har i øjeblikket særdeles store vanskeligheder i visse lande. Grækenland er helt nede, Spanien er også i svare vanskeligheder. De har et land, De selv har haft indflydelse på, med en ledighed for de 18-24-årige, der i øjeblikket er på 40 %.
<P>
Det spanske folk kan tale for sig selv. I Deres nuværende funktion taler De i de næste seks måneder også på vegne af folk fra mit land. De talte indledningsvis om yderligere integration. Før De indfører mere integration, vil jeg bede Dem om at gå tilbage til befolkningen i mit land, Det Forenede Kongerige, og give dem muligheden for en folkeafstemning.
<SPEAKER ID="077" NAME="Zoltán Balczó" AFFILIATION="NI">
(HU) Hr. formand! De nævnte betydningen af forandring og påberåbte Dem som begrundelse den globale økonomiske krise, der har været den alvorligste i de sidste 80 år og har forårsaget tab af 8 mio. arbejdspladser. De anførte værktøjer er værd at støtte, men betyder ikke noget reelt vendepunkt til det bedre. Når vi har draget en lære af krisen, har vi brug for en reel økonomisk revolution. Er De enig i, at det liberaliserede marked er ude af stand til at regulere sig selv? Er De enig i, at de liberale dogmer bør revideres? Er De enig i, at det er nødvendigt at øge Fællesskabets regulerende rolle, og at statslig indblanding er bydende nødvendig i en markedsøkonomi? Deres svar ville være yderst velkomment.
<SPEAKER ID="078" NAME="José Luis Rodríguez Zapatero">
formand for Rådet. - (ES) Hr. formand! Jeg noterer med tilfredshed, at Europa-Parlamentet har større styrke og vitalitet bag sig end nogensinde. Der har været rigtig mange indlæg og specifikke spørgsmål, som det vil være umuligt at dække fuldstændig i mit svar uden at forlænge dette møde helt uacceptabelt.
<P>
Tillad mig at indgå et kompromis og i mit indlæg berøre visse spørgsmål, som efter min mening er mest relevante og skal afklares. Mit kompromis er, at hvert eneste af de specifikke spørgsmål, medlemmerne har stillet, vil blive besvaret på det sidste møde, jeg deltager i ved afslutningen af den seksmåneders periode, når Spaniens roterende formandskab skal vurderes og bedømmes. Jeg håber derfor at imødekomme alle medlemmer med hensyn til de specifikke spørgsmål, jeg har noteret.
<P>
Jeg vil gerne sige et par ord om indlæggene fra mine landsmænd, de spanske medlemmer af Europa-Parlamentet. Jeg vil gerne takke det spanske Partido Popular for dets støtte på dette møde, der blev bekræftet i den nationale politiske debat og konfirmeret gennem en resolution. Det er utvivlsomt en særdeles positiv faktor for det foreliggende job og fremhæver vores fælles europæiske ønske, den kombinerede indsats og det arbejde, vi er rede til at fortsætte med at gøre med fokus på de meget vanskelige tider, vi gennemlever med den økonomiske krise.
<P>
Jeg vil gerne tale om indvandring. Et af medlemmerne understregede spørgsmålet om, hvad vores immigrationspolitik går ud på og sagde endda, at det ikke var blevet nævnt. Det er rigtigt, at jeg ikke nævnte det i min tale, men man må kort sagt prioritere. Det er udtrykkeligt blevet sagt, at jeg går ind for masseindvandring, og det er bestemt ikke rigtigt. Det, jeg går ind for, er respekt for menneskerettigheder i forhold til alle, hvert eneste menneske, uanset hvor de kommer fra.
<P>
(Bifald)
<P>
Vi har en europæisk pagt om indvandring, der blev fremmet og godkendt under det franske formandskab. Vi skal stå ved den pagt, og naturligvis omfatter pagten grænsekontrol, samarbejde og politisk dialog med de lande, indvandrerne kommer fra, som den bedste måde at undgå en massiv tilstrømning af indvandrere. Imidlertid må jeg tilføje, at integration udgør en del af politikken i den europæiske indvandringspagt, integration med respekt for indvandrernes menneskerettigheder. Jeg taler på vegne af et land, der i de sidste par år har haft et meget højt indvandringsniveau, men ikke forgæves, eftersom den spanske befolkning siden år 2000 er steget med 6 mio. mennesker. Det har også oplevet emigration, eftersom der i tiden med diktaturet skete en økonomisk emigration til mange europæiske lande.
<P>
Vi ved udmærket gennem egen erfaring, hvad det vil sige at skulle forlade sit eget land på jagt efter en fremtid eller antydningen af økonomisk værdighed. Vi ved, at det er svært at fatte, og vi ved, at lande og nationer ikke udelukkende måles på deres politiske, militære eller økonomiske magt. Nationer, og også Europa, måles også på deres behandling af og respekt for menneskerettigheder og for de mennesker, der kommer for at arbejde i vores lande på jagt efter en fremtid, som de ikke kan få i deres eget.
<P>
(Bifald)
<P>
Endvidere skal EU være klar over - og det er vi også - at 30 % af den europæiske befolkning i 2025 vil være over 65 år. Det kommer ikke til at ske i noget andet område eller nogen anden region i verden. Vi bliver det område, det kontinent, der har det største antal mennesker over 65 år, og det vil medføre et fald i vores produktionsevne, et fald i den erhvervsaktive befolkning og i arbejdskapacitet, og det vil lægge pres på vores sociale beskyttelsesordninger. På mellemlang sigt har Europa brug for arbejdstagere. Efter krisen vil Europa have brug for arbejdstagere, vi har brug for at få kvinder ud på arbejdsmarkedet, og vi har brug for at øge den erhvervsaktive befolkning for at opretholde den sociale beskyttelse. Det er en grundlæggende konklusion.
<P>
For det andet nærhedsprincippet og sprog. Naturligvis vil vi være tro i vores anvendelse af Lissabontraktaten, og jeg vil gerne understrege, at det var min regering, der fremmede brugen af spanske sidestillede officielle sprog i EU-institutionerne. Der er dog ingen tvivl om, at der i øjeblikket sættes fokus på balancen mellem institutionerne i anvendelsen af Lissabontraktaten. Der har været en bemærkning, som jeg finder uretfærdig, selv om jeg må erkende, at den var meget isoleret. Som formand for det roterende formandskab har jeg naturligvis givet udtryk for, erklæret og støttet den institutionelle rolle, der er tillagt den faste formand for Rådet, den højtstående repræsentant og det fulde samarbejde med Kommissionen, og det vil jeg fortsat gøre.
<P>
Europa-Parlamentets nye beføjelser vil blive aktiveret af det roterende spanske formandskab i fuldt samarbejde med formanden for Kommissionen, der altid har demonstreret, at han til stadighed samarbejder med Parlamentet. Jeg henviser til det arbejde, der er udført af hr. Durão Barroso. Jeg er blevet kritiseret for at støtte ham. Ja, jeg har støttet ham, og jeg støtter ham, fordi jeg har set ham arbejde for et stærkt og forenet Europa, og det er meget vigtigt, langt mere end ideologisk positionering.
<P>
For det tredje det finansielle system, skattely og ny regulering og overvågning. Jeg omtalte det ikke for ikke at udtømme alle emner, men jeg er helt enig i anvendelsen af reglerne om ny finansiel overvågning og regulering. Med hensyn til kravet om at sætte en stopper for skattely så vil det roterende formandskab være fast og strengt.
<P>
(Bifald)
<P>
Det vil naturligvis opfordre og tilskynde alle lande til samt bede dem om at sætte skub i de nødvendige aftaler om skattemæssig gennemsigtighed og tilvejebringelse af information i forbindelse med det internationale samfund.
<P>
Vedrørende klimaforandring vil Rådet den 11. februar gennemføre en analyse af topmødet i København med bistand fra Kommissionen. Naturligvis bør EU fortsat tage skridt til at fremme en strategi, der gradvist kan skabe en aftale om at fremskynde en nedbringelse af klimaforandringen. Jeg går ind for, at EU ved, hvordan man på intelligent vis kan harmonisere sin egen ambition, som er fastlagt for 2020 eller for perioden 2020-2030, med krav fra andre aktører til nedbringelse af deres udledninger. Til støtte for europæisk enhed og en fælles strategi må vi betro Kommissionen denne opgave. Jeg er også helt enig i, at USA og Kina er de to hovedaktører, som vi kan se i en langt mere aktiv rolle.
<P>
Naturligvis er jeg helt overbevist om, at den fælles landbrugspolitik bør omfatte fiskeri, og at der, som nogle medlemmer anførte, er behov for en revision af socialpagten, en ændring, så der tages højde for interesserne, den legitime repræsentation og konstruktive holdning hos en stor del af dem, der repræsenterer arbejdstagerne i Europa. De repræsenterer arbejdstagerne, de fagforeninger, der er udtryk for EU's socialpagt, som i de sidste par årtier har gjort os til den region, der har den største sociale velfærd og den største velstand siden Anden Verdenskrig.
<P>
(Bifald)
<P>
EU's fremtid og den europæiske velstand kan ikke nedskrives uden arbejdstagerne, uden sociale rettigheder og uden sociale velfærdspolitikker, og derfor må vi aktivt inddrage dem.
<P>
Der var et spørgsmål om det udenrigspolitiske område. Mellemøsten og Latinamerika især og en hentydning til Israel. Vi håber i de næste seks måneder at sætte skub i en aftale om Mellemøsten. Vi ved, at fred i Mellemøsten er en nødvendig grundlæggende betingelse for fred i andre regioner, hvor terror og konflikt har spredt sig drevet frem af radikalisme og ideologisk og religiøs fanatisme. EU skal spille sin rolle ved at bidrage til fredsprocessen gennem en forpligtelse til at genoptage forhandlingerne. Vi ved, hvad mål og betingelser er. Vi ved, at dialogen skal omfatte anerkendelse af den palæstinensiske stat som en af de grundlæggende betingelser.
<P>
(Bifald)
<P>
At samarbejde med Israel er at arbejde for fred. Hvis vi ikke samarbejder med Israel til trods for den kritik, landet fortjener for mange af sine handlinger, vil vi ikke kunne opleve fred inden for en overskuelig fremtid. At samarbejde med Palæstina er at arbejde for dets ret til en stat, et territorium, til at kunne opleve velstand inden for en overskuelig fremtid og at behandle alle udestående problemer. Vi vil gøre det beslutsomt og naturligvis i samarbejde med andre store internationale aktører.
<P>
Og nu til Latinamerika. Latinamerika er et ungt, kolossalt vitalt kontinent med en stor fremtid. Det har en befolkning på 500 mio. mennesker med et tydeligt europæisk aftryk, ikke kun et tydeligt spansk aftryk, men et tydeligt europæisk aftryk, for derovre findes der nu demokratiske og progressive værdier efter lang tid og visse vanskeligheder med at slå fast, hvad dets stabilitet og deres konsolidering som gruppe af nationer betyder. På det latinamerikanske topmøde ønsker vi at opnå eller gøre fremskridt mod handelsaftaler med Mercosur, med Centralamerika og med Det Andinske Fællesskab. Det er alt sammen fremmende for udvikling og fremskridt for såvel Latinamerika som EU's økonomiske interesser, som efter min mening også bør forsvares.
<P>
EU's interesser. Da nogle medlemmer omtalte EU's ligestillingspolitik, og andre tilsluttede sig den, anså jeg det for at være et rigtig godt eksempel på en borgerskabspolitik. Det er EU's interesser. De europæiske interesser, jeg forsvarer i udenrigspolitikken, er interesser, som omfatter de værdier, Europa står for, der har deres rødder i oplysningstiden og i alle de kulturelle, religiøse og borgerlige traditioner, som har blomstret og udviklet sig i Europa. At normalisere er at tolerere, at normalisere er at respektere europæisk tradition, det bedste i europæisk tradition, hvilket betyder, at dette land er et land med religiøs, ideologisk, politisk og kulturel frihed. Den frihed kræver tolerance og ligebehandling mellem alle trosretninger og overbevisninger, så demokratiet kan blive et fuldstændigt demokrati.
<P>
(Bifald)
<P>
Jeg ønskede grundlæggende at kommentere nogle isolerede indlæg om mit land, om Spanien, fra andre lande og især hr. Langens omtale af Spanien, af vores økonomiske karakteristika, som jeg føler, jeg er nødt til at svare på. Jeg må sige, at jeg, da jeg påbegyndte min tale i formiddag, talte som et europæisk land, som et proeuropæisk land, taknemmelig for at være med i EU, taknemmelig over for de lande, der opfordrede os til at indtræde i EU, og et land, der har oplevet store forandringer og store fremskridt i de sidste 25 år. Så store, at vi, siden vi kom med i EU, har reduceret forskellen i indtægt pr. indbygger med 15 procentpoint, hvilket overstiger det nuværende europæiske gennemsnit. Det er sket takket være den indsats, som er ydet af mange spaniere, af arbejdstagere og virksomheder.
<P>
Efter at have gjort så betydelige fremskridt oplever vi i øjeblikket den økonomiske krise, der påvirker beskæftigelsen. Det er rigtigt, at vi har en høj arbejdsløshed, som det også var tilfældet under kriserne i 70'erne og 90'erne. Det har været karakteristisk for vores land, ligesom vi skaber mere beskæftigelse end andre lande, når der er vækst. Jeg kan imidlertid forsikre, hr. Langen om, at hvis arbejdsløshedsprocenten skulle stige i hans land i morgen, uanset hvem der regerer, ville mit svar som politisk leder, som premierminister og som proeuropæer være støtte og solidaritet og ikke beskyldninger, som var hr. Langens svar her i Parlamentet i formiddags.
<P>
(Bifald)
<P>
Det ville være et svar båret af støtte og solidaritet. Det er den måde, hvorpå jeg føler mig som og er europæer med den beundring, jeg har for Deres land, og jeg håber ikke, at det sker.
<P>
Kort sagt vil vi under dette formandskab arbejde i retning af et europæisk projekt med solidaritet, samarbejde, mere økonomisk union, reformer og overbevisninger. Tak for Deres omtale af hr. Almunia, bl.a. fordi jeg foreslog ham til de ansvarsområder, han varetager. Vi ved også, at Parlamentet i de næste seks måneder kan regne med mit lands og min regerings samarbejde, respekt og påskønnelse, og at jeg ved udløbet af dette formandskab vil stå her, jeg vil blive stillet til regnskab, og jeg vil udtømmende besvare alle spørgsmål, der måtte blive stillet, med respekt og solidaritet.
<P>
(Bifald)
<SPEAKER ID="079" NAME="Formanden">
Hr. Zapatero! Tak for Deres tale. Vores samarbejde, samarbejdet mellem Europa-Parlamentet og det spanske formandskab, er meget vigtigt. Vi arbejder med at lave lovgivning, og det er derfor, de successive formandskabers regeringer er væsentlige, hvis vi skal kunne gennemføre lovgivningsprocessen.
<P>
Skriftlige erklæringer (artikel 149)
<SPEAKER ID="998" NAME="Jean-Pierre Audy  " LANGUAGE="FR">
Jeg nød den spanske premierministers tale, især balancen mellem økonomi, sociale spørgsmål og miljø. Jeg støtter idéen om en social pagt baseret på arbejdsmarkedets parter, for jeg er overbevist om, at det er en forudsætning for EU's økonomiske resultater, ud over at det er en betingelse for at opfylde en vigtig social ambition. På et tidspunkt, hvor Den Iberiske Halvø varetager to vigtige formandskaber (Rådet for Den Europæiske Union via den spanske premierminister, José Luis Rodríguez Zapatero, og Kommissionen via Portugals José Manuel Barroso), beklager jeg, at det spanske formandskab ikke har demonstreret sin evne til at tilføre relationerne med det amerikanske kontinent uden for USA og Canada øget politisk værdi. Det er beklageligt, fordi det sjette topmøde mellem EU, Latinamerika og Caribien (EU-LAC) skal finde sted i første halvdel af 2010, mens topmøderne mellem EU og Mexico og EU og Brasilien skal afholdes i henholdsvis første og anden halvdel af 2010. Jeg vil benytte denne tale til endnu en gang at udtrykke min beklagelse over, at den nye formand for Det Europæiske Råd, der blev valgt i midten af november og tiltrådte den 1. december 2009, stadig ikke har været her for at hilse på medlemmerne af Europa-Parlamentet eller bare har sendt dem en lille hilsen.
<SPEAKER ID="080" NAME="Elena Băsescu  " LANGUAGE="RO">
Jeg vil gerne understrege, at jeg var medlem af den AFET-delegation, som forberedte indsatsområderne for det spanske formandskab i Madrid i oktober 2009. På grundlag af mit kendskab til disse mål har jeg noteret de punkter, der er de samme som Rumæniens.
<P>
Det spanske formandskabs hovedinteresse er Middelhavsområdet, hvilket også kan give Rumænien store fordele. Rumænske virksomheder vil få lejlighed til at vende tilbage til markeder i Middelhavsområdet (i lande som Algeriet, Tyrkiet, Syrien og Ægypten). Det store fælles mål er at sørge for EU's energisikkerhed, og her kommer Rumænien på dagsordenen med Nabucco, den paneuropæiske olierørledning mellem Constanta og Trieste og sammenkoblingen af gasnet i nabostaterne Rumænien-Ungarn (Arad-Szeged), Rumænien-Bulgarien (Giurgiu-Ruse) Isaccea og Negru Vodă.
<P>
Samtidig synes jeg, at det spanske formandskab skal være særlig opmærksomt på østpartnerskabslandene. Rumænien har et vigtigt politisk mål, som er at inkludere Republikken Moldova i gruppen af lande på det vestlige Balkan på grund af landets mulige tiltrædelse. Forhandlingerne om undertegnelse af associeringsaftalen mellem EU og Republikken Moldova blev indledt i Chişinău den 12. januar 2008. Moldova har brug for finansiel og politisk støtte i øjeblikket. Det bør være en prioritet for både det nuværende og efterfølgende formandskab.
<SPEAKER ID="081" NAME="Dominique Baudis  " LANGUAGE="FR">
I de næste seks måneder vil Spanien varetage det roterende formandskab for EU. Mange udfordringer venter på det udenrigspolitiske område, især på de sydlige kyster af Middelhavsområdet. Hvad har formanden til hensigt at gøre for at relancere Middelhavsunionen, som har hovedkvarter i Barcelona? Generalsekretæren for Middelhavsunionen er blevet udpeget for nylig. Hvordan forestiller De Dem samarbejdet med den første generalsekretær for Middelhavsunionen nogensinde? Vi har brug for en ambitiøs politik for Middelhavsområdet, der går ud over økonomiske partnerskaber, så der kan banes vej for reelle politiske partnerskaber.
<SPEAKER ID="082" NAME="Vilija Blinkevičiūt " AFFILIATION="S&amp;D">
skriftlig. - (LT) Spanien sætter sig i formandsstolen i EU, lige når Lissabontraktaten er trådt i kraft. Det betyder, at formandslandet vil kunne samarbejde tættere med Europa-Parlamentet om gennemførelsen af sit ambitiøse program. Jeg støtter de vigtigste indsatsområder i Spaniens dagsorden om 2020-strategien for EU, bevarelse af beskæftigelsen og sociale fremskridt, initiativer på områderne uddannelse og innovation samt spørgsmål om energisikkerhed. Som litauisk medlem af Parlamentet er det meget vigtigt for mig, at formandslandet også arbejder videre på at gennemføre EU-strategien for Østersøregionen, som blev vedtaget under det svenske formandskab. I disse år kæmper Europa med fattigdom og social isolation. Jeg vil gerne bede Spanien om at træffe de nødvendige foranstaltninger under sit formandskab til at bekæmpe fattigdom og bevare minimumsgarantier på det sociale område. Sverige, som ligger i den nordlige ende af EU, havde et vellykket formandskab, og jeg ønsker det sydlige land Spanien god arbejdslyst til gavn for EU's borgere.
<SPEAKER ID="997" NAME="Cristian Silviu Buşoi  " LANGUAGE="RO">
Jeg vil gerne gøre det spanske formandskab opmærksom på en række sager, som jeg betragter som indsatsområder, og som jeg mener, vi er nødt til at finde løsninger på i de kommende måneder. Patientrettigheder i forbindelse med grænseoverskridende sundhedsydelser må behandles som et prioriteret område, da alle patienter i EU skal have lige rettigheder. Jeg opfordrer formandskabet til at gøre en indsats for at løse op for situationen i Rådet i denne sag. Jeg beder også formandskabet om at støtte direktivet om information til offentligheden om receptpligtige humanmedicinske lægemidler, som Rådet er imod. Det er hverken til gavn for patienter eller lægemiddelindustrien at opretholde status quo på dette område. Erhvervslivet kræver støtte, så vi kan komme ud af den økonomiske krise, især i de nye medlemsstater, der har alvorlige problemer på dette område. I den forbindelse mener jeg, at støtte til SMV'er er bydende nødvendig. Det spanske formandskab må bakke kraftigt op om direktivet om bekæmpelse af forsinket betaling i handelstransaktioner, som er vitalt for SMV'er. Jeg ønsker det spanske formandskab al mulig held og lykke med at nå de prioriterede mål og finde løsninger på de udfordringer, EU står over for i øjeblikket.
<SPEAKER ID="996" NAME="Proinsias De Rossa  " AFFILIATION="S&amp;D">
skriftlig. - (EN) EU's mål er en omfattende fredsaftale i Mellemøsten koncentreret omkring en tostatsløsning. Vi ønsker en sikker stat for israelerne og en levedygtig demokratisk stat for palæstinenserne baseret på grænserne fra før 1967. Men det er i sidste øjeblik med en sådan løsning. De må energisk og beslutsomt videreudvikle Rådets klare erklæring af 8. december. Nøglen til fremskridt er at skabe betingelserne for snarlige palæstinensiske valg. EU bør gøre det klart, at det vil forhandle med dem, der bliver valgt ved de nye valg uanset deres politiske tilhørsforhold, på grundlag af en forpligtelse til at gennemføre de aftaler, som accepteres af det palæstinensiske folk. EU's politik vedrørende Israel, Den Palæstinensiske Myndighed og Hamas må fra nu af være baseret på, at de omgående går over til seriøse forhandlinger om endelig status på grundlag af Mellemøstkvartettens køreplan og det arabiske fredsinitiativ. Vi må insistere på, at den israelske belejring af Gaza og de forfærdelige menneskelige lidelser, den forårsager for de 1,5 mio. indbyggere, ophæves øjeblikkeligt og uden forhåndsbetingelser. Medmindre EU nu træffer modige foranstaltninger og tilskynder USA til at gøre det samme, kan situationen meget hurtigt blive uafvendelig.
<SPEAKER ID="083" NAME="Ioan Enciu  " LANGUAGE="RO">
Det nuværende spanske formandskab har fået betroet den vigtige opgave at udarbejde en handlingsplan for gennemførelse af Stockholmprogrammet. Blandt denne plans vigtigste mål må være hele pakken vedrørende indvandring og asyl, grænsekontrol og sikkerhed samt bekæmpelse af organiseret kriminalitet og terrorisme. Kort sagt at garantere EU-borgernes sikkerhed.
<P>
At nå disse mål vil i fremtiden kræve en endnu bredere informationsudveksling mellem institutioner og ekspertagenturer samt en konsolidering af EU-databasen. Derfor er vi i gang med at indsamle borgernes persondata. Der skal imidlertid opretholdes en stabil balance mellem etablering af sikkerhed og respekt for borgernes ret til privatlivets fred. Der må fremmes en konsensus mellem medlemsstaterne med hensyn til at finde en rimelig sammenhæng mellem de to nævnte mål.
<P>
Respekten for de grundlæggende menneskerettigheder skal være det centrale mål for alle EU-politikker og skal have den største opmærksomhed fra de tre lande, der skal varetage EU-formandskabet i de næste 18 måneder.
<SPEAKER ID="084" NAME="José Manuel Fernandes  " AFFILIATION="PPE">
skriftlig. - (PT) Jeg ønsker det spanske formandskab al mulig held og lykke. Spanien er den første medlemsstat, der faktisk puster liv i den nye institutionelle model, som er trådt i kraft med Lissabontraktaten.
<P>
Vi håber, at den prioritering, som premierminister Rodríguez Zapatero allerede har nævnt - nemlig at trække Europa ud af krisen og konsolidere den fornyede økonomiske vækst - vil blive gennemført, og at vi kan fortsætte med at bekæmpe klimaforandringerne og forsvare energisikkerheden. Det er også vigtigt at indføre en integreret skovbrugspolitik og sikre større effektivitet i vandforvaltningen.
<P>
I dette europæiske år for bekæmpelse af fattigdom og på dette tidspunkt med økonomisk krise håber vi på slagkraftige politikker for de mest sårbare i samfundet. Jeg håber, at medlemsstaterne og EU-institutionerne vil samarbejde, således at EU bliver mere velstående og forenet og vil få en mere fremtrædende plads på den internationale scene.
<P>
Jeg håber også, at relationerne mellem Portugal og Spanien bliver styrket gennem dette formandskab. Alle er bevidste om den indbyrdes afhængighed og forbindelse mellem vores respektive økonomier. Et godt eksempel på helheden i indsatsen er det iberiske nanoteknologilaboratorium i Braga, der åbner mulighed for udvikling af videnskabelig forskning, innovation og viden, hvilket vil føre til større konkurrenceevne hos vores virksomheder.
<SPEAKER ID="085" NAME="Carlo Fidanza  " LANGUAGE="IT">
Formanden for Rådet har fremlagt sine prioriterede områder. De er alle vigtige, men den larmende tavshed med hensyn til bekæmpelse af illegal indvandring, der defineres som en ikkeprioritet, er ikke til at tage fejl af.
<P>
Der nævnes intet om at styrke Frontexprogrammet eller om behovet for at gøre aftalerne om fordeling af flygtninge mere bindende, der er ikke indgået nogen forpligtelse om at øge vores samarbejde med de illegale immigranters afrejselande eller inden for FN at støtte behovet for at etablere identifikationscentre for asylsøgere på stedet, der kan kontrollere, hvem der virkelig opfylder kriterierne for at få asyl.
<P>
Denne mangel er et meget alvorligt tegn på, at vi er ved at fjerne os fra de holdninger, som for nylig atter blev bekræftet af Rådet, og fra holdningen hos den italienske regering, der altid har kæmpet for at sætte spørgsmål om immigrationskontrol øverst på EU's dagsorden.
<P>
Jeg håber, at det spanske formandskab ud over at fremsætte generelle appeller om menneskerettigheder kan revidere sine prioriteringer og handle i overensstemmelse med de immigrationsrelaterede forpligtelser, der blev indgået af de foregående formandskaber. Vi vil fortsat lægge pres på hr. Zapatero og hans regering, indtil det sker.
<SPEAKER ID="995" NAME="Lívia Járóka  " AFFILIATION="PPE">
skriftlig. - (HU) Jeg ser positivt på, at det spanske formandskab i sit program prioriterer ligestilling mellem kvinder og mænd på det europæiske arbejdsmarked sammen med landbrugsudvikling og relationer med tredjelande. Det er også positivt, at programmet lægger vægt på bekæmpelse af kønsbaseret vold og beskyttelse af ofre for disse forbrydelser, samtidig med at det blandt de generelle mål understreges, hvilken rolle ligestilling spiller for væksten i EU. Det er en særdeles vigtig udvikling, at formandskabet i kapitlet om antidiskrimination forpligter sig til at nedbringe den eksisterende lønforskel mellem mænd og kvinder, fremme ligestillingskøreplanen for 2011-2015, etablere et EU-overvågningscenter om kønsbaseret vold og afholde et forum til vurdering af resultatet indtil nu og fremtidige udfordringer for FN's "Beijinghandlingsprogram". Skønt der i programmet ikke nævnes planer for social integration af romafolket, håber jeg i sandhed, at formandskabet vil fortsætte det arbejde, der blev indledt af dets forgængere, og på baggrund af det europæiske år for bekæmpelse af fattigdom og social udstødelse vil bruge alle midler for at støtte den sociale og økonomiske integration af romafolket, det største og mest sårbare mindretal i Europa. Jeg håber endvidere, at det spanske formandskab - på det topmøde, der finder sted i Córdoba på den internationale romadag - også vil yde et stort bidrag til hurtigt at få lagt sidste hånd på EU's romastrategi, som i øjeblikket er ved at blive udformet.
<SPEAKER ID="086" NAME="Ádám Kósa  " AFFILIATION="PPE">
skriftlig. - (HU) Det glæder mig at høre om programmet "Innovation i Europa", som det spanske formandskab har introduceret, fordi det har givet fremskyndelse af udviklingen af en turismepolitik en prioriteret plads med inddragelse af turisternes synspunkter i EU's erhvervspolitikker. Med henblik herpå fokuserer formandskabet på at udvikle en europæisk turismemodel under hensyntagen også til gruppeturisme. Jeg gør opmærksom på, at der også bør tages mest muligt hensyn til handicappedes interesser. På transportområdet foreslår formandskabet endvidere at støtte intelligente transportsystemer, hvilket jeg er helt enig i, og jeg vil her benytte lejligheden til at gentage, at EU bør ophøre med den praksis på retsområdet at indføre og opretholde lige så mange forordninger, som der er transportmidler. I øjeblikket har mennesker med forskellige transportbehov ikke samme transportserviceniveau til trods for, at alle har de samme passagerrettigheder. Jeg foreslår, at formandskabet overvejer den erklæring, den indstillede kommissær Siim Kallas fremsatte, hvori han omtalte fri bevægelighed som en af EU-borgernes mest grundlæggende frihedsrettigheder, der kommer til udtryk i moderne transport. Den indstillede kommissær var enig i initiativet og lovede at skabe en ensartet adfærdskodeks for alle transportsektorer. Herved kan han i løbet af sin embedsperiode sikre, at alle EU-borgere har tydelige og gennemsigtige rettigheder, og det spanske formandskab kan og bør spille en vigtig rolle i den forbindelse.
<SPEAKER ID="087" NAME="Krzysztof Lisek  " LANGUAGE="PL">
Jeg er meget glad for, at naboskabspolitikken er blandt det spanske formandskabs prioriterede områder. Jeg ved, hvor vigtigt det er for Spanien at udvikle samarbejdet med landene i Middelhavsområdet, og hvor meget Spanien lægger vægt på idéen om Middelhavsunionen. Jeg forstår naturligvis, at dette vedrører mange nabolande til EU, der er vigtige økonomiske partnere for Unionen. Jeg blev endnu mere glad over at høre hr. Zapatero og andre repræsentanter for det spanske formandskab erklære, at de ønsker at videreføre deres forgængeres bestræbelser, især tjekkernes og svenskernes, på at udvikle samarbejdet med EU's naboer mod øst, navnlig staterne i østpartnerskabsprogrammet som foreslået af Polen og Sverige. I den forbindelse vil jeg gerne opfordre formandskabet og hr. Zapatero personligt til at interessere sig særlig for situationen i Belarus. Det er særdeles vigtigt at gentænke strategien over for Belarus og overvåge landets interne politik. EU bør kræve, at de belarussiske myndigheder respekterer menneskerettighederne og ændrer deres holdning til civilsamfundsinstitutionen. Hr. Zapatero understregede betydningen af menneskerettighederne. Desværre bliver der stadig holdt samvittighedsfanger i Belarus, og myndighedernes holdning til den demokratiske opposition, frie medier og ngo'er, herunder etniske mindretalsorganisationer, ligger langt fra europæiske standarder. Demokratisering og respekt for grundlæggende borgerlige rettigheder er elementer, som bør være en betingelse for udvikling af samarbejdet mellem EU og Belarus i østpartnerskabet.
<SPEAKER ID="088" NAME="Elżbieta Katarzyna Łukacijewska  " LANGUAGE="PL">
Et af det spanske formandskabs indsatsområder er stimulering af EU's økonomi, hvilket skal realiseres gennem godkendelse og gennemførelse af EU's strategi for bæredygtig udvikling inden 2020. Det dokument, Kommissionen har fremlagt, viser, at dette hovedsagelig omfatter fremme af en videnbaseret og mere miljøvenlig økonomi. En anden af Spaniens idéer var et system med bødestraffe, f.eks. nedsættelse af subsidier fra EU-budgettet, til lande, der ikke når målene i strategien. Spanien er nu ved at trække den idé tilbage som reaktion på modstanden fra mange lande og interessegrupper.
<P>
Jeg har dog et spørgsmål. Hvorfor blev der ikke gennemført høringer, før man fremsatte en så revolutionerende idé? Forstår Spanien på baggrund af sine egne erfaringer ikke, at fattigere lande kan have problemer med at opfylde så ambitiøse betingelser, ikke på grund af manglende vilje, men fordi de ikke kan? Mener hr. Zapatero ikke, at indførelse af ekstra straffe vil skabe den modsatte virkning af den ønskede, nemlig føre til endnu større misforhold i udviklingen af bestemte regioner, og at det vil svække hele Unionen? Vi ønsker alle en stærk Union, og en stærk Union betyder en Union med stærke dele. Politikken med udjævning af forskellene mellem regionerne fungerer, så lad os ikke sætte resultaterne heraf over styr med drastiske foranstaltninger.
<SPEAKER ID="089" NAME="Iosif Matula  " LANGUAGE="RO">
Jeg ønsker at hilse det velkommen, at det spanske formandskab har påtaget sig den opgave at garantere EU's energisikkerhed og har gjort det til en prioritet. Med dette in mente er diversificeringen af gasforsyningskilderne afgørende, dvs. at vi færdiggør Nabuccoprojektet i god tid. Efter underskrivelsen af regeringsaftalen om Nabucco må EU gå i aktion.
<P>
Jeg vil gerne understrege, at det spanske formandskabs prioriterede områder også må omfatte relationerne med østpartnerskabslandene. I den forbindelse mener jeg, det er vigtigt for os at yde kraftig politisk opbakning til en vellykket gennemførelse af de forhandlinger, der blev indledt for nylig mellem EU og Republikken Moldova. Disse forhandlinger skal føre til underskrivelse af en associeringsaftale, der vil markere et vigtigt skridt i gennemførelsen af europæiske værdier i denne europæiske stat i EU's umiddelbare nærhed. Jeg mener, det er afgørende for os at sende et positivt signal til Republikken Moldovas borgere, hvoraf flertallet erklærede sig som tilhængere af koalitionen for europæisk integration ved valget i 2009.
<SPEAKER ID="090" NAME="Andreas Mölzer  " LANGUAGE="DE">
Det forekommer ret besynderligt, at det spanske formandskab opfordrer os til at bekæmpe den økonomiske krise og ønsker at gøre gennemførelse af målene for den økonomiske politik obligatorisk. Når det kommer fra et land med en arbejdsløshed på næsten 20 %, dvs. dobbelt så høj som gennemsnittet for EU, lyder det absurd. Endnu værre er det, at det fremmer den gamle idé om økonomisk styring fra EU. En sådan krænkelse af nærhedsprincippet må afvises på det kraftigste. EU skal forblive en union af mangfoldighed og af nationalstater - det skylder det borgerne.
<P>
EU skylder også sine borgere endelig at sige tingene ligeud i forhandlingerne med Tyrkiet. Det spanske formandskab lukker øjnene for virkeligheden, med andre ord for, at Tyrkiet ikke er en del af Europa, hverken geografisk eller ud fra en åndelig eller kulturel synsvinkel. Der sker stadig forskelsbehandling af etniske og religiøse mindretal i dette anatolske land, og Ankara nægter stædigt at anerkende Cypern, som er en EU-medlemsstat. At sige her, at den konflikt, der har stået på i årevis, om kort tid vil bringe "positive resultater", er ikke andet end et fromt ønske. Alene af økonomiske årsager kan EU ikke klare Tyrkiets tiltrædelse. En massiv tilstrømning af tyrkere og eksploderende parallelsamfund ville i sidste ende gøre det af med EU. Det er på høje tid, at vi snarest muligt indstiller vores tiltrædelsesforhandlinger med Ankara og arbejder på at sikre et privilegeret partnerskab.
<SPEAKER ID="091" NAME="Rareş-Lucian Niculescu  " LANGUAGE="RO">
Jeg ser positivt på, at det spanske formandskab har opstillet indsatsområder inden for landbrugssektoren, som virkelig er de vigtigste mål i denne periode. Det drejer sig om fortsættelsen af forhandlingerne om den fælles landbrugspolitiks fremtid og tilpasningen af den fælles landbrugspolitik til de stadig skiftende realiteter i vore dages EU.
<P>
Endvidere noterede jeg mig andre vigtige idéer i det spanske formandskabs program som f.eks. sikring af tilstrækkelige ressourcer til landbruget i EU og fortsættelse af processen med udfasning af mælkekvoter ifølge resultaterne af sundhedstjekket. Sidst, men ikke mindst, glæder jeg mig over de drøftelser, der allerede skal i gang på det første møde i Rådet (landbrug og fiskeri) på mandag, om en bedre fungerende fødevareforsyningskæde med henblik på at kontrollere prisudsving og sikre en mere retfærdig fordeling af overskuddet inden for fødevarekæden. Alle disse mål er ambitiøse og samtidig af afgørende betydning for EU's borgere.
<SPEAKER ID="092" NAME="Sławomir Witold Nitras  " LANGUAGE="PL">
Tak til hr. Zapatero for Deres åbningstale. Den manglede dog en klar reference til problemet med de enorme underskud. Jeg kan ikke forestille mig, at det spanske formandskab ikke vil tage dette problem op og gøre det til en prioritet. Situationen ikke blot i Grækenland, men også i Spanien og andre lande kunne se ud til at være den vigtigste opgave. Er De ikke bange for, at der ikke vil være nogen penge til indkøb af Deres "elbiler", hvis De ikke bringer de offentlige finanser i Spanien under kontrol? De skal have at vide, at de lovlig flotte politikker, der føres af visse europæiske regeringer, bl.a. den spanske, mindsker EU's konkurrenceevne, begrænser antallet af disponible job i Europa og udsætter udvidelsen af euroområdet med nye lande, alt sammen på grund af manglen på intern stabilitet i EU. Den udfordring skal løftes meget seriøst. Det er De forpligtet til.
<SPEAKER ID="093" NAME="Wojciech Michał Olejniczak  " LANGUAGE="PL">
Det spanske formandskab tiltræder, ligesom Lissabontraktaten træder i kraft. Den praksis, der bliver udviklet i relationerne mellem den permanente formand for Det Europæiske Råd og den højtstående repræsentant for udenrigsanliggender og sikkerhedspolitik på den ene side og de øvrige EU-institutioner og medlemsstaternes ledere på den anden, afhænger i høj grad af det formandskab, som lige er startet. Jeg vil gerne her opfordre til, at de nye institutioner får den størst mulige anerkendelse i overensstemmelse med traktatens bogstav og ånden i den reform, der bliver iværksat. Det er vigtigt, at EU taler med én stemme på den internationale scene. Det er imidlertid endnu vigtigere, at dets stemme ikke bliver overhørt, men at det skaber nye tendenser og har en central indflydelse, når der træffes beslutninger. For at undgå en gentagelse af situationen på COP 15-konferencen må formandskabet allerede træffe foranstaltninger til at skabe et klima, der gør det muligt at tage beslutninger på COP 16-topmødet, som er i overensstemmelse med EU's holdning. EU skal også tale enstemmigt om bekæmpelsen af krisen og opbygningen af en ny finansorden.
<P>
Det er formandskabets opgave at interessere sig aktivt for alle former for intellektuelle overvejelser om ændringer i EU's økonomiske og sociale model, der er resultatet af de konklusioner, man kan drage af den aktuelle økonomiske krise. Jeg selv regner dog med sympatisk støtte fra formandskabet til arbejdet med reformen af den fælles landbrugspolitik. Det vil snart være et af EU's vigtigste politiske spørgsmål.
<SPEAKER ID="094" NAME="Joanna Senyszyn  " LANGUAGE="PL">
Det spanske formandskabs plan indeholder vigtige mål, der skal nås, så vi derigennem vil kunne føle os sikre i et konkurrencedygtigt og økonomisk stærkt Europa. De vigtigste af målene er efter min mening tre ting:
<P>
1. Hurtig og beslutsom indsats for at nedbringe den stigende arbejdsløshed. Oprettelse af nye job kræver meget forberedelse og omfattende økonomisk støtte, bl.a. til markedsundersøgelser og uddannelse. År 2010 er det bedste tidspunkt, til at folk højner deres kvalifikationsniveau og endda bliver omskolet i overensstemmelse med behovene i en økonomi, der er ved at komme ud af krisen.
<P>
2. Bekæmpelse af vold i hjemmet, herunder det foreslåede direktiv om EU-beskyttelse til ofre for vold i hjemmet. Omfanget af dette fænomen i Europa efterlader ingen tvivl om, at mange kvinder føler sig mindst sikre i deres eget hjem. Det er en absurd situation, og det skader også EU-medlemsstaterne, fordi de ikke løser dette meget vigtige sociale problem. Politikerne svigter i høj grad her, fordi de ikke i tilstrækkeligt omfang går imod volden mod kvinder og ofte lader som om, det ikke findes i så stor en målestok. Den manglende støtte i Europa-Parlamentet til en beslutning om vold mod kvinder var afslørende for højrefløjen. Heldigvis blev beslutningen vedtaget med stemmer fra venstrefløjen.
<P>
3. Yderligere foranstaltninger til bekæmpelse af forskelsbehandling, bl.a. fremskridt med et nyt direktiv mod forskellige former for forskelsbehandling og strenge straffe til lande, der forsinker implementeringen af EU's lovgivning om bekæmpelse af forskelsbehandling.
<SPEAKER ID="994" NAME="Czesław Adam Siekierski  " LANGUAGE="PL">
Endnu en gang har Spanien formandskabet for EU på et afgørende tidspunkt. For otte år siden, i første halvdel af 2002, måtte Spanien løfte udfordringen med at indføre euroen som fælles valuta. Nu står det spanske formandskab foran en lige så betydningsfuld opgave - at gennemføre Lissabontraktaten. Kompetencedelingen mellem medlemsstatsformandskabet og formanden for Det Europæiske Råd bliver af stor betydning. En højere prioritering af udenrigspolitikken, der styrker EU's position på den globale scene, er værd at støtte. Vil den højtstående repræsentant for udenrigsanliggender og sikkerhedspolitik imidlertid gøre det? Denne frygt skyldes Baroness Ashtons erklæringer og hendes fortid, men også hendes første handlinger, siden hun tiltrådte sit embede. Jeg går ud fra, at vi ikke behøver overbevise nogen om, at det stadig er nødvendigt at bekæmpe krisen og dens negative økonomiske og sociale følger. En sådan indsats er især i Spaniens interesse, eftersom recessionen har ramt Spanien særlig hårdt. Hvordan kan vi vende tilbage til en situation, hvor både store og små medlemsstater fastholder kriterierne i stabilitets- og vækstpagten? Hvordan skal bekæmpelsen af krisen i Europa og resten af verden koordineres? Det er en yderligere udfordring som følge af bestemmelserne i Lissabontraktaten, at det er nødvendigt at organisere samarbejdet inden for formandskabstrioen. Spanien vil skulle samordne sit arbejde med Belgien og Ungarn. Det er særlig vigtigt at sikre en gnidningsløs overgang mellem de enkelte formandskaber for at fastholde kontinuiteten i arbejdet. Jeg ønsker det spanske formandskab held og lykke.
<SPEAKER ID="095" NAME="Bogusław Sonik  " LANGUAGE="PL">
Jeg vil gerne byde det spanske formandskab hjertelig velkommen. Jeg må indrømme, at jeg har særlige forventninger til dette formandskab. For det første fordi et af det spanske formandskabs indsatsområder er energisikkerhed. Det er jeg meget glad for. Det er noget, som bør være et indsatsområde for alle de efterfølgende formandskaber. Jeg vil gerne understrege, at handlingsplanen for energiforsyningssikkerhed og -solidaritet er et meget vigtigt element i energisikkerheden. Det er helt afgørende at fortsætte og fremskynde arbejdet med indførelsen af den.
<P>
Jeg er enig i det spanske formandskabs principper for foranstaltningerne til kontrol af klimaforandringerne. Jeg vil gerne gøre opmærksom på, hvor vigtigt det er at koordinere processen med at informere EU's borgere om, hvordan de selv kan bekæmpe klimaforandringer. Som topmødet i København for nylig viste, kan politikernes vilje alene ikke ændre ret meget. I den forbindelse må vi inddrage europæerne så fuldstændigt som muligt og overbevise dem om, at klimaforandring ikke er en abstrakt proces, men er noget, som tværtimod påvirker den enkelte personligt og os alle sammen som gruppe.
<SPEAKER ID="096" NAME="Csaba Sándor Tabajdi  " AFFILIATION="S&amp;D">
skriftlig. - (HU) Som repræsentant for Ungarn - en del af den spansk-belgisk-ungarske formandskabstrio - hilser jeg det spanske formandskab velkommen. Det er i sandhed sjældent at høre en besøgende premierminister have en så klar vision for EU's fremtid og formandskabets program, som vi hørte fra hr. Zapatero her i formiddag. Jeg er enig i, at Europas samlede konkurrenceevne er i fare, hvis vi ikke gennemfører en økonomisk union. De fire prioriterede områder for de næste ti år, som hr. Zapatero opregnede, afgør faktisk de vigtigste strategiske mål. EU-landene som helhed, men især de nye medlemsstater, herunder Ungarn, har interesse i at nedbringe deres energiafhængighed. Uden "grøn økonomisk vækst", et digitalt marked, oprettelse af en fælles innovativ kapacitet og en virkelig udvikling af europæisk uddannelse har EU intet potentiale for fornyelse.
<P>
Jeg ser også meget positivt på det spanske formandskabs beslutning om at fremskynde debatten om den fælles landbrugspolitiks fremtid. Det haster. For det første må vi udvikle rammerne for den fælles landbrugspolitik og herefter bruge dem som grundlag for budgettet og ikke omvendt. Ellers kommer modtagerne af landbrugsstøtten og hele Fællesskabet selv til at miste rigtig meget. Det ungarske landbrugsakademi er et vigtigt sted at diskutere fremtiden for den fælles landbrugspolitik i Ungarn. Jeg håber, at det spanske formandskab vil kunne deltage i den begivenhed i 2010.
<SPEAKER ID="097" NAME="Nuno Teixeira  " AFFILIATION="PPE">
skriftlig. - (PT) Det spanske formandskab kommer på et strategisk vigtigt tidspunkt for EU. Det forhold, at det kommer, ligesom Lissabontraktaten skal træde i kraft, øger dets ansvar for en effektiv anvendelse af den nye traktat, som er en forudsætning for udviklingen af dets program.
<P>
Jeg ser spændt frem til forhandlingen om samhørighedspolitikkens fremtid og prøver at sikre, at den omfatter spørgsmålet om territorial samhørighed. Som medlem af Europa-Parlamentet fra en af regionerne i EU's yderste periferi er jeg opmærksom på, hvad det nye formandskab vil gøre med udviklingspolitikken for øområderne.
<P>
Topmødet mellem EU og Marokko er helt sikkert et ideelt forum til at konsolidere det euro-afrikansk-atlantiske samarbejdsområde, især gennem samarbejdet mellem Madeira, Azorerne, De Kanariske Øer og nabolandene. Det vil få min fulde opbakning.
<P>
På grund af deres geografiske og historiske nærhed ser Portugal og især landets fjernest beliggende regioner såsom Madeira frem til at se, hvordan det spanske formandskab vil gennemføre og udvikle en ny EU-strategi for disse regioner.
<P>
I den forbindelse vil jeg følge formandskabets foranstaltninger tæt, når det gennemfører Kommissionens henstillinger i "Regionerne i den yderste periferi: et aktiv for Europa" og drøftelserne af fremtidige finansielle overslag.
<SPEAKER ID="993" NAME="Silvia-Adriana Ţicău  " LANGUAGE="RO">
Det spanske formandskab skal lægge sidste hånd på de institutionelle aftaler til gennemførelse af Lissabontraktaten. Defineringen af de nye udvalgsprocedureregler er et centralt element i lovgivningsprocessen. Der er flere sager, bl.a. direktivet om bygningers energimæssige ydeevne og direktivet om intelligente transportsystemer, hvis vedtagelse afhænger af, hvor hurtigt reglerne for samarbejde mellem institutionerne bliver udarbejdet. Endvidere har den økonomiske krise alvorlige følger for europæiske borgere, som mister deres job og håber, at der vil blive truffet foranstaltninger til at fremme det økonomiske opsving. EU's 2020-strategi skal rumme løsninger til at opfylde disse forventninger. Derfor må EU's trio bestående af de spanske, belgiske og ungarske formandskaber styrke det sociale Europa ved at skabe job og forbedre de europæiske borgeres levevilkår. Sidst, men ikke mindst, er vi i 2010 midtvejs i perioden for de finansielle overslag 2007-2013. I år har medlemsstaterne en enestående mulighed for at revidere de operationelle programmer med henblik på at maksimere udnyttelsen af EU-midler og gennemføre projekter, der kan skabe job og forbedre EU-borgernes livskvalitet. Jeg beder indtrængende det spanske formandskab om sammen med alle medlemsstaterne at udnytte midtvejsevalueringen mest muligt med det formål at sikre et økonomisk opsving i perioden 2012-2013.
<SPEAKER ID="098" NAME="Georgios Toussas  " AFFILIATION="GUE/NGL">
skriftlig. - (EL) Det spanske formandskabs prioriterede områder med henblik på effektiv anvendelse af den reaktionære "Lissabontraktat" og fremme af videreførelsen af den græsrodsfjendtlige Lissabonstrategi med EU-2020-strategien, styrkelse af CDSP og anslag mod demokratiske rettigheder og frihedsrettigheder i henhold til Stockholmprogrammet er prioriteringer for et plutokrati. Det spanske formandskabs program er en kortlægning af de europæiske kapitalinteressers hastværk med at fremme kapitalistiske omstruktureringer og usvækket fortsætte sine angreb mod arbejderklassens og græsrøddernes rettigheder og levestandard. Kernen i dette angreb er løn- og pensionsnedskæringer, fuldstændig afvikling af forholdet mellem arbejdsgivere og arbejdstagere, generel anvendelse af fleksible og midlertidige beskæftigelsesformer, ødelæggelse af nationale forsikringsordninger og landbrugernes indkomster med drastiske nedskæringer i Fællesskabets budget til landbrug og kvægavl og nedskæringer i de sociale ydelser samt kommercialisering af sundhedsvæsen, velfærd og uddannelse gennem udvidelse af spektret af "offentlige underskud" og anvendelse af stabilitetspagten. Den måde, de europæiske monopolkapitalinteresser har valgt, er at styrke EU's imperialistiske politik med nye politiske og strategiske interventionsmekanismer såsom "EU-udenrigstjenesten", at styrke sin militarisering med "kampgrupper" og at øge deres gennemslagskraft med NATO.
<SPEAKER ID="992" NAME="Jarosław Leszek Wałęsa  " LANGUAGE="PL">
Spanien skal lede EU for fjerde gang. Spanien skal imidlertid gøre det for første gang i henhold til nye principper og skal for første gang udføre sit arbejde i forbindelse med de nye institutioner, der er indført med Lissabontraktaten. Disse omstændigheder giver Spaniens rolle en særlig betydning og øger dets ansvar på baggrund af, at finanskrisen og ændringerne i Europa falder sammen med Lissabontraktatens ikrafttræden. Efter et rimelig vellykket tjekkisk formandskab og de professionelle svenskere hviler Europas øjne nu på Den Iberiske Halvø. De prioriterede områder, der er blevet præsenteret, dvs. arbejdet for europæiske borgeres rettigheder, økonomisk genopretning og finanskontrol, opretholdelse af retsvæsenet og udvikling af en strategi for EU-staternes interne sikkerhed - alt sammen, når den nye traktat træder i kraft med fuld virkning - det er meget ambitiøst. Spanien står over for en stor mulighed og en stor udfordring, fordi den nye lovgivning skal omsættes til specifik handling og tilpasses verdenssituationen, der er under dynamisk forandring. Det er ikke nogen let sag at lede EU på et tidspunkt med global finanskrise. Derfor venter jeg også utålmodigt på resultater, og jeg ønsker formandskabet held og lykke med indførelsen af projektet for det "nye Europa".
<P>
* * *
<SPEAKER ID="100" NAME="David-Maria Sassoli" AFFILIATION="S&amp;D">
(IT) Hr. formand, mine damer og herrer! I aftes arresterede det italienske politi fem personer, der var i gang med at planlægge et mafiaattentat på en af vores kolleger, Rosario Crocetta, som er medlem af Europa-Parlamentet og tidligere borgmester for den sicilianske by Gela.
<P>
Ifølge dommerne skulle angrebet have fundet sted på en hvilken som helst dag fra i dag, den 20. januar. Jeg vil gerne minde om, at de belgiske myndigheder stadig mangler at sørge for en passende eskorte til hr. Crocetta, der nu har været under beskyttelse i Italien i nogen tid, som Parlamentets formandskab er klar over.
<P>
Jeg vil gerne bede formandskabet om på Europa-Parlamentets vegne at vise solidaritet med vores kollega og træffe foranstaltninger til at sikre, at hr. Crocetta får passende beskyttelse i sin rolle som parlamentsmedlem.
