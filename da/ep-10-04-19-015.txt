<CHAPTER ID="015">
Indlæg af et minuts varighed om politisk vigtige sager
<SPEAKER ID="035" NAME="Formanden">
Næste punkt på dagsordenen er indlæg af et minuts varighed om politisk vigtige sager.
<SPEAKER ID="036" NAME="John Bufton" AFFILIATION="EFD">
(EN) Hr. formand! Jeg takker for ordet igen og beder Dem indtrængende genoverveje spørgsmålet om afstemning under det næste møde den 5. og 6. maj på baggrund af det, der er blevet sagt her med kort varsel.
<P>
Sandsynligvis vil mange britiske medlemmer ikke være til stede. Det er vores valgdato. Hele landet er forhindret den dag. Det Forenede Kongerige vil ikke være repræsenteret ved forhandlingerne. Jeg anmoder Dem indtrængende om at overveje 4. maj - ryk det tilbage et par dage - fordi hvis De nægter os den stemme, så vil De nægte Det Forenede Kongerige en chance for at stemme for eller imod foranstaltninger ...
<P>
(Formanden afbrød taleren)
<SPEAKER ID="037" NAME="Formanden">
Hvis jeg må svare: Jeg vil tage Deres ord meget alvorligt. Vi har to dage: den 5. og den 6. maj. Vi vil nu beslutte, hvordan vi skal gøre med afstemningerne, der er planlagt til 5. og 6. maj, og hvordan vi fordeler dem.
<SPEAKER ID="038" NAME="Formanden">
Før vi begynder, vil jeg gerne bekendtgøre følgende. Som vi alle ved, giver forretningsordenens artikel 150 ret til indlæg af et minuts varighed. Erfaringen viser, at vi modtager mere end dobbelt så mange anmodninger om taletid, som vi har plads til. Medlemmer, der venter på taletid og ikke får den, bliver uundgåeligt skuffede. For at undgå yderligere usikkerhed og skuffelse vil jeg fremover anvende følgende procedure for indlæg af et minuts varighed. I henhold til forretningsordenens artikel 150 vil der blive lavet en talerliste på 30 talere, der udvælges, således at vi opretholder en politisk og geografisk balance. Medlemmer, som ikke fik lejlighed til at tale i et minut i de to foregående mødeperioder, bliver opprioriteret. Alle medlemmer, som har anmodet om taletid, får at vide på forhånd, om de er udvalgt eller ikke. Medlemmer, der udvælges, forventes at være til stede på det tidspunkt, hvor det er deres tur til at tale.
<SPEAKER ID="039" NAME="Jolanta Emilia Hibner" AFFILIATION="PPE">
(PL) Hr. formand! Jeg vil gerne henlede opmærksomheden på emnet genetisk modificerede fødevarer. Kommissionen arbejder på et forslag om at ændre EU-lovgivningen, så medlemsstaterne får større frihed til at beslutte, om de ønsker at tillade genetisk modificerede fødevarer, fordi det med den gældende EU-lovgivning ikke er muligt at indføre et forbud mod gmo'er i medlemsstaterne.
<P>
Kommissionen vil snart foreslå, at medlemsstaterne skal kunne beslutte individuelt, om de vil tillade dyrkning af genmodificerede planter. Imidlertid vil det stadig være på EU-plan, der træffes beslutning om import og forarbejdning af gmo-frø. Med henblik herpå bør vi overveje, om der skal indføres et særligt mærke til gmo-frie produkter. Et sådant mærke bør være klart og universelt genkendeligt, så europæiske forbrugere kan vide, at det produkt, de køber, ikke er produceret af dyr, der er blevet fodret med genmodificeret foder. Vi bør derfor overveje et specifikt design til mærket.
<SPEAKER ID="040" NAME="Traian Ungureanu" AFFILIATION="PPE">
(EN) Hr. formand! Må jeg minde alle her om, at der for et år siden var en folkelig opstand i Republikken Moldova mod kommunistisk magtmisbrug. Protesterne medførte, at der kom en proeuropæisk koalition til magten, og et år senere bekræftede den nye regering sit europæiske ståsted. Den moldoviske regering har akut brug for støtte fra EU, og der er tre måder, vi kan støtte på, nemlig hurtig finansiel bistand, ophævelse af visumpligt og indgåelse af en associeringsaftale.
<P>
Jeg må også her nævne tilfældet Ernesto Vardanian, som er journalist og blev arresteret, tilbageholdt incommunicado og anklaget for højforræderi af de såkaldte myndigheder i Transdnjestr. Det er en alvorlig overtrædelse af menneskerettighederne. Jeg beder den højtstående repræsentant for udenrigsanliggender og EU's delegationschef i Moldova om at handle hurtigt for at få den tilbageholdte journalist frigivet straks.
<SPEAKER ID="041" NAME="Anna Záborská" AFFILIATION="PPE">
(SK) Hr. formand, generalsekretær, kommissær! Jeg skulle nu holde den tale, jeg har forberedt, men der har været nogle usædvanlige omstændigheder. Vi ved alle, at de meteorologiske vilkår ikke har været gunstige med hensyn til at lade os alle mødes her i Strasbourg uden besvær. Det har kostet mange kolleger og embedsmænd en masse stress og bekymringer.
<P>
Jeg vil gerne benytte lejligheden til at takke formanden og også generalsekretariatet under ledelse af Klaus Welle for ikke at overlade noget til tilfældighederne, men give os de bedst mulige arbejdsvilkår.
<P>
Fra de første dages flyveproblemer gik Parlamentet i gang med at omorganisere transporten til Strasbourg, og jeg vil derfor gerne sikke hjertelig tak på vegne af dem, der ikke kan være her i dag.
<SPEAKER ID="042" NAME="Hans-Peter Martin" AFFILIATION="NI">
(DE) Hr. formand! Jeg forsøgte før, da De talte om nye regler om indlæg af et minuts varighed, at tiltrække mig Deres opmærksomhed. Da De jo kommer fra Polen, ved De, hvad det betyder at have forskellige klasser af mennesker og parlamentarikere. Jeg vil imidlertid bede om, at der også tages hensyn til medlemmerne på de bageste rækker i forbindelse med forretningsordenen.
<P>
Jeg har nogle specifikke spørgsmål. For det første: Med de næste to mødeperioder mener De da de næste to mødeperioder i Strasbourg, eller indgår Bruxelles også i dem?
<P>
For det andet: Hvad vil De gøre, hvis medlemmer, der har bedt om ordet, af en eller anden grund ikke er stede - som det skete lige før? Bliver der så nogle flere minutter til catch-the-eye?
<P>
For det tredje: Kunne De ikke i tråd med denne nye og i øvrigt velkomne effektivitet begynde allerede nu med at læse navnene op på de 30 talere, De vil give ordet i dag?
<SPEAKER ID="043" NAME="Formanden">
Tak for kommentaren. De nye regler vil være gældende fra mødet i Bruxelles. Mødeperioden i Bruxelles bliver den første, der afholdes med de nye regler.
<SPEAKER ID="044" NAME="Jörg Leichtfried" AFFILIATION="S&amp;D">
(DE) Hr. formand! Problemet med løse hunde i Rumænien er blevet aktuelt igen som resultat af den planlagte ophævelse af forbuddet mod at aflive disse hunde, der har været gældende siden 15. januar 2008. Jeg er glad for, at Rumænien endnu engang har afholdt sig fra at indføre disse planer. Men det alternativ, der nu er valgt, nemlig at placere hundene i kæmpe dyreinternater, er heller ikke nogen løsning. Den eneste fornuftige måde er at iværksætte et kastraktionsprogram. Rumænien har dog afvist dette. Som i andre dyreværnssager burde EU virkelig gøre noget - og det er på høje tid.
<P>
Det var mit indlæg af et minuts varighed. Jeg ønskede at bruge den resterende tid til at forklare endnu engang, hvad jeg ønskede at sige tidligere.
<SPEAKER ID="045" NAME="George Sabin Cutaş" AFFILIATION="S&amp;D">
(RO) Hr. formand! Da Simon Kuznets, som skabte begrebet bruttonationalprodukt, anerkendte, hvor vanskeligt det kan være at måle en nations velbefindende alene på baggrund af størrelsen af dens nationalindkomst, tror jeg ikke, han forestillede sig, at det ville vare trekvart århundrede, før fem Nobelprisvindere ville udarbejde et sæt forslag til en mere nøjagtig vurdering af økonomisk og social ydeevne end den, BNP giver. Denne makroøkonomiske indikator tager ikke hensyn til kvaliteten af produkterne, kan ikke måle bæredygtig økonomisk vækst og udelukker andre faktorer såsom subsistensøkonomi og forstadsøkonomi, husholdningsarbejde og frivilligt arbejde.
<P>
Baseret på resultatet af det arbejde, som denne komité har udført, og som er resumeret i Stiglitzrapporten, er der udarbejdet et forslag til forbedring af de nationale statistiksystemer ved at definere livskvalitet mere nøjagtigt og inkludere bæredygtig udvikling i beregningen af indekset over økonomiske og sociale fremskridt.
<P>
I den forbindelse tror jeg, vi må indføre et koordineret system over hele EU for at måle livskvalitet, i hvilket omfang økonomisk vækst kan understøttes, og sidst men ikke mindst sociale forskelle. Dette skridt ville signalere, at vi har lært lektien fra recessionen, som har så stort indvirkning på os.
<SPEAKER ID="047" NAME="Izaskun Bilbao Barandica" AFFILIATION="ALDE">
(ES) Fru formand! I sidste uge afgjorde en domstol, at lukningen af den baskisksprogede avis Egunkaria, som jeg har omtalte her for et par uger siden, var en uretfærdig, ulovlig og vilkårlig handling.
<P>
I dommen anføres det, at hverken den spanske forfatning eller straffelov tillader lukningen af en avis, og at hele anklagen byggede på den præmis, at et forsvar for baskisk kultur betyder, at man samarbejder med ETA, hvilket er absurd. Domstolen siger, at de anklagede er fuldstændig uskyldige, at de ikke er med i ETA, og at avisen ikke har støttet ETA økonomisk eller omvendt. Ifølge dommen blev de arresterede tilbageholdt incommunicado med utilstrækkelig juridisk kontrol, hvilket gør arrestanternes påstande om dårlig behandling og tortur troværdige.
<P>
Jeg vil derfor gerne bede om to ting. Jeg vil gerne, at vi noterer os de konsekvenser, som demagogi og manipulation med følelser og nødlovgivning har i et demokrati, og det forhold, at de primære elementer blandt medierne og de største partier i Spanien beskyldte alle os, der var imod denne uretfærdighed, for at samarbejde med ETA. Jeg vil også gerne bede om, at vi samarbejder for at sikre, at ofrene ydes retfærdighed, og at sagen lukkes retfærdigt.
<SPEAKER ID="048" NAME="Michail Tremopoulos" AFFILIATION="Verts/ALE">
(EL) Fru formand! I februar fik vi præsenteret Kommissionens rapport af Reuter og Trautmann om det globale marked for ulovlige stoffer fra 1998 og frem. Denne rapport er en værdifuld database, og dens konklusioner bekræfter en række hidtidige evalueringer om ineffektive narkotikapolitikker i EU og resten af verden.
<P>
Den basale konklusion er, at de nuværende politikker ikke har opfyldt deres primære målsætning, nemlig at reducere efterspørgslen efter og udbuddet af ulovlige stoffer, og at politikkerne er en afgørende faktor for, at skaderne for de enkelte stofbrugere, deres miljø, økonomien og samfundet forværres.
<P>
I 2004 godkendte Parlamentet en henstillingspakke, f.eks. Cataniarapporten. Vi beder derfor om, at der bliver taget fat i dette emne igen i en bredere sammenhæng, så der ikke sker brugerne noget.
<SPEAKER ID="049" NAME="Ryszard Czarnecki" AFFILIATION="ECR">
(PL) Fru formand! Min nation er blevet ramt af en stor tragedie. Præsidenten, nationalbankdirektøren og en række militære ledere er døde. Præsidenten og hans kone blev begravet i går. Jeg vil gerne sige tak for de udtryk for solidaritet, som er indløbet fra mange medlemsstater i EU. Begrebet europæisk solidaritet har vist sit værd, og det er for os polakker noget meget vigtigt. Præsidenterne fra Tjekkiet, Slovakiet, Ungarn, Tyskland, Litauen, Letland, Rumænien og Slovenien og premierministeren fra Estland var til stede ved begravelsen. Jeg beklager, at formanden for Rådet og formanden for Kommissionen ikke var der. De kunne ikke komme, men premierministrene fra Aserbajdsjan, Armenien og Georgien kom f.eks., selv om de havde længere at rejse. Jeg vil gerne takke alle, der var til stede, for deres solidaritet.
<SPEAKER ID="050" NAME="Andreas Mölzer" AFFILIATION="NI">
(DE) Fru formand! Jeg har nogle bemærkninger om Serbien. Serbiens ambition om at komme med i EU giver tilsyneladende landet vind i sejlene. I hvert fald kom landet for nylig med en officiel undskyldning for folkedrabet i Srebrenica - det er bestemt ikke noget, der kan siges om det kontroversielle kandidatland Tyrkiet, som truer med sanktioner, hvis man i et andet land så meget som diskuterer folkemordet på armenierne.
<P>
Man fortolker efter min mening Københavnskriterierne vilkårligt, hvis man beskylder Beograd for manglende vilje til samarbejde med den internationale krigsforbryderdomstol i Haag, men finder Ankaras overtrædelser af menneskerettighederne uvigtige.
<P>
Det er imidlertid ikke noget nyt, at EU er dobbeltmoralsk. I Bosnien skal flere etniske grupper mases sammen i én multikulturel stat, mens det pludselig er legitimt i Kosovo, at en etnisk gruppe skiller sig ud fra en bestående stat.
<P>
I modsætning til Tyrkiet er Serbien historisk, åndeligt og kulturelt en del af Europa og en stat, der er central for sikkerheden på Balkan. Naturligvis må vi ikke gentage fejlene fra den forhastede optagelse af Bulgarien og Rumænien. Alle tiltrædelseskriterier skal afgjort opfyldes, men Serbien er et europæisk land og bør være med i Unionen.
<SPEAKER ID="051" NAME="Georgios Papanikolaou" AFFILIATION="PPE">
(EL) Fru formand! Den nylige optrævling af en vigtig terrorcelle i Grækenland minder os om, at vold og trusler mod demokratiske institutioner ikke kender nogen grænser eller gør forskel på målene.
<P>
Det er vigtigt at huske, at den aktuelle økonomiske krise og pessimismen, den udløser hos borgerne, afføder aggression og avler vold. Ingen er uenig i, at vold er forkastelig, uanset form og oprindelse. Men det, vi skal blive enige om og lægge større vægt på, er betydningen af forebyggelse frem for helbredelse. Derfor skal vi sætte emner som SWIFT, PNR og en styrkelse af Europol og Eurojust højere på dagsordenen.
<P>
Når det er sagt, er det afgørende, at vi afhjælper de forhold, der fremkalder kroniske sociale sygdomme, der igen avler vold. Vi må rette blikket mod fattigdom og arbejdsløshed. Der er ikke længere plads til passivitet. Sidste gang Europas ledere veg tilbage for de sociale udfordringer i svære økonomiske tider, sank dette kontinent ned i had og totalitarisme.
<SPEAKER ID="052" NAME="Jens Geier" AFFILIATION="S&amp;D">
(DE) Fru formand, mine damer og herrer! Jeg vil gerne henlede Kommissionens og Parlamentets opmærksomhed på den foruroligende udvikling i priserne på råmaterialer. Duisburg, som er hjemby for Europas største stålværk, ligger i min valgkreds. Her og i de øvrige stålproducerende egne i EU er de ansatte meget bekymrede for deres job, fordi de tre store leverandører af jernmalm tvinger prisstigninger på 100 % ned over stålindustrien. Fremover skal prisen på malm fastsættes på London Metal Exchange i stedet for en prisgaranti, der som førhen blev sikret ved hjælp af langsigtede forsyningskontrakter. Arbejdsstyrken og dens fagforeninger frygter, at det vil føre til en ekstrem prisstigning på grundmaterialet stål. Dette kommer på et tidspunkt, hvor man har opbrugt enhver potentiel mulighed for besparelser i form af omkostningsnedskæringer og fyringer, særligt efter den seneste omstrukturering af stålindustrien. For at gøre opmærksom på denne situation har diverse samarbejdsråd og Tysklands metalarbejderforbund I.G. Metall rettet en appel på vegne af Duisburg til kansler Merkel og kommissionsformand Barroso. Jeg vil gerne bede Kommissionen reagere på denne appel.
<SPEAKER ID="053" NAME="Pat the Cope Gallagher" AFFILIATION="ALDE">
(EN) Fru formand! De rejsende, hvis ferieplaner gik i vasken på grund af askeskyen, er nu i en forvirrende forsikringssituation.
<P>
Selv om flyselskaberne vil refundere eller ombooke flybilletterne i henhold til forordningen om flypassagerers rettigheder, står mange passagerer med udgifter til hotelværelser og billeje og måske alternative flyrejser, men nogle rejseforsikringspolicer forventes at betale for tabene.
<P>
Andre hævder, at der er tale om force majeure, men jeg vil anbefale disse selskaber at være pragmatiske og rimelige og revurdere den beslutning, idet jeg og mange andre har utallige vælgere, som befinder sig i lufthavne i forskellige verdensdele og koster selskaberne penge, som de ikke har.
<P>
Jeg forstår, at direktivet om pakkerejser bliver gennemgået, og det kan ikke gå hurtigt nok.
<P>
Til slut er det væsentligt at sige, at dette rejsedirektiv sikrer, at der er et sæt standardregler, som gælder for en situation af denne type. Selv på dette stadium synes jeg, at Kommissionen skal kigge på det.
<SPEAKER ID="054" NAME="Claudio Morganti" AFFILIATION="EFD">
(IT) Fru formand, mine damer og herrer! Jeg vil gerne her i EU-institutionernes demokratiske hjerte præsentere en kort oversigt over den langsigtede virkning, som EU's indgreb har for lokalsamfundene, regionerne og borgerne.
<P>
Jeg tror, vi må beslutte, om vi skal præsentere en universalistisk og globalistisk vision eller i stedet bevare den enkelte borgers bidrag og identitet. Jeg tror, at vi bør foretrække det sidste. Det er en bred vision, hvor de mere unikke dimensioner af bestemte interesser og traditioner også har deres plads og deres værdighed.
<P>
Lad os f.eks. se på virkningerne af servicedirektivet fra 2006, det såkaldte Bolkesteindirektiv, for den italienske badeferiesektor Jeg mener ikke, at vi bør ofre kulturen og traditionen for gæstfrihed, der altid har kendetegnet lokalsamfundene, for et formodet mere effektivt globalt system.
<P>
Jeg tror på, at små virksomheder i økonomisk henseende er de mest ægte udtryk for lokalsamfundenes kulturelle identitet, og at de derfor bør beskyttes til hver en tid.
<SPEAKER ID="055" NAME="Hans-Peter Martin" AFFILIATION="NI">
(DE) Fru formand! Det er ikke let i disse dage at være glødende proeuropæisk. I dag vil jeg gerne nævne problemet med Eurostat. Det har vist sig, at Eurostat vidste meget mere om den reelle situation i Grækenland, end man generelt regnede med. Der findes rapporter, som kun delvis blev offentliggjort, og som afdækkede tilfælde af svindel så langt tilbage som 2002, og så var der selvfølgelig også den store rapport fra 2008. Imidlertid står det fuldstændig uklart, hvor rapporterne bliver af, hvilke virkninger disse rapporter har, og hvem der skal stå til regnskab for dem - i dette tilfælde for ikke at have handlet på dem.
<P>
Jeg vil derfor foreslå på nuværende tidspunkt, at vi tager konstruktivt fat på Eurostat og ikke kun med hensyn til den skandaløse praksis, der naturligvis også foregik førhen. Det er således mit forslag, at Kommissionen reagerer her for at sikre Eurostats uafhængighed og giver borgerne den information, som vi har så hårdt brug for for at revolutionere vores demokrati.
<SPEAKER ID="056" NAME="Maria Da Graça Carvalho" AFFILIATION="PPE">
(PT) Fru formand! I dag oplever vi en naturkatastrofe med uforudsigelige følger. Videnskaben sætter os i stand til at beregne virkningerne af partiklerne i atmosfæren for flymotorer og flyelektroniksystemer rimelig præcist. Videnskaben giver os også mulighed for at beregne disse partiklers bevægelser i atmosfæren rimelig præcist. EU's transportministre mødes i dag for at afgøre, hvordan vi skal takle lufttransportsituationen. Konklusionerne på dette møde bør baseres på videnskabelig viden og forsigtighedsprincippet. Økonomien kan ikke komme før menneskers sikkerhed. Europa må fortsat stå som en bastion for sikkerhed og livskvalitet. Men vi forventer hurtige, pragmatiske løsninger på alternative transportsystemer til lands og til vands.
<P>
Gennem det seneste år har vi oplevet en række kriser, naturkatastrofer og en epidemi. På baggrund af alt det ...
<P>
(Formanden afbrød taleren)
<SPEAKER ID="057" NAME="Ioan Enciu" AFFILIATION="S&amp;D">
(RO) Fru formand! Når dette år er gået, skal det tredje postdirektiv træde i kraft. Det skal liberalisere markedet fuldstændig. Konsekvenserne af den økonomiske og finansielle krise er velkendte, herunder på postmarkedet.
<P>
Krisens virkninger er mangedoblet efter gennemførelsen af direktivet i medlemsstater, hvor postmarkedet er fuldt liberaliseret. I denne sektor er antallet af fyringer højere og lønnedgangen større for de tilbageværende end gennemsnittet. Der har også været et fald i antallet af transaktioner og en stigning i portoen for ikke at nævne det forhold, at man fratager borgere, der bor på steder og i områder, der er vanskelige at nå, deres adgang til et kommunikationsmiddel og en forsyningspligtydelse.
<P>
Jeg mener, at de sociale konsekvenser af gennemførelsen af dette direktiv skal vurderes. Det er vores pligt at hindre social dumping. Jeg anmoder indtrængende EU-institutionerne om at undersøge muligheden for at anvende et to år langt moratorium på de frister, der er fastsat for at gennemføre direktivet, med variationer afhængigt af de resterende medlemsstater.
<SPEAKER ID="058" NAME="Cristian Dan Preda" AFFILIATION="PPE">
(RO) Fru formand! Jeg ønsker at tale om den yderst vanskelige situation, som en journalist ved navn Ernest Vardanian befinder sig i. Han blev arresteret af Ivor Smirnovs regime i den selvudråbte republik Transdnjestr.
<P>
Ernest Vardanian anklages for højforræderi og spionage, hvilket ikke kun er absurd, men fuldstændig latterligt. Journalisten er også blevet nægtet løsladelse mod kaution og holdes tilbage under forfærdelige forhold. Jeg vil gerne sige, at denne handling bruges af myndighederne i Tiraspol til at intimidere Chişinău på et tidspunkt, hvor den nye regering, der tiltrådte efter valget sidste år, gerne vil bevæge sig tættere på EU og desuden løse konflikten i Transdnjestr.
<P>
Jeg opfordrer til øjeblikkelig og ubetinget løsladelse af journalisten Ernest Vardanian, og jeg anmoder indtrængende myndighederne i den selvudråbte republik Transdnjestr til at komme Chişinău i møde og løse konflikten der.
<SPEAKER ID="059" NAME="Czesław Adam Siekierski" AFFILIATION="PPE">
(PL) Fru formand! Den finansielle og økonomiske krise har ramt de fattigste hårdest. For at opfylde deres behov har EU erklæret 2010 for det europæiske år for bekæmpelse af fattigdom og social udstødelse. Det vurderes, at over 40 mio. mennesker i Europa lever i fattigdom og næsten 40 mio. yderligere er truet af fattigdom. Det er især beklageligt, at en fjerdedel heraf - 20 mio. - er børn. De har ikke kun problemer med mangel på mad, lægehjælp og tøj, men frem for alt den manglende udsigt til at kunne forbedre deres situation og slippe ud af fattigdommen. Et højt uddannelsesniveau er det vigtigste, vi kan give dem for at hjælpe dem med at ændre deres tragiske situation. Dette behov ses tydeligst i små byer og landdistrikter, som ligger langt fra universitetsbyerne. Derfor tror jeg, at flere midler til stipendieprogrammer til unge fra fattige kår vil være et væsentligt bidrag til forandring.
<SPEAKER ID="060" NAME="Derek Vaughan" AFFILIATION="S&amp;D">
(EN) Fru formand! Jeg glæder mig til debatten i morgen om luftfartskrisen, fordi vi skal huske, at den ikke kun har en virkning for Parlamentet, men også for borgere og virksomheder i hele Europa. Lige nu er Europa, eller det meste af Europa, ved at komme sig over en dyb recession. Det Forenede Kongerige er som andre - ikke alle, men mange - lande i gang med at komme sig oven på krisen, og det skyldes, at regeringen greb ind, da markedet brød sammen, og ikke blot lod stå til, som nogen mente.
<P>
Der kommer mange nye økonomiske tal i Det Forenede Kongerige de næste uger, og jeg tror, mange af dem vil være positive. Det er, fordi regeringen greb ind. Jeg synes, det er vigtigt, at også EU-institutionerne griber ind i økonomisk vanskelige tider. Alle EU's institutioner bør i fremtiden sikre sig, at vores budgetter er målrettet mod at hjælpe borgere og virksomheder med at komme igennem de økonomisk vanskelige tider og planlægge genopretningen.
<SPEAKER ID="061" NAME="Diogo Feio" AFFILIATION="PPE">
(PT) Fru Formand! Jeg vil gerne på mødet i dag omtale de forskellige medlemsstaters budgetsituation. Jeg gør det nu, hvor fristen er udløbet for indsendelse af stabilitets- og vækstprogrammerne. Disse programmer rummer mellemlange til langsigtede prognoser for de forskellige medlemsstaters budgetstillinger. I mit eget land Portugals tilfælde har Kommissionen bemærket, at det indsendte program er risikabelt. Det er et foruroligende tegn for markederne, men det var frem for alt et tegn på, at Kommissionen så på stabilitet og sunde statslige regnskaber, selv om det også er vigtigt at se på væksten. Her er tallene, som mit land har indsendt, heller ikke tilfredsstillende, og der mangler stadig hensyntagen til emner som regelforenkling for erhvervslivet og den skattemæssige konkurrenceevne.
<SPEAKER ID="062" NAME="William" AFFILIATION="The Earl of) Dartmouth  (EFD">
(EN) Fru formand! Selv om det er et par indlæg siden, vil jeg gerne spørge den herre derovre, som gik ind for EU-indgreb, hvordan han mener, at EU skal gribe ind over for vulkansk aske.
<SPEAKER ID="063" NAME="Formanden">
Der kan ikke stilles supplerende spørgsmål ved hjælp af Blå kort-proceduren under indlæggene af et minuts varighed. Det var således ikke en bemærkning til forretningsordenen. Deres kollega kan måske besvare Deres spørgsmål ansigt til ansigt, men i hvert fald ikke under plenarmødet.
<SPEAKER ID="064" NAME="Malika Benarab-Attou" AFFILIATION="Verts/ALE">
(FR) Fru formand! Jeg havde gerne set, at De tog hensyn til en ligelig kønsfordeling i tildeling af taletid. De gav ordet til fem mænd i træk.
<SPEAKER ID="065" NAME="Formanden">
Mange tak. Som De kan forestille Dem, finder jeg som formand for Gruppen på Højt Plan om Ligestilling og Diversitet ligestilling meget vigtig. Vi har en liste over talere, og vi forsøgte at gøre den afbalanceret. Hvem der får lejlighed til at tale under forhandlingen er naturligvis også afhængigt af, hvem der faktisk er til stede.
<P>
Punktet er hermed afsluttet.
