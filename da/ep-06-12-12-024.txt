<CHAPTER ID="024">
Europæisk ligestillingsinstitut (forhandling) 
<SPEAKER ID="379" NAME="Formanden">
Næste punkt på dagsordenen er indstilling ved andenbehandling fra Udvalget om Kvinders Rettigheder og Ligestilling om Rådets fælles holdning med henblik på vedtagelse af Europa-Parlamentets og Rådets forordning om oprettelse af et europæisk institut for ligestilling mellem mænd og kvinder (10351/1/2006 - C6 0314/2006 - (Ordførere: Lissy Gröner og Amalia Sartori).
<SPEAKER ID="380" NAME="Lissy Gröner " LANGUAGE="DE">
Hr. formand! Mange tak til min medordfører og til Kommissionen. Vi har gennem et virkelig godt samarbejde forsøgt at få instituttet i gang så hurtigt som muligt. Det har været et meget vellykket arbejde. Jeg vil gerne bede Dem om endnu en gang at bede alle tjenesterne om at gennemgå alle sprogversioner for kønsfølsomt sprog. På mit sprog, tysk, er det trods gentagne opfordringer ikke sikret, at der overalt anvendes kønsfølsomt sprog.
<P>
Siden Europa-Parlamentets oprettelse har vi opfattet os selv som en motor for ligestilling. I nu næsten 10 år har vi diskuteret, hvordan man kan skabe de bedste muligheder for at etablere en institution, som samler gender mainstreaming og registrerer de bedste resultater fra alle lande i en tværgående opgave. Efter en forundersøgelse blev der så fremsat krav om ligestillingsinstituttet, og Rådet tog for nu snart to år siden dette krav op og besluttede at etablere ligestillingsinstituttet budgetneutralt. Hvad betyder det? I praksis betyder det, at ligestillingsinstituttet finansieres af det tidligere ligestillingsprogram. Budgettet beskæres til det halve, og det amputerede program er så overgået til det sociale handlingsprogram Progress. Det er den pris, kvinderne betaler. Når det fra visse sider hævdes, at instituttet er for dyrt, må man sige: Tværtimod, kvinderne har betalt dyrt!
<P>
Vi har imidlertid fremmet instituttet i Parlamentet med stor støtte fra kvindeorganisationerne. Vi ønsker, at det skal arbejde uafhængigt og etablere en central registrering af modeller for velafprøvede metoder til den bedste og mest vellykkede ligestilling. Vi ønsker, at disse eksempler fra alle landene samles, og at kløften afskaffes mellem på den ene side den juridiske situation med hensyn til ligestilling, som vi har i de europæiske traktater, hvilket også bekræftes i artikel 3, og på den anden side den faktiske diskriminering, der dagligt finder sted.
<P>
Vi ønsker, at kvinder ikke længere skal tjene omkring 30 % mindre end deres mandlige kolleger. Det er muligvis anderledes for Parlamentets formænd. Det kan man more sig over, men når kvinden ved samlebåndet tjener 30 % mindre end sin mandlinge kolleger, forstummer latteren. Vi ønsker, at alle medlemsstater får kendskab til, hvordan vold, tvungen prostitution og seksuel udnyttelse kan bekæmpes med succes. Vi vil på europæisk plan udveksle erfaringer med, hvordan diskriminering på grund af køn kan bringes til ophør i det 21. århundrede.
<P>
Vi nåede hurtigt til enighed i udvalget, som jeg allerede har understreget. Af 50 ændringsforslag, som vi vedtog under førstebehandlingen, blev 35 straks overtaget med stor støtte fra Kommissionen. Andre ændringsforslag har vi måttet kæmpe for. Vi måtte kæmpe hårdt for en høring om instituttets ledelse - jeg vil understrege, at jeg ikke er kønsneutral på dette punkt, jeg forventer, at der bliver ansat en kvindelig direktør - men vi fik det igennem. Vi har fået en mindre bestyrelse igennem. Det er ikke logisk, at alle medlemsstater skulle være repræsenteret i bestyrelsen, hvilket ville betyde, at der i sidste ende var 33 personer, der kontrollerede, og kun 13 personer, der arbejdede. Det kan man ikke forklare for nogen.
<P>
Vi ønsker, at det europæiske ligestillingsinstitut skal arbejde for de europæiske institutioner, og at vores arbejde i Parlamentet bliver mere effektivt gennem dette videnskabelige forarbejde. Men hvordan kan det være - og det er efter min mening en stor dråbe malurt i bægeret - at Rådet i sidste uge besluttede, at instituttet skal ligge i Vilnius? Det ligger langt borte fra beslutningscentrene. Et arbejdsinstitut som ligestillingsinstituttet tjener ikke til repræsentation og heller ikke til at smigre et land, det bør tværtimod være tæt på vores beslutningscentre. Det betyder en svækkelse. Vi vil have støtte til institutionernes arbejde og vil se et effektivt arbejde, som bidrager til at gennemføre politisk og faktisk ligestilling.
<P>
Derfor mener jeg, at vi har udarbejdet et godt forslag, og jeg beder Parlamentet om støtte til vores kompromis, som er forhandlet på plads med Rådet. Jeg beder om bred støtte til det europæiske ligestillingsinstitut. Vi har banet vejen for en hurtig enighed, og jeg takker endnu en gang alle involverede. Min særlige tak går til Kommissionen, som hele tiden har forsøgt at overvinde kløften i forhandlingerne mellem Parlamentet og Rådet. Jeg takker endnu en gang alle, som har medvirket, især også skyggeordførerne fra alle grupper. Med starten for ligestillingsinstituttet, som forventes at komme snart, har vi nået en milepæl. Men der er stadig meget arbejde at gøre for at klare de store opgaver.
<P>
Jeg takker for viljen til at medvirke, men jeg vil samtidig spørge om, hvem der egentlig er i stand til personalemæssigt at udfylde dette institut. Det skal være en, som ikke kun har sagkundskab, men også det nødvendige kendskab til de europæiske institutioner indefra. Her vil Udvalget om Kvinders Rettigheder nøje påse, at vi ikke får nogen fra Rådet eller Kommissionen i dette institut, som ikke kan løse opgaven. Hvis vi tager fat på sagen med den store støtte fra et netværk af kvindeorganisationer, som det foresvæver os, så vil det være et kæmpe fremskridt for den europæiske kvindebevægelse at få dette institut.
<SPEAKER ID="381" NAME="Amalia Sartori " LANGUAGE="IT">
Hr. formand, mine damer og herrer! På min gruppes vegne vil jeg gerne takke fru Gröner for det arbejde, vi har udført i fællesskab.
<P>
Vi lagde stor vægt på, at dette institut blev oprettet som følge af samarbejdet mellem de to største partier her i Europa-Parlamentet, så det netop også fik denne styrke og denne støtte. Jeg må sige, at vi under hele vores arbejde - også selv om debatten undertiden var heftig - altid nåede frem til en næsten enstemmig vedtagelse i Udvalget om Kvinders Rettigheder og Ligestilling. Det er et forløb, som vi efter min mening også bør minde om.
<P>
Til sidst opnåede vi ved førstebehandlingen - selv om det skete med de forbehold, som vi endda ofte ser på plenarmødet, når vi behandler dette spørgsmål, der under alle omstændigheder også er uløst på europæisk plan, og hvor kvinderne på trods af de love, der skal sikre dem deres rettigheder, endnu ikke nyder ordentligt godt af lige muligheder og inddragelse på alle beslutningsniveauer - et ja, som jeg er sikker på bliver gentaget ved afstemningen i Parlamentet i morgen.
<P>
Jeg vil blot tilføje nogle få bemærkninger til det, som fru Gröner sagde. Først vil jeg sige, at det efter min mening ikke sker særlig tit, at man med en beslutning fortolker retningslinjerne fra de forberedende undersøgelser så godt, som det er sket i dette tilfælde.
<P>
Efter den socialpolitiske dagsorden i starten af 2000 blev det besluttet at undersøge muligheden for at oprette et sådant institut, og både Parlamentet og Kommissionen gav områdemanagere til opgave at foretage en indgående undersøgelse. Jeg kan vist godt sige, at resultatet af vores arbejde - og det, som Parlamentet skal stemme om i morgen - til fulde er et udtryk for det, der fremgik af disse to undersøgelser, nemlig at der skal oprettes et lille, fleksibelt og uafhængigt institut, som har netstruktur, og som er i stand til at analysere tallene og årsagerne til et endnu eksisterende diskriminationsfænomen, undersøge god praksis samt finde frem til og offentliggøre nogle innovative lovgivningsløsninger, når det gælder kvinders rettigheder og lige muligheder.
<P>
Når man ser bort fra spørgsmålet om placeringen - som vi egentlig ikke kom ind på i udvalget, og hvor man i dag har valgt Vilnius i Litauen, som på trods af afstanden forhåbentlig giver gode resultater takket være de dygtige videnskabsmænd og teknikere - vil jeg gerne give udtryk for min tilfredshed med, at dette institut bliver oprettet med det samme og allerede kan begynde at arbejde i 2007.
<P>
Takket være dette instituts arbejde kan vi gøre yderligere fremskridt, som både vil være til gavn for samfundet i hele Europa og for de mennesker uden for Europa, der betragter os som forbilleder og som retningsgivende på dette specifikke område.
<SPEAKER ID="382" NAME="Vladimír Špidla" LANGUAGE="CS">
Hr. formand, mine damer og herrer! Det glæder mig meget, at der er sket store fremskridt i forhandlingen mellem Rådet og Parlamentet, og at vi nu er tæt på en aftale. Oprettelsen af et europæisk ligestillingsinstitut imødegår det store behov for at fastlægge nye instrumenter i den europæiske politik om ligestilling, der vil gøre det muligt at opnå yderligere fremskridt. Dette behov blev identificeret for så længe siden som i 1999. Parlamentet og især Udvalget om Kvinders Rettigheder og Ligestilling har støttet forslaget om at oprette et sådan institut. Instituttet vil kunne hjælpe os - dvs. EU's organer og medlemsstater - med at formulere og forfølge politikker ved at fremme kendskabet til lige muligheder for mænd og kvinder. I denne sammenhæng vil instituttet stå for indhentning, analyse og undersøgelse af objektive, pålidelige og sammenlignelige data på EU-plan. Instituttet vil endvidere udvikle relevante metodologiske ressourcer til fremme af integrationen af ligestilling i EU's politikker.
<P>
Under førstebehandlingen var det muligt for Parlamentet at finpudse og afklare en række punkter i Kommissionens forslag. Endvidere er de fleste ændringsforslag fra Parlamentet inkorporeret i den fælles holdning. Under andenbehandlingen måtte vi finde svar på spørgsmålet om oprettelsen af en bestyrelse, et spørgsmål som Rådet og Parlamentet havde meget forskellige holdninger til. Det glæder mig, at begge organer var indstillet på at indgå et velovervejet kompromis, og at det til sidst lykkedes. I kompromiset er der sket en forbedring i forhold til den fælles holdning. Rotationsordningen for medlemmerne af bestyrelsen og aftalen om udstedelse af fælles erklæringer har betydet, at medlemsstater, der tidligere var i tvivl, nu kan acceptere en mellemstor bestyrelse. Ligestillingsinstituttet vil således kunne arbejde effektivt i forhold til instituttets størrelse og løsning af opgaverne. Derimod vil ændringsforslagene om udpegelse af direktøren, genetableringen af ekspertforummet og Parlamentets udpegelse af to eksperter fra det pågældende forum styrke Parlamentets rolle. Kommissionen vil derfor acceptere kompromiset. Det er min klare overbevisning, at Parlamentet, der deler vores ønske om at få denne forordning vedtaget inden udgangen af året, også vil kunne acceptere disse ændringsforslag, og det er jeg taknemmelig over.
<P>
Mine damer og herrer, jeg ønsker også at takke ordførerne, fru Gröner og fru Sartori. Jeg har haft mulighed for at holde møder med begge ordførere jævnligt, og alle er klar over deres store indsats. Takket være dem er vi nu så langt, at vi i morgen forhåbentlig kan få det sidste punkt på plads.
<SPEAKER ID="383" NAME="Anna Záborská" LANGUAGE="SK">
Udvalget om Kvinders Rettigheder og Ligestilling gjorde klogt i at udpege to ordførere fra PPE-DE- og PSE-Gruppen til at udarbejde en betænkning om Kommissionens forslag om oprettelse af et europæisk institut for ligestilling mellem mænd og kvinder.
<P>
Betænkningen er velafbalanceret, og jeg ønsker at takke fru Sartori og fru Gröner for det store arbejde. Det ville være vidunderligt, hvis vi allerede i dag kunne annoncere, at der ikke var behov for at oprette et ligestillingsinstitut, fordi alle former for forskelsbehandling af kvinder var udryddet. Det ville være positivt, hvis vi kunne sige, at der ikke længere er forskelsbehandling vedrørende kvinders løn, at værdien af mænds og kvinders arbejde anerkendes fuldt ud med hensyn til ansvarsområderne i hjemmet, og at mødre og fædre har valgfrihed som følge af de fremskridt, der er opnået i afbalanceringen af arbejdstid og fritid.
<P>
Det er desværre ikke tilfældet til trods for den omstændighed, at EU har et helt arsenal af retlige instrumenter til beskyttelse af personlige rettigheder. Det europæiske ligestillingsinstitut kan vise sig at være et nyttigt instrument. Om det lever op til vores forventninger, vil vi finde ud af under evalueringen om fem år. Vil vi have modet til at nedlægge instituttet, hvis evalueringen giver negative resultater? Vil vi have modet til at fastlægge en mere effektiv anvendelse af de midler, der allerede er tildelt? Jeg ønsker at advare imod at forvente, at ligestillingsinstituttet vil løse alle problemer forbundet med manglen på lige muligheder for mænd og kvinder.
<P>
Ligesom en lang række globale og europæiske lovgivningstiltag ikke har løst alle problemer i de sidste 50 år, vil ligestillingsinstituttet heller ikke kunne løse alle problemer. Kun hvis alle mænd, kvinder, politikere og ngo'er involveres, kan vi sikre, at kvinder ikke forskelsbehandles, og at alle kvinder, herunder de fattigste, har adgang til retfærdighed, og at deres værdi, ære og værdighed respekteres fuldt ud.
<SPEAKER ID="384" NAME="Zita Gurmai" LANGUAGE="HU">
Ligestilling mellem mænd og kvinder er en af de grundpiller, hvorpå det moderne EU hviler. Efter en lang kamp har vi endelig muligheden for at få oprettet et offentligt institut for ligestilling i Europa. jeg ønsker at takke fru Gröner og fru Sartori for den store indsats og udkastet til forslaget, som er det bedste resultat, som kan opnås på nuværende tidspunkt, og som har Kommissionens og Rådets støtte.
<P>
Det er lykkedes os at sikre instituttets uafhængighed, og det er afgørende for, at instituttet kan udføre et tilfredsstillende professionelt arbejde og udfylde rollen som ekspertforum, der skal støtte direktøren i hendes eller hans arbejde. Instituttets budgetrammer er også garanteret samt gennemsigtig forvaltning af instituttet. Det vil fortsat være Kommissionens og bestyrelsens opgave at udpege direktøren, men jeg ønsker at understrege, at direktøren skal indkaldes til høring i Parlamentets kompetente udvalg. Det vil styrke Parlamentets rolle.
<P>
Det er en kilde til stor glæde, at der endelig vil blive oprettet et europæisk institut, som fremover vil analysere spørgsmålet om ligestilling i samfundet og indsamle data på en systematisk måde. Jeg er sikker på, at instituttet vil udvikle værdifulde metodologier til gavn for ligestillingspolitikkerne og yde rådgivning til EU's andre institutioner og medlemsstater samt bidrage til at håndhæve EU's politik.
<P>
Jeg bifalder, at en af de nye medlemsstater er valgt som hovedkvarter for instituttet. Det var meget vigtigt for mig i forbindelse med valg af hovedkvarter, at der blev valgt et hovedkvarter med et passende miljø. Det vil helt sikkert være tilfældet med Litauen, da den litauiske regering har understreget sit engagement ved at tildele yderligere 50 millioner euro, som vil blive tildelt gennem EU-midler i syv år.
<P>
Oprettelsen af instituttet er et vigtigt skridt for os på ligestillingsområdet. Kun tiden vil vise, hvor vigtig denne rolle er, men instituttet vil blive oprettet på det rigtige tidspunkt, idet 2007 er udnævnt til at være det europæiske ligestillingsår. Vi har truffet alle nødvendige foranstaltninger, og instituttet kan påbegynde sine aktiviteter. Men det er vores opgave at sikre, at instituttet fungerer tilfredsstillende og effektivt.
<SPEAKER ID="385" NAME="DanutBudreikaitė" LANGUAGE="LT">
Hr. formand, mine damer og herrer! Jeg ønsker at udtrykke min glæde over beslutningen fra Rådets møde (almindelige anliggender og eksterne forbindelser) den 1. december i år om at oprette et europæisk institut for ligestilling mellem mænd og kvinder i Vilnius, Litauen. Denne beslutning vil blive officielt bekræftet på topmødet mellem EU's stats- og regeringschefer den 14.-15. december.
<P>
Instituttet vil være den første EU-institution i en ny medlemsstat - Litauen.
<P>
Selv om kvinders kamp for ligestilling er mangeårig, er der stadig stor forskel på mænds og kvinders lønninger til ulempe for kvinderne. Gennemførelsen af ligestilling mellem mænd og kvinder vil ikke blot markere realiseringen af de demokratiske værdier i EU, friheden til at udtrykke sig og de medmenneskelige kontaktforhold, men vil også bidrage til løsning af de demografiske problemer og mindskelse af fattigdommen.
<P>
Instituttets vigtigste opgaver vil være at indsamle oplysninger om ligestilling mellem mænd og kvinder, analysere disse oplysninger og udarbejde henstillinger om ligestillingsspørgsmål samt formidle oplysninger om ligestillingssituationen i EU og tredjelandene.
<P>
Jeg er overbevist om, at det europæiske institut for ligestilling mellem mænd og kvinder, der skal have kontoradresse i Litauen, vil fungere godt, idet Litauen har erfaring med at samarbejde med andre EU-lande og er velplaceret i forhold til at dele sine erfaringer med tredjelande, især nabolandene i Øst.
<P>
Kommissionen accepterede 40 af Parlamentets henstillinger til udvidelse af det geografiske område for indsamling, analyse og formidling af oplysninger, herunder både de nye medlemsstater og kandidatlandene.
<P>
Forskelsbehandlingen af kvinder er i nogle EU-lande så omfattende, at ingen bør glæde sig over nedskæringen af midler til driften af instituttet. Det omvendte burde være tilfældet - flere ansatte i instituttet og et større budget i tråd med det udvidede anvendelsesområde for instituttets aktiviteter.
<P>
Jeg ønsker envidere at understrege, at medlemsstaterne først og fremmest skal træffe foranstaltninger til aktivt og målrettet at gennemføre ligestillingspolitikker i deres lande. Det europæiske institut for ligestilling mellem mænd og kvinder vil bistå dem i opfyldelsen af denne målsætning. Derudover ønsker jeg, hvis formanden tillader det, at henvende mig til fru Sartori og sige, at Vilnius ligger tæt på det geografiske centrum af Europa og ikke så langt fra Bruxelles.
<SPEAKER ID="386" NAME="Hiltrud Breyer" LANGUAGE="DE">
Hr. formand! Også fra min side mange tak til ordføreren. Der er taget et kæmpeskridt, når dette ligestillingsinstitut nu snart bliver til virkelighed. Europa har brug for et uafhængigt, selvstændigt ligestillingsinstitut for at sikre, at målet om ligestilling mellem kvinder og mænd ikke bliver underordnet andre antidiskriminationsinitiativer. Derfor er det meget vigtigt, at vi har gjort det klart, at vi vil have en stærk kvinde i spidsen for dette institut.
<P>
Et selvstændigt ligestillingsinstitut er nødvendigt, fordi diskriminering af kvinder desværre stadig er en realitet i Europa. Der er mange områder, hvor vi ikke kun har brug for flere statistikker, men også for innovative løsningsforslag. Jeg håber, at dette institut ikke kun bliver et sted, hvor man samler data, men at det virkelig også kan yde et innovativt bidrag til at løse problemet med kønsdiskriminering.
<P>
Til sidst vil jeg imidlertid gerne fremhæve et punkt, som jeg synes er meget vigtigt. Det europæiske ligestillingsinstitut kan ikke erstatte konkret politik og lovgivning, og det må ikke blive til et alibi for manglende lovinitiativer.
<P>
(Formanden fratog taleren ordet)
<SPEAKER ID="387" NAME="Eva-Britt Svensson">
for GUE/NGL-Gruppen. - (SV) Hr. formand! En stor tak til alle, som har arbejdet hårdt og engageret, og en særlig tak til fru Gröner og fru Sartori for, at dette institut nu omsider bliver etableret og kan påbegynde sit vigtige arbejde. Det er i dag en vigtig milepæl for alle os, som arbejder for kvinder og mænd i et ligestillet samfund. Det er også en milepæl med hensyn til at styrke børns rettigheder, fordi børns situation i høj grad påvirkes af mødrenes, dvs. af kvindernes rettigheder. Men lige så glad, som jeg er for dette skridt til at etablere et ligestillingsinstitut, lige så skuffet er jeg over det faktum, at det er nødvendigt at have et særskilt institut for kvinders indlysende rettigheder i 2006. Desuden er jeg skuffet over, at vi ikke er nået længere, når det drejer sig om at acceptere halvdelen af menneskehedens ret til at leve sit liv på samme vilkår som den anden halvdel af menneskeheden.
<P>
Vi taler meget om demokrati og menneskerettigheder i EU, men demokratiske rettigheder og menneskerettigheder skal gælde for alle kvinder. Det kan ikke anses for at være demokratisk, at store dele af befolkningen mener, at kvinder kan behandles som varer på et marked, og at samfundet ikke er ansvarligt for kvinders ret til deres egne kroppe. Det handler om kvinders ret til at undgå at blive mishandlet og slået, at den politiske magt for en stor dels vedkommende stadig ligger hos mændene, at kvinder tjener mindre end mænd for det samme arbejde osv. Jeg håber virkelig, at alle vil støtte etableringen af et ligestillingsinstitut under afstemningen, som er et stort og vigtigt skridt, hvis vi i fremtiden reelt skal kunne tale om demokrati og menneskerettigheder, som er lige for alle uanset køn.
<SPEAKER ID="388" NAME="Urszula Krupa">
for IND/DEM-Gruppen. - (PL) Hr. formand! Idéen om at oprette et ligestillingsinstitut, der er beskrevet som en af vigtigste målsætninger i EU, opstod i 2000, da det viste sig, at der var meget lidt ligestilling på langt de fleste politikområder. Dette problem fremlægges som et mangesidet problem, og det er sikkert rigtigt til en vis grad, selv om der rejses et helt grundlæggende spørgsmål om, hvorvidt det virkelig drejer sig om ligestilling og menneskelig værdighed eller snarere udviklingen af en ny venstreorienteret ideologi.
<P>
En af instituttets opgaver vil være at eliminere kønsbestemte stereotyper ved at formidle oplysninger om ikkestereotype mande- og kvinderoller og fremlægge liberale eksempler derpå. Det har der været eksempler på i mange år, og det er noget, som meget religiøse mennesker ikke støtter.
<P>
Moderne programmer, hvor der ikke tages hensyn til moralske standarder, og hvor menneskelig svaghed udnyttes, tjener blot til at gøre mennesker svage og forsvarsløse slaver, især i forhold til deres seksuelle impulser og behov for opfyldelse. Hvis menneskeheden reduceres til at opfylde grundlæggende behov uden en spirituel dimension i livet, hvor personlig udvikling forhindres og obstrueres på grund af manglende spiritualitet, kan mennesker ikke opnå fuldstændig lykke, selv med aktiv støtte fra institutioner med ophøjede målsætninger.
<P>
Derudover rejses der med de retlige bestemmelser i direktivet en række tvivlsspørgsmål, idet ligestillingsinstituttet kan handle meget uafhængigt i gennemførelsen af sine aktiviteter og endda iværksætte en ekstern evaluering af gennemførte aktiviteter. Denne mangel på kontrol for Europa-Parlamentets udvalg og muligheden for at vælge egen evalueringsekspert skaber ikke blot tvivl, det er rent faktisk tåbeligt. Instituttets indtægter er også overraskende, da de ikke blot omfatter støtte, der er betalt af vores skatter, men også bidrag fra forskellige velhavende organisationer samt indtægter fra de forskellige tjenester, det yder.
<P>
Et andet privilegium er immunitet. Det betyder, at der heller ikke er begrænsninger for instituttets ansatte i opfyldelsen af deres forpligtelser, hvorved det vil være muligt at udbrede forkerte feministiske idéer, som vil skabe en situation, hvor der i stedet for samarbejde mellem mænd og kvinder vil være en destruktiv kamp mellem mænd og kvinder, som vil være den nye dogme, hvor kønsroller vil være det nye proletariat. Vi vil stemme imod vedtagelsen af dette direktiv.
<SPEAKER ID="389" NAME="Marie Panayotopoulos-Cassiotou" AFFILIATION="PPE-DE">
(EL) Hr. formand! Der er ingen tvivl om, at ligestilling mellem mænd og kvinder og respekten for ligestilling i alle aspekter af offentlige og private aktiviteter vil medføre bedre forvaltning af menneskelige ressourcer i EU, som uden hindringer vil bidrage til udvikling og konkurrenceevne for økonomien og forbedring af borgernes levestandarder og kulturelle standarder.
<P>
Hvis den kvindelige deltagelse på arbejdsmarkedet skal være effektiv, samtidig med at der er plads til fortsættelsen af menneskeheden gennem forplantning og opdragelse af børn, er det nødvendigt at respektere kvinders rettigheder som grundlæggende menneskerettigheder. Som De helt korrekt bemærkede, hr. kommissær, har både Rådet og Parlamentet fastsat grundlaget for oprettelsen af et europæisk ligestillingsinstitut. Siden da har den skeptiske holdning til ligestilling på europæisk plan udviklet sig til en holdning med integrerede horisontale anvendelser i alle politikker og aktioner. Køreplanen for ligestilling og direktivet om ligebehandling af mænd og kvinde, hvad angår adgang til beskæftigelse, erhvervsuddannelse, forfremmelse samt arbejdsvilkår, er tydelige eksempler herpå. Jeg ønsker i særdeleshed at takke fru Sartori og fru Gröner for deres ændringsforslag i forslaget om en forordning til oprettelse af et europæisk institut for ligestilling mellem mænd og kvinder. Ud over fremme af ligestillingen gennem forskning, biblioteker, analyse af data og fremme af rimelig praksis forventer vi et gennembrud i forbindelse med godkendelsen af mangedimensionel overvågning af etableringen af lige muligheder. Disse foreslåede målrettede aktioner skal gennemføres med respekt for etnisk diversificering og subsidiaritetsprincippet. I instituttets forvaltning skal der være garanti for, at alle medlemsstater er involveret i alle aktioner. Vi håber, at kvaliteten af ekspertforummet vil være så høj, at der udarbejdes relevante forslag, og at man undgår overlapning af ansvarsområder blandt de organisationer, der især beskæftiger sig med grundlæggende rettigheder som f.eks. sundhed, sikkerhed på arbejdspladsen og andre rettigheder.
<P>
Derfor ønsker jeg at understrege, at Parlamentet trods fremskridt i oprettelsen af et høringsorgan kun i sin efterfølgende høring med direktøren ...
<P>
(Formanden afbrød taleren)
<SPEAKER ID="390" NAME="Formanden">
Mange tak for Deres bidrag.
<P>
Fru Thomsen, inden De starter, vil jeg blot sige, at jeg bemærkede, at et tv-hold fulgte og interviewede Dem i mødesalen. Jeg tvivler på, at det vil kunne lade sig gøre i Folketinget. Dette er et parlament, ikke et tv-studie. Jeg vil tillade det denne gang, men det skal ikke ske igen.
<SPEAKER ID="391" NAME="Britta Thomsen" AFFILIATION="PSE">
Hr. formand! Hr. kommissær, ærede kolleger! Jeg vil gerne starte med at takke ordførerne for deres store arbejde med denne betænkning. Jeg er meget glad for, at dette institut endelig bliver en realitet. På trods af lovgivning og gode intentioner har vi stadigvæk ikke ligestilling i Europa i dag. Det ser vi bl.a. ved de fortsatte lønforskelle mellem mænd og kvinder og ved den markante underrepræsentation af kvinder i alle former for beslutningstagende organer - politiske, offentlige og private. Europa har desperat brug for dette institut og brug for eksakt viden, analyser og anbefalinger på ligestillingsområdet.
<P>
Jeg tror, at instituttet vil komme til at spille en vigtig rolle i Europa både som inspirator og vidensformidler på ligestillingsområdet. Med indsamling af data og udveksling af bedste praksis kan instituttet gå foran med forslag og strategier til nedbrydning af barriererne mod ligestilling. Mange medlemslande trænger til et skub. Man kan bl.a. pege på behovet for at identificere og nedrive barrierer mod ligeløn. I dag har vi både alt for lidt viden om området, og vi mangler redskaberne til at sætte ind over for forskellene. Det betyder, at ulighederne består på trods af lovgivning og fine erklæringer om, at vi vil det anderledes. Jeg er meget glad for, at EU kan gå foran og vise, at arbejdet med ligestilling skal prioriteres højt på den politiske dagsorden, og jeg håber, at det vil sætte liv i medlemsstaternes indsats.
<SPEAKER ID="392" NAME="Bairbre de Brún" AFFILIATION="GUE/NGL">
(Taleren talte irsk) (EN)
<P>
Det glæder mig at kunne støtte betænkningen og opfordre til, at der handles hurtigt, således at det europæiske institut for ligestilling mellem mænd og kvinder kan oprettes og være i funktion fra næste år. Jeg ønsker at takke ordførerne for deres indsats.
<P>
Udvekslingen af erfaringer blandt medlemsstaterne i EU vil hjælpe os med at udnytte de undersøgelser fuldt ud, der allerede er foretaget på nationalt eller regionalt plan, og selv foretage vigtige nye undersøgelser. Instituttet skal være en stor del af EU's politiske udvikling, således at tiltag med henblik på ligestilling kan fremmes aktivt. Instituttet skal være i funktion hurtigst muligt med klart fokus på både indhentning og analyse af oplysninger. Og det er derefter op til os i Parlamentet at sikre, at de undersøgelser, der fremlægges, anvendes i forbindelse med den politiske udvikling i fremtiden.
<SPEAKER ID="393" NAME="Johannes Blokland" AFFILIATION="IND/DEM">
(NL) Hr. formand! Ligestilling er et regelmæssigt tilbagevendende tema her i Parlamentet. Bortset fra, at der sandsynligvis sigtes til ligebehandling af mænd og kvinder i stedet for ligestilling, er det efter min opfattelse for nemt at håbe, at dette emne kan løses ved at foretage et par gennemgribende ændringer. I de seneste årtier har der været stor interesse, både sund og mindre sund, for kvinders rettigheder. Det ændrer ikke det faktum, at der på nogle punkter og i nogle regioner absolut er anledning til at være særlig opmærksom på det. Årsagen hertil findes i de forskellige opfattelser af rollemønstre gennem århundreder i de forskellige kulturer. Sporene deraf kan stadig findes i landes kulturer, også inden for EU.
<P>
Efter min opfattelse er det nødvendigt at håndtere disse forskelle fornuftigt for at opnå en ligebehandling af mænd og kvinder i alle lande og medlemsstater. I den forbindelse vil især de enkelte medlemsstater spille en rolle. De kan bedst bedømme den lokale situation og træffe passende foranstaltninger. Hvis en medlemsstat udviser for lidt initiativ, er der nationale og internationale organisationer nok, som tilskynder til eller endda presser til konkrete skridt på dette område.
<P>
Kort sagt går jeg helhjertet ind for ligebehandling af og lige muligheder for mænd og kvinder, men jeg kan i øjeblikket ikke se, at vi behøver et nyt europæisk institut til det formål.
<SPEAKER ID="394" NAME="Teresa Riera Madurell" AFFILIATION="PSE">
- (ES) Hr. formand! Jeg vil først og fremmest lykønske fru Gröner, men også fru Sartori, Rådet og Kommissionen for den aftale, der er opnået. Vi glæder os over, at man har respekteret den vision, som Parlamentet havde om vigtige spørgsmål med henblik på at sikre, at instituttet fungerer mere effektivt.
<P>
En mellemstor bestyrelse, der vælges på skift blandt medlemsstaterne, vil utvivlsomt fremme beslutningstagningen. Det er tilfredsstillende for os med en direktør, der er udnævnt ved hjælp af en åben og gennemsigtig procedure, og som er forpligtet til at møde for Europa-Parlamentets korresponderende udvalg og svare på medlemmernes spørgsmål. Nedsættelsen af et ekspertforum med repræsentanter fra medlemsstaterne, Parlamentet og de social aktører, som skal bistå ledelsen med planlægningen af instituttets aktiviteter, er utvivlsomt en korrekt beslutning.
<P>
I dag er en historisk dag for Parlamentet, mine damer og herrer, for i dag fører vi noget, som såvel Parlamentet som de øvrige institutioner og civilsamfundet mente var absolut nødvendigt, ud i livet. Vi får et uafhængigt organ, der specielt skal tage sig af ligestillingspolitikkerne.
<P>
Ligestilling mellem mænd og kvinder er kort sagt et grundlæggende princip i EU. Instituttet bliver et kraftfuldt værktøj til at sikre integrationen af ligestilling mellem mænd og kvinder i alle fællesskabspolitikkerne.
<SPEAKER ID="395" NAME="Pia Elda Locatelli" AFFILIATION="PSE">
(IT) Hr. formand, mine damer og herrer! I morgen stemmer vi for instituttet for ligestilling, og vi glæder os naturligvis over, at vi nu endelig er ved at nå til vejs ende. Når jeg siger, at vi "endelig" er nået til vejs ende i denne proces, er det, fordi gennemførlighedsundersøgelsen allerede blev foretaget i 2002. Jeg håber dog, at instituttet snart bliver operativt.
<P>
Vi ville selvfølgelig gerne have haft flere ressourcer til rådighed, men jeg foretrækker at se den positive side af sagen, nemlig at instituttet er blevet oprettet, og håbe på, at vi i fremtiden får flere midler af enhver slags.
<P>
Hvad instituttets kommende arbejde angår, vil jeg komme med to henstillinger. Den første drejer sig om, hvor det er særlig nyttigt, at instituttet udfører sit arbejde, og den anden drejer sig om et specifikt interventionsområde.
<P>
Det har altid været sådan, at der netop der, hvor kvinder har de dårligste forhold, er den største mangel på kønsopdelte statistiske oplysninger. Derfor er min første henstilling, at instituttet skal være særlig opmærksomt på disse situationer.
<P>
Min anden henstilling vedrører et specifikt emne, som skal undersøges, nemlig lønforskellen. Forskellen på mænds og kvinders løn er stadig uacceptabelt høj, og der er navnlig ingen væsentlige tegn på, at den bliver mindre. Hvis vi tænker på, at der i Rom-traktaten er en artikel, som udtrykkeligt nævner ligeløn mellem mænd og kvinder, og at vi ikke er nået videre, selv om der er gået 50 år, kan vi se, at der på dette område stadig skal gøres et stort stykke arbejde.
<SPEAKER ID="396" NAME="Lidia Joanna Geringer de Oedenberg" AFFILIATION="PSE">
(PL) Hr. formand! Idéen om at oprette et ligestillingsinstitut opstod i 1995. Fire år senere fremlagde den svenske minister for integration og ligestilling den indledende plan. Derefter henstillede Kommissionen og Parlamentet efter i en årrække at have undersøgt målsætningerne for og organiseringen af instituttet til gennemførelse heraf.
<P>
Efter førstebehandlingen i marts 2006 støttede Parlamentet oprettelsen af dette nye organ under iagttagelse af en række ændringsforslag om anvendelsesområdet for aktiviteterne og metoder til sikring af effektivitet. Det er positivt, at Rådet, Kommissionen og Europa-Parlamentet har givet udtryk for deres vilje til at oprette instituttet med det formål at kunne påbegynde aktiviteterne i 2007.
<P>
På dette trin i andenbehandlingen mangler vi kun at behandle spørgsmål om strukturen for instituttets bestyrelse, valg af direktør og det stadig kontroversielle spørgsmål om ekspertforummet. Det er en skam, at Rådets holdning i denne sag afviger fra Kommissionens og Parlamentets holdning. Det endelige resultat er imidlertid tilfredsstillende.
<P>
Under hensyntagen til organets vigtige rolle i EU, hvor der i nogle lande stadig er forskelsbehandling på mange områder, vil instituttets opgave være fastlæggelsen af et fælles system til indsamling og analyse af oplysninger om ligebehandling af mænd og kvinder i Europa.
<P>
Det er positivt, at instituttet skal have kontoradresse i en ny medlemsstat. Instituttet skal have base i Vilnius, hovedstaden i Litauen. Jeg håber, at instituttet vil indlede arbejdet hurtigst muligt, da alle har ventet på oprettelsen af et sådant institut siden 1995.
<P>
Endelig ønsker jeg at takke ordføreren for et meget velforberedt dokument.
<SPEAKER ID="397" NAME="Anna Hedh" AFFILIATION="PSE">
(SV) Hr. formand og alle medlemmer, som stadig er vågne! Ligestilling mellem kvinder og mænd er et af EU's grundlæggende principper og en af Unionens helt centrale opgaver. EU skal i al sin virksomhed forsøge at rydde manglende ligestilling af vejen. Til trods for mange fremskridt på ligestillingsområdet viser flere evalueringer, at den positive udvikling går meget langsomt. EU savner bl.a. evnen til at sammensætte analyser og til at finde frem til gode løsninger, når det handler om ligestillingsintegrering og fremme af ligestilling mellem kønnene. Ved at oprette et europæisk ligestillingsinstitut signalerer EU og medlemsstaterne, hvor høj prioritet spørgsmålet gives, og samtidig en politisk vilje til at gøre mere for at komme til rette med den herskende ulighed.
<P>
I dag føler jeg mig meget stolt som socialdemokratisk medlem af Parlamentet over, at EU-samarbejdet anvendes til at fortsætte kampen mod kønsdiskriminering. Nu er det vigtigt, at alle medlemslande benytter sig af instituttet, og at man indsender statistikker og informationer. Det er et vældigt stort ansvar at pålægge medlemsstaterne. Endelig vil jeg godt sige, at det glæder mig, at det er et nyt medlemsland, Litauen og byen Vilnius, som får tildelt dette institut. Jeg mener ikke, at nærhedsprincippet spiller nogen rolle her, eftersom alle medlemsstater i EU er centrale. Jeg vil ønske dem held og lykke og takke ordføreren fru Gröner og fru Sartori samt Kommissionen.
<SPEAKER ID="398" NAME="Vladimír Špidla" LANGUAGE="CS">
Mine damer og herrer! Det glæder mig, at Parlamentet fuldt ud kan acceptere formandskabets kompromisforslag. Men denne aftale kan instituttet komme i gang med arbejdet langt hurtigere. Medlemsstaternes beslutning for nylig om at placere instituttet i Vilnius understreger det fælles ønske om at få instittutet i gang hurtigst muligt.
<P>
Parlamentet vil i morgen tage endnu et skridt på vejen til etablering af lige muligheder. Som en række talere allerede har fremhævet, er der stadig lang vej.
<SPEAKER ID="399" NAME="Formanden">
Jeg ønsker at takke kommissæren, alle talerne og fru Záborská og hendes udvalg for deres vigtige arbejde. Jeg ønsker instituttet medgang. Det er stærkt tiltrængt.
<P>
Forhandlingen er afsluttet.
<P>
Afstemningen finder sted på torsdag.
