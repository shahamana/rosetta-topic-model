<CHAPTER ID="010">
Parlamentets sammensætning
<SPEAKER ID="134" NAME="Formanden">
Som bekendt har hr. Stavros Lambrinidis informeret mig om sin udnævnelse til udenrigsminister i den græske regering med virkning fra den 17. juni 2011.
<P>
Parlamentet tager hermed denne meddelelse ad notam, og i henhold til artikel 7, stk. 1, i akten om almindelige direkte valg af medlemmerne af Europa-Parlamentet samt artikel 4, stk. 1 og 4, besættes den ledige plads med virkning fra den 17. juni 2011.
<P>
Vi fortsætter vores arbejde og ønsker vores tidligere kollega al mulig held og lykke.
<P>
De kompetente græske myndigheder har informeret mig om valget af hr. Dimitrios Droutsas som erstatning for hr. Lambrinidis. I henhold til artikel 4, stk. 1, tager Parlamentet dette til efterretning med virkning fra den 22. juni 2011.
<P>
Jeg byder det nye medlem velkommen...
<P>
(Bifald)
<P>
... og pointerer, at i henhold til artikel 3, stk. 2, deltager hr. Dimitrios Droutsas, hvis mandat endnu ikke er prøvet, eller for hvem der ikke er truffet afgørelse om en indsigelse, i Parlamentets og dets organers møder med fulde rettigheder, forudsat at han tidligere har underskrevet en erklæring om, at han ikke besidder et erhverv, der er uforeneligt med mandatet som medlem af Europa-Parlamentet.
<P>
Jeg er sikker på, at vi også ønsker vores nye kollega held og lykke.
<P>

<SPEAKER ID="135" NAME="Gerard Batten" AFFILIATION="EFD">
(EN) Fru formand! Jeg har en bemærkning til forretningsordenen. Jeg kan se, at der i den anden side af mødesalen er ophængt politiske plakater.
<P>
Jeg mener, at det er i strid med reglerne. Det generer mig ikke personligt, men som jeg har sagt mange gange tidligere, ser jeg gerne, at reglerne håndhæves ens for alle her i mødesalen.
<P>
Hvis de damer og herrer derovre har lov til at udstille deres politiske plakater, vil jeg også have ret til at have min "Stem UKIP"plakat hængende på min pult, ligesom alle andre også skal have ret til at fremvise deres plakater.
<P>
Kan vi venligst få en afgørelse om det ene eller det andet?
<P>
(Bifald)
<SPEAKER ID="136" NAME="Formanden">
Mange tak, hr. Batten, fordi De har gjort mig opmærksom på plakaterne. Jeg vil bede De ansvarlige om at fjerne dem.
<SPEAKER ID="137" NAME="Elizabeth Lynne" AFFILIATION="ALDE">
(EN) Fru formand! Uanset om vi er enige eller uenige med demonstranterne, er det helt forkert, at demonstranter får adgang til Europa-Parlamentet for at forhindre medlemmerne i at stemme.
<P>
Det er ligegyldigt, om vi er enige eller uenige i årsagen. Der skal gøres noget for at sikre, at medlemmerne af Europa-Parlamentet uhindret kan komme ind og stemme.
<P>
(Bifald)
<SPEAKER ID="138" NAME="Formanden">
Parlamentets tjenestegrene er gjort opmærksom på problemet, og det skulle ikke ske igen.
<SPEAKER ID="139" NAME="Barry Madlener" AFFILIATION="NI">
(NL) Fru formand! Mange tak. Jeg har en bemærkning til forretningsordenen. Jeg har en glædelig nyhed om, at min partiformand, hr. Geert Wilders, her til morgen blev frikendt for alle anklager om at have fornærmet Islam. Ytringsfriheden i Nederlandene er sikret.
<SPEAKER ID="140" NAME="Formanden">
Det har intet at gøre med vores arbejde her.
