<CHAPTER ID="013">
Indlæg af et minuts varighed om politisk vigtige sager
<SPEAKER ID="029" NAME="Formanden">
Næste punkt på dagsordenen er indlæg af et minuts varighed om politisk vigtige sager.
<SPEAKER ID="030" NAME="Georgios Papastamkos" AFFILIATION="PPE-DE">
- (EL) Hr. formand! Tillad mig at informere Parlamentet om Tyrkiets krænkende adfærd mod Grækenland.
<P>
De konstante krænkelser og overtrædelser af græsk luftrum, kampflyene, der flyver lavt over beboede græske øer, hindringen af sikker skibsfart i græsk territorialfarvand, indgriben i eftersøgnings- og redningsaktioner i Det Ægæiske Hav, som Grækenland alene bærer ansvaret for, og den omfattende hjælp, som Tyrkiet yder til illegale immigranter, varsler ilde for stabiliteten i området som helhed.
<P>
Vi er nødt til at fordømme denne krænkende adfærd og den konstante anfægtelse af de suveræne rettigheder for en af EU's medlemsstater, nemlig Grækenland, fra Tyrkiets side, og sende et klart budskab om, at landets handlemåde bringer dets europæiske fremtid i fare.
<SPEAKER ID="031" NAME="Csaba Sándor Tabajdi" AFFILIATION="PSE">
- (HU) Hr. formand! I forlængelse af de diskriminerende foranstaltninger vedrørende medarbejdere fra de nye medlemsstater ved de europæiske institutioner, der blev indført i 2004, og som blev kendt ulovlige i EF-Domstolens afgørelse i 2008, vil jeg gerne henlede opmærksomheden på en ny diskriminerende afgørelse.
<P>
Der er gået fire og et halvt år, og statsborgerne fra de nye medlemsstater føler sig stadig som andenrangsborgere. Der er sket det, at der sidste år blev udskrevet en udvælgelsesprøve om stillingen som kontorchef for de ungarske tolke, der arbejder i Parlamentet, en stilling, som enhver borger i enhver medlemsstat kunne søge. Kontorchefen for tolketjenesten er ansvarlig for både administrative opgaver og for tilsynet med gennemførelsen af EU-terminologien på ungarsk.
<P>
Det er rystende, at man ud af de to kvalificerede kandidater, en ungarer og en brite, valgte den britiske kandidat. Kan De forestille Dem, at en stilling i den franske sprogtjeneste besættes af en engelsk eller spansk person? Dette er uacceptabel forskelsbehandling, som forårsager alvorlige skader, hvad angår oversættelsen af EU-dokumenter. På vegne af alle nye medlemsstater vil jeg gerne indgive protest.
<SPEAKER ID="032" NAME="Formanden">
De vil naturligvis modtage et svar på dette indlæg.
<SPEAKER ID="033" NAME="Marian Harkin" AFFILIATION="ALDE">
- (EN) Hr. formand! Vi har i eftermiddag hørt Dem og andre fremsætte erklæringer om den forfærdelige situation i Gaza og om behovet for omgående våbenhvile og tilbagetrækning af israelske væbnede styrker fra Gaza. Jeg må sige, at jeg i denne sammenhæng er enig med Daniel Cohn-Bendit i, at Parlamentet bør tage stilling - vi kan ikke blot indtage en afventende holdning.
<P>
Det er måske lidt overfladisk at tale om forhold, som angår det daglige brød, efter at have hørt alt dette, men disse almindelige spørgsmål angår alle vores borgere. Sidste weekend bekendtgjorde Dell i Irland, at man ville flytte 2 000 arbejdspladser, hvilket var et hårdt stød mod samfundet i det midtvestlige og vestlige Irland. På et tidspunkt, hvor vi oplever global finansiel afmatning, er dette især vanskeligt for de arbejdstagere, der er direkte ansat af Dell og for virksomhedens leverandører osv.
<P>
I den forbindelse kunne den Globaliseringsfonden vise sig at være særligt vigtig for at hjælpe med at omskole arbejdstagere og styrke iværksættervirksomhed med henblik på selvstændig beskæftigelse. Det er vigtigt, at den irske regering omgående indgiver en ansøgning til Globaliseringsfonden, så arbejdstagerne kan få tillid til fremtiden og se, at EU arbejder for at hjælpe alle arbejdstagere og i dette tilfælde også arbejdstagerne i det midtvestlige og vestlige Irland.
<SPEAKER ID="034" NAME="Ryszard Czarnecki" AFFILIATION="UEN">
- (PL) Hr. formand! Vi har lige indgået en aftale, som betyder, at strømmen af russisk gas endelig vil blive genoprettet til flere af EU's medlemsstater, hvortil forsyningerne var blevet standset. I den forbindelse er solidariteten mellem medlemsstaterne værd at nævne, selv om den desværre ikke var at spore i begyndelsen. De forskellige lande havde forskellige holdninger til denne sag. Vi gjorde dog heldigvis en indsats for at vise fælles front til sidst.
<P>
Da vi skal drøfte sagen om to dage, vil jeg gerne fremhæve to punkter. Denne sag gjorde det for det første meget tydeligt, at Rusland behandler rent økonomiske spørgsmål, som om de var rent politiske instrumenter. Denne sag gjorde det for det andet også klart, at vi i EU skal udvikle en fælles energipolitik. Det er, hvad vi har behov for - ikke individuelle energipolitikker for de største lande, som f.eks. de lande, der anlægger rørledninger under Østersøen på eget initiativ.
<SPEAKER ID="035" NAME="László Tőkés" AFFILIATION="Verts/ALE">
(HU) Hr. formand, mine damer og herrer! I en global tidsalder, der på usund vis domineres af Coca Cola og chips, vil jeg gerne forsvare den ungarske drue og vin, der dyrkes i Karpaterbækkenet, som er af international betydning. Som følge af forkert tolkede EU-direktiver anvendes europæiske midler i dag til at støtte landbrugere, der rydder deres vingårde, og det er ikke usædvanligt, at landbrugere, der planter nye, gode druesorter straffes.
<P>
Karpaterbækkenet, som ligger inden for det historiske Ungarn, var engang et af de største vindyrkningsområder i Europa med mere end 600 000 hektarer. I 1948 var der stadig 260 000 hektarer med vindruer i Ungarn, men i dag er området blevet indskrænket til 40 000 hektarer. Hvor meget længere skal vinfremstillingsvirksomhederne, vinhandlerne og det naturlige miljø fortsætte med at blive ødelagt på denne måde?
<P>
Vin, hvede, fred! Jeg vil med denne ungarske traditionelle hilsen ønske Dem et velsignet nytår.
<SPEAKER ID="036" NAME="Mary Lou McDonald" AFFILIATION="GUE/NGL">
- (EN) Hr. formand! Jeg vil tale om Palæstinaproblemet. Jeg bemærkede, at De i Deres tidligere bemærkninger var noget koket i Deres udtalelser om Israel: 900 palæstinensere er døde, heraf er en tredjedel børn, og alligevel kan vi her i Parlamentet ikke få os selv til fuldstændigt at fordømme den israelske brutalitet.
<P>
Dette voldsomme angreb er ikke kun ude af proportioner. Det er fuldstændigt ubegrundet. Det er ikke drevet af israelske sikkerhedsbehov. Det er reelt et kynisk og klinisk angreb - ikke på Hamas, men på den palæstinensiske befolkning. Jeg mener, at medlemsstaterne nu har en moral forpligtelse til at spille med alle deres diplomatiske og politiske muskler over for Israel for at stoppe denne vold.
<P>
At gå på listesko omkring den israelske regering virker ikke. Det har det aldrig gjort. Israel skal nu forstå, at landets handlinger faktisk har konsekvenser. Jeg opfordrer derfor alle medlemmer af Parlamentet til at kræve omgående suspension af Euro-Med aftalen og af alle præferencehandelsordninger mellem EU og Israel. Vi må ligeledes modstå ethvert forsøg på at opgradere forholdet mellem EU og Israel, der belejrer Gaza og behandler det palæstinensiske folk så brutalt.
<P>
Retorikken om menneskerettigheder, der så ofte genlyder i Parlamentet, skal nu udmøntes i ord og gerning. Det er den eneste mulighed for en vellykket fredsproces i Mellemøsten.
<SPEAKER ID="037" NAME="Formanden">
Kompleksiteten af dette spørgsmål kan ses af den tid, De brugte på Deres tale. De overskred Deres taletid med 50 %. Forhandlingen finder sted onsdag eftermiddag.
<SPEAKER ID="038" NAME="Kathy Sinnott" AFFILIATION="IND/DEM">
- (EN) Hr. formand! Min valgkreds blev sidste uge knust, som Marian Harkin sagde, af offentliggørelsen af tabet af næsten 2 000 arbejdspladser på Dells fabrik. Det betyder også tabet af sandsynligvis yderligere 2 000 arbejdspladser, der er afhængige af Dells produktion i Irland. Dell flytter produktionen til Łódź i Polen med hjælp fra næsten 52 mio. EUR i statsstøtte.
<P>
Kan Kommissionen forsikre mig om, at den statsstøtte, som Polen bruger, er i overensstemmelse med EU's konkurrenceregler, og kan den forsikre mig, at der vil blive ydet tilstrækkelig støtte fra Globaliseringsfonden til at omskole den afskedigede arbejdsstyrke til ny beskæftigelse?
<SPEAKER ID="039" NAME="Dimitar Stoyanov" AFFILIATION="NI">
- (BG) Hr. formand, mine damer og herrer! For to dage side blev væggene på fire skoler i byen Burgas overmalet med racistiske slogans. Væggene var blevet sprayet med ting som: "Lav bulgarerne om til sæbe" og "Død over giaourerne". "Giaour" er et nedsættende tyrkisk udtryk, der blev anvendt i perioden for det osmanniske rige som betegnelse for ikkemuslimske personer og personer af anden oprindelse end tyrkisk. Efter tyrkisk opfattelse er en giaour et undermenneske, og det er derfor den mest krænkende racistiske fornærmelse på det tyrkiske sprog. "Giaourer" er det ord, som den tidligere landbrugsminister Nihat Kabil og de tyrkiske embedsmænd i landbrugsministeriet brugte for de bulgarere, der var blevet ansat i ministeriet, hvorefter de gav tyrkerne særbehandling.
<P>
Lad denne hændelse være en advarsel om karakteren af den tyrkiske mentalitet i det 21. århundrede. Dette eksempel alene viser, at Tyrkiet ikke hører hjemme i EU, fordi det er et racistisk, fremmedfjendsk land, der støtter og fremmer racisme og fremmedhad i dets nabolande. Denne sag viser, at bulgarer ikke kun er kilden til hadet, men at de er ofre for had og etnisk intolerance.
<P>
Parlamentet har altid haft en fast holdning mod racisme og etnisk intolerance. Jeg opfordrer Dem som medlemmer af Parlamentet til at vise det igen og støtte vores skriftlige erklæring, som fordømmer den tyrkiske racisme mod bulgarere.
<SPEAKER ID="040" NAME="Tunne Kelam" AFFILIATION="PPE-DE">
(EN) Tak, hr. formand! Jeg glæder mig over det tjekkiske formandskabs indsats for at håndtere den aktuelle gaskrise, men mægling i den ene krise efter den anden er ikke løsningen. EU kan ikke forblive i rollen som babysitter; som enfant terrible. En konklusion er klar: at regne med en gensidigt fordelagtig strategisk alliance med Rusland som en pålidelig energileverandør er en strategisk fejlvurdering. Selve årsagen til den aktuelle krise er ikke Ukraine, men krisen inden for selve Gazprom, som ikke har kunnet leve op til dets egne forpligtelser.
<P>
I otte på hinanden følgende år har Gazproms gasproduktion ligget fast på samme niveau. Det er det typiske resultat af politisk statsstyring af produktionen. Den manglende evne til at levere gas til de russiske kunder og samtidig opfylde forpligtelserne over for udlandet har sandsynligvis fået Putin til at iværksætte den politiske krise og udpege Ukraine som syndebuk. Det gør det så meget vigtigere for os, at vi koncentrerer os om at finde nye energikilder.
<SPEAKER ID="041" NAME="Magda Kósáné Kovács" AFFILIATION="PSE">
. - (HU) Hr. formand, mine damer og herrer! Den økonomiske krise, som mange mennesker i første omgang opfattede som skræmmetaktik fra mediernes side, har nu nået Europa. Den påvirker lande, regioner, lokalsamfund, virksomheder og dermed familier og arbejdstagere. To af vores kolleger har allerede talt om dette spørgsmål. Konsekvensen af recessionen rammer ikke os alle lige hårdt, som Kommissionen understreger i dens meddelelse. Den negative indvirkning øges eksponentielt i udkanten af Europa og samfundet.
<P>
For at forhindre, at den nuværende situation får princippet om anstændigt arbejde til at blive til tomme ord, og for at hjælpe os med at undgå en eksplosion af fattigdom skal vi koncentrere indsatsen om vores ressourcer. Derfor glæder jeg mig over Kommissionens meddelelse og over kommissær Špidlas engagement for at øge bevidstheden og hans opfordringer til Europa om at gøre en indsats for at beskytte de mest udsatte sociale grupper i denne tid med faldende økonomisk aktivitet.
<P>
Kommissionens differentierede tilgang giver os grund til at håbe, at et forenet Europa ikke vil betyde øget ensartethed, navnlig ikke i en krisetid. Jeg håber og forventer, at den vil få Parlamentets støtte i denne henseende.
<SPEAKER ID="042" NAME="Magor Imre Csibi" AFFILIATION="ALDE">
(HU) Hr. formand! Vi står i dag over for et paradoks. Selv om et flertal af de europæiske forbrugere gentagne gange har sagt, at de er imod gmo'er, men undersøgelser viser, at de køber genetisk modificerede fødevarer, når de findes i supermarkederne.
<P>
Mange forbrugere er bare ikke klar over, at fødevarer med gmo'er sælges i Europa, eller er ofre for ulæselige mærkater, så de til sidst ikke ved, hvad de køber.
<P>
En mulig løsning ville være at tillade, at fraværet af gmo'er i fødevarer anføres på mærkaten. Der er i øjeblikket ingen fælles bestemmelser om mærkning af gmo-frie fødevarer, hvilket betyder, at medlemsstaterne frit kan vælge. Det skaber forvirring blandt forbrugerne og forvridning af det indre marked, da nogle lande allerede har indført bestemmelser om mærkning af fødevarer uden gmo'er, mens andre afviser at tillade, at denne type information gives.
<P>
Forbrugerne ønsker at kunne vælge deres fødevarer baseret på deres egne værdier og ikke i henhold til undersøgelser af sikkerhedsvurderinger. Hvis forbrugernes bekymringer er vigtige for os, skal vi sikre gennemsigtighed hele vejen igennem og give dem et reelt valg. Jeg opfordrer derfor Kommissionen til at etablere en retlig ramme for frivillig mærkning af gmo-frie fødevarer på europæisk plan.
<SPEAKER ID="043" NAME="Bogusław Rogalski" AFFILIATION="UEN">
- (PL) Hr. formand! Jeg vil gerne benytte lejligheden til at opfordre Rådet til at træffe de fornødne foranstaltninger i henhold til artikel 13 i traktaten om oprettelse af Det Europæiske Fællesskab med henblik på at bekæmpe forskelsbehandling på grund af etnisk oprindelse i Litauen.
<P>
Tre politikere fra det polske mindretal blev valgt i det nylige parlamentsvalg i Litauen. De litauiske myndigheder forsøgte efterfølgende at fratage dem deres pladser i parlamentet. Som begrundelse blev det anført, at disse personer har et "Karta Polaka". Det er et dokument, som bekræfter, at indehaveren tilhører den bredere polske nation. Dets formål er at bevare den polske kultur og nationale identitet blandt personer af polsk oprindelse i hele verden. De litauiske myndigheder mener dog, at dette involverer loyalitet over for et fremmed land. Det er direkte latterligt og skandaløst. Det er desuden lig med forskelsbehandling på grund af etnisk oprindelige, og det involverer krænkelse af rettighederne for et nationalt mindretal, hvilket er en uværdig adfærd for en EU-medlemsstat. Jeg håber, at de litauiske myndigheder vil overveje sagen.
<SPEAKER ID="044" NAME="Daniel Strož" AFFILIATION="GUE/NGL">
- (CS) Hr. formand, mine damer og herrer! Bernd Posselt, som repræsenterer det bayriske CSU-parti her i Parlamentet, og som også er leder af det sudetertyske samfund, har foreslået, at Tjekkiet afskaffer de såkaldte Benes-dekreter under dets formandskab. Dette er et skandaløst krav og et krav, som ikke kan opfyldes af Tjekkiet. Vi er helt klar over, at dekreterne trådte i kraft efter Anden Verdenskrig i overensstemmelse med sejrherrernes synspunkter, og at de erstattede de retlige standarder, indtil et egentligt parlament blev valgt. Det er derfor ikke tale om en form for kræftknude i den europæiske parlamentariske orden, som han har hævdet. Bernd Posselts organisation minder efter min mening om en kræftknude, da den handler i direkte strid med de mål om moderne europæisk integration, som EU forfølger. Mens Bernd Posselt angriber Tjekkiet, er der tusinder af tyske borger, der med glæde bor og arbejder der, og der er mange tidligere sudetertyskere, der lever som pensionister der. Jeg er selv et eksempel på, at der i Tjekkiet i dag ikke er nogen form for aggressioner mod Tyskland, da jeg er valgt som tysk borger til at repræsentere Tjekkiet her i Parlamentet.
<SPEAKER ID="045" NAME="Nicodim Bulzesc" AFFILIATION="PPE-DE">
- (HU) Hr. formand! Gaskrisen betød, at flere hundrede tusinde hjem i 17 europæiske lande var uden opvarmning, mens temperaturen var under frysepunktet. Det østlige og centrale Europa var værst ramt af striden, som har lukket fabrikker og skoler.
<P>
Selv om Kiev og Moskva underskrev den aftale, som EU har været mægler i, efter timevis af forhandlinger med EU's embedsmænd, siger Gazprom, at aftalen om at genoptage forsyningen af gas til Europa via Ukraine vil blive forsinket, da de ikke har modtaget en genpart af aftalen.
<P>
Teamet af tekniske eksperter udsendt af Kommissionen kontrollerer strømmen af gas til de ukrainske rørledninger fra Rusland, og selv om gassen begynder at strømme i Ukraine, kan der gå omkring 36 timer, inden den når EU's medlemsstater. Det betyder, at Europa har brug for en fælles politik for energisikkerhed for at undgå konflikter i fremtiden, og at Europa skal sprede dets energiforsyningskilder.
<P>
Jeg glæder mig over Parlamentets intervention i striden og håber, at der så hurtigt som muligt kan nås en aftale for at undgå en forværring af konflikten.
<SPEAKER ID="046" NAME="Aurelio Juri" AFFILIATION="PSE">
- (SL) Hr. formand! Sidste år fejrede vi den 40. årsdag for traktaten om ikkespredning af kernevåben, og året før det vedtog vi her i Parlamentet en beslutning, som opfordrede forretningsudvalget, Rådet og Kommissionen til at styrke indsatsen for mere effektiv multilateralisme og strengere gennemførelse af denne traktat, der som bekendt har bremset spredningen af kernevåben, men som desværre ikke har sikret en reduktion af deres antal. Beslutningen opfordrede også USA til at tilbagetrække deres nukleare sprænghoveder fra europæisk territorium og Det Forenede Kongerige og Frankrig til at standse deres kernemissilprogrammer.
<P>
Da jeg først tiltrådte Parlamentet i november sidste år, vil jeg gerne spørge, i hvilket omfang og hvordan disse opfordringer er blevet besvaret, eller snarere, hvor vellykket har denne indsats været, når man ser, at et nyt projekt for etablering af et amerikansk antimissilskjold i Tjekkiet og Polen genoplives, og at netop dette projekt som forventet skaber nye spændinger mellem vesten og Rusland samt billeder af og trusler om et fornyet og farligt nukleart våbenkapløb?
<SPEAKER ID="047" NAME="Rareş-Lucian Niculescu" AFFILIATION="PPE-DE">
. - (RO) Hr. formand! Forhandlingen om gaskrisen har været intens, også på mødet denne eftermiddag.
<P>
Alle talere siger nu, hvor alvorlig og farlig EU's niveau af energiafhængighed er. Alle siger det samme: at løsningen er fortsat at reducere vores afhængighed af én energikilde.
<P>
Vi må dog ikke glemme en anden nødvendighed: at spare energi.
<P>
Det er i øjeblikket vanskeligt at sige, hvor meget energi der spildes i EU. Nogle analytikere nævner et tal, der er så højt som en tredjedel af det samlede forbrug. Hvis Rumænien importerer omkring 14 mio. tons olieækvivalent russisk gas hvert år, betyder det f.eks., at der hvert år spildes næsten 1 mio. tons olieækvivalent som følge af utilstrækkelig isolering i boligblokke.
<P>
Fællesskabslovgivningen er desværre ikke egnet til at støtte en løsning af dette problem, fordi den helt uforståeligt begrænser de europæiske midler, der kan bevilges til projekter for renovering af opvarmningssystemer.
<P>
Vi bør efter min mening stille os selv følgende spørgsmål hver dag: Hvad er nemmest? At søge efter nye energikilder og nye transitruter eller at huske, at vi kan benytte simple metoder til at spare en stor del af den energi, der spildes?
<SPEAKER ID="048" NAME="Miloš Koterec" AFFILIATION="PSE">
(SK) Hr. formand! I år fejrer vi den 10. årsdag for euroen, og den 1. januar 2009 bliver Slovakiet det 16. medlem af euroområdet.
<P>
Mit land har overgivet en del af sin identitet, men har gjort det med stolthed. Ligesom vi satte pris på vores egen valuta, er vi begyndt at bruge euroen, og flertallet af den slovakiske befolkning er hurtigt begyndt også at anse den for sin egen. Vi vedtog euroen efter kun fem års medlemskab af EU, og vi så, som premierminister Fico sagde nytårsdag, euroen som en lykkebringer, der ville bringe os stabilitet og sikre, at Slovakiet kunne udvikle sig endnu stærkere i denne tid med økonomisk krise. Jeg vil gerne hylde alle, der har bidraget til vedtagelsen af euroen i Slovakiet, og anerkende den positive holdning i den slovakiske offentlighed over for den nye valuta.
<P>
Jeg ønsker alle slovakere held og lykke med euroen som symbolet for et integreret og velstående Europa.
<SPEAKER ID="049" NAME="Marie Panayotopoulos-Cassiotou" AFFILIATION="PPE-DE">
- (EL) Hr. formand! Da der ikke vil blive afholdt en forhandling om dette emne i Parlamentet, vil jeg gerne over for EU fremhæve vigtigheden af forslaget til Rådets direktiv om iværksættelse af den aftale, der er indgået mellem European Community Shipowners' Associations (ECSA) og European Transport Workers' Federation (ETF).
<P>
Dette direktiv, som vedrører søfolks arbejdsforhold under konventionen om søfarendes arbejdsforhold, vil sikre søfolk i EU anstændige arbejdsforhold.
<P>
Denne sektor skal styrkes, fordi den bidrager til udvikling og produktivitet. Havene ved EU's kyster er af stor betydning for den internationale handel, og unge mennesker skal kunne se en fremtid inden for søfartserhvervet og bidrage til skibsfarten.
<SPEAKER ID="050" NAME="Jörg Leichtfried" AFFILIATION="PSE">
- (DE) Hr. formand! Baggrunden for min tale er den ulovlige transport af hundehvalpe, der blev opdaget i Østrig i begyndelsen af oktober 2008. Siden begyndelsen af oktober 2008 har jeg forsøgt at få taletid under indlæggene af et minuts varighed, og det glæder mig, at det endelig er lykkes. Det er interessant, at Bogusław Rogalski har lejlighed til at tale tre gange i mellemtiden.
<P>
Men nu til sagen. Det østrigske politi standsede en lastbil med 137 hundehvalpe. Køretøjet var behæftet med alvorlige mangler, og dyrenes pas var forfalskninger, da hundene ikke havde nået den lovgivningsmæssigt krævede alder inden transport. Rejsen var påbegyndt i Slovakiet og skulle ende i Spanien. Dette tilfælde er ikke unikt, og det gør os endnu engang opmærksomme på, at profitsøgende organisationer konstant unddrager sig de gældende dyrebeskyttelsesregler i Europa på kriminel vis. I Europa har vi et reelt behov for omfattende kontrol af dyretransporter og tilsvarende trusler om bøder ved manglende overholdelse. EU skal i fællesskab vedtage minimumsstandarder for dyrebeskyttelse, der skal gennemføres og overvåges af alle regeringer. Det vil også tvinge de lande, som indtil nu har været fuldstændigt inaktive på dyrebeskyttelsesområdet, til at indføre specifikke standarder.
<SPEAKER ID="051" NAME="Jelko Kacin" AFFILIATION="ALDE">
- (SL) Hr. formand! Den blodige og uforsonlige massakre mod palæstinensere i Gaza er et symbol på menneskelig magtesløshed, dobbeltmoral og uretfærdighed, der skriger til himlen. Skal det palæstinensiske dødstal virkeligt være firecifret, inden internationale organer vil bruge de mæglingsmekanismer, de har haft til rådighed siden konfliktens første dag?
<P>
EU forestiller sig at være en aktiv styrke i internationale forhold og en global politisk aktør. Men er den virkeligt det? Kan vi reelt kalde os selv en aktiv styrke, når den israelske hær, trods støtte fra dens avancerede efterretningstjeneste, angriber en skole, som er finansieret af EU, og som er fyldt med civile? Kan vi sige, at der findes en international humanitær lovgivning, når den israelske hær med tvang flytter palæstinensere til et hus, som den intenst beskyder næste dag?
<P>
Jeg har været i Israel mange gange, herunder i Sderot. Jeg ved meget om, hvad der foregår der, men denne israelske indsats er ude af proportioner, overdreven og umenneskelig. Denne indsats er umoralsk, perverteret og bizar, fordi den i virkeligheden er en valgkampagne. Det er en blodig valgkampagne.
<SPEAKER ID="052" NAME="Liam Aylward" AFFILIATION="UEN">
- (EN) Hr. formand! Jeg vil gerne benytte lejligheden til at støtte, at EU-midler anvendes til at støtte European Special Olympics Games, som afholdes i Warszawa i 2010, og Special Olympics World Games, som afholdes i Athen i 2011.
<P>
Kommissionen tildelte 5 mio. EUR til støtte for Special Olympics World Games, da de blev afholdt i 2003, hvilket var en fantastisk begivenhed og glæde for så mange af os, der var til stede. Vi i EU skal gå forrest, når det drejer som om at støtte frivillighed inden for sport.
<P>
Lad mig tilføje, at der er en skriftlig erklæring om dette spørgsmål, som medlemmerne kan underskrive i denne uge uden for Parlamentet. Jeg opfordrer alle kolleger til at underskrive denne erklæring til fordel for EU-støtte til disse meget vigtige Special Olympics Games.
<SPEAKER ID="053" NAME="Jaromír Kohlíček" AFFILIATION="GUE/NGL">
- (CS) Godt nytår, hr. formand, mine damer og herrer! Jeg vil gerne udtrykke min direkte forbløffelse over ironien i, at den tjekkiske regering, som er særdeles kendt for den særlige tilgang til spørgsmålet om forhandlinger med Rusland, endnu ikke har smidt sløret og sanket aske på sit hoved. Den har endda udskudt forhandlingerne om energisikkerhed med Rusland. Jeg er endnu mere chokeret over Kommissionens holdning. Den truer Slovakiet og Bulgarien med sanktioner, og vi har endda hørt, at Daniel Cohn-Bendit også anbefaler sanktioner, hvis de standsede kernekraftværkblokke tages i brug igen. Jeg vil anbefale, at kommissærer og talsmænd for Kommissionen tager varmt tøj på, slukker for varmen derhjemme og forklarer deres familier, at de handler i solidaritet med slovakkerne og bulgarerne. Men det var måske kun en dårlig nytårsspøg?
<SPEAKER ID="054" NAME="Emmanouil Angelas" AFFILIATION="PPE-DE">
- (EL) Hr. formand! Jeg vil også gerne kommentere spørgsmålet om naturgas, eftersom vi i de sidste 10 dage har været vidner til den konflikt, der omgiver dette spørgsmål, en konflikt, som mange EU-medlemsstater, der er afhængige af naturgas som energikilde, er blevet fanget i, hvilket skaber problemer for borgere, virksomheder og industri.
<P>
Gennem drøftelser med de to stridende parter, som har været præget af mistro, mistillid og modstridende bekendtgørelser, og med indgriben fra det europæiske formandskab og Kommissionen er der tilsyneladende fundet en form for løsning.
<P>
Det fremgår tydeligt, at problemet kan opstå igen, hvis der ikke træffes foranstaltninger, uanset gode intentioner og fordelinger. Vi skal derfor undersøge spørgsmålet om at omformulere EU's energidoktrin ved at tilføje andre energikilder.
<P>
Parlamentet bør også sende et klart budskab om, at EU ikke vil blive holdt som gidsel, og bør deltage i forhandlingen med henblik på at planlægge alternative ruter for sikker og konstant naturgasforsyning. Målet med at reducere energibehovet med 20 % inden 2020 kan ikke opfyldes under ustabile og usikre omstændigheder.
<SPEAKER ID="055" NAME="Silvia-Adriana Ţicău" AFFILIATION="PSE">
- (RO) Hr. formand! EU skal prioritere udformningen af en fælles energistrategi og en handlingsplan med det formål at forbedre EU's energisikkerhed.
<P>
Ukraines afbrydelse af forsyningen af naturgas til EU-medlemsstater har sat fokus på EU's afhængighed af dens traditionelle leverandører. De lave temperaturer denne vinter har desuden skabt alvorlige driftsproblemer for elforsyninger, der har registreret rekordhøje forbrugsniveauer.
<P>
EU skal udforme en europæisk strategi for modernisering af energinettet, som kan sætte skub i energieffektiviteten og sprede EU's energiforsyningskilder. Gennemførelse af Nabucco-projektet, anlæg af terminaler til flydende gas i europæiske havne, investeringer i sikre kernekraftværker, styrkelse af energieffektivitet og øget brug af vedvarende energi skal være blandt de fælles prioriterede aktioner med henblik på at øge EU's energisikkerhed.
<P>
Kommissionen skal sammen med Den Europæiske Investeringsbank og medlemsstaternes regeringer identificere og garantere finansieringen af disse prioriterede projekter.
<SPEAKER ID="057" NAME="Gay Mitchell" AFFILIATION="PPE-DE">
- (EN) Fru formand! Jeg vil gerne rejse spørgsmålet om Zimbabwe. Hvis Zimbabwe ikke er på vores fjernsynsskærme, virker det på mig som om, vi egentlig ikke bekymrer os om nogle af de problemer, der forekommer der. Vi havde for nylig tilfældet med Jestina Mukoko, den administrerende direktør for fredsprojektet i Zimbabwe og medlem af bestyrelsen for Zimbabwe Human Rights NGO Forum, som blev bortført og holdt hemmeligt tilbage i 21 dage, inden hun blev bragt for retten i Harare angiveligt med tegn på tortur og dårlig behandling - alt sammen for den forbrydelse, at hun var menneskerettighedsforkæmper.
<P>
Jestina Mukoko sidder i øjeblikket i isolation i det sikrede fængsel, og fremtiden for hende er ligesom for mange andre forkæmpere, hjælpearbejdere og almindelige borgere før hende i fare i hænderne af Mugabes regime.
<P>
Der er sagt mange ord om bekymring og fordømmelse her i Parlamentet og i andre nationale parlamenter, men alligevel fortsætter mareridtet for de almindelige zimbabwere med uformindsket kraft. Tiden er efter min mening inde til, at vi ser på dette med fornyet interesse og kræver, at Rådet og Kommissionen en gang for alle træffer foranstaltninger for at stoppe de kriminelle handlinger mod mennesker, der kæmper for menneskerettighederne i Zimbabwe.
<SPEAKER ID="058" NAME="Proinsias De Rossa" AFFILIATION="PSE">
- (EN) Fru formand! Jeg glæder mig over formandens erklæring om Gaza denne eftermiddag og over Parlamentets afgørelse om at træffe en beslutning om spørgsmålet med henblik på at opfordre til en omgående, unilateral våbenhvile på alle sider i Gazakonflikten. Med et dødstal, der nu overstiger 900, fremgår formålsløsheden af politik-gennem-krig med smertelig tydelighed. De må insistere på, at Israel stopper drabene. Gaza er det største fængsel i verden med 1,5 mio. fanger. Det er nu også et slagteri, hvor mænd, kvinder og børn desværre dør, blot fordi de er palæstinensere.
<P>
Hvilke forbrydelser kan de palæstinensiske børn, der dør i denne konflikt, være skyldige i? Hvilke mulige undskyldninger har vi europæere for at fortsætte med at handle med Israel, mens landet så ubarmhjertigt fortsætter med at slagte uskyldige mennesker? Det Europæiske Råd skal holde op med at komme med undskyldninger, standse kævleriet og forene sig i samordnet handling, der sætter en stopper for denne massakre. Der kan ikke være tale om at opgradere Europas relationer med Israel, så længe dette land ikke indgår i konstruktiv dialog med alle repræsentanterne for det palæstinensiske folk.
<SPEAKER ID="059" NAME="Hanna Foltyn-Kubicka" AFFILIATION="UEN">
- (PL) Fru formand! Som en organisation af lande, der er bundet sammen af fælles værdier, bør EU bruge alle de ressourcer, der er til dens rådighed, til at forhindre spredningen af had. Den franske operatør Eutelsat har dog fundet det passende at sende et program fra tv-stationen Al-Aqsa, som har forbindelse med Hamas, og som åbent opfordrer til angreb mod civilbefolkningen i Israel.
<P>
Ved at gøre det har Eutelsat endnu engang vist, at etisk adfærd er et ukendt begreb for ledelsen af dette selskab, især når man tænker på, at det uafhængige kinesiske tv-selskab NTD TV i månedsvis er blevet forhindret i at sende. Trods appeller fra mange sider er Eutelsats ledelse stadig ikke villig til at ændre dens beslutning, som under alle omstændigheder blev truffet under pres fra den kinesiske regering. De overraskende og fuldstændigt amoralske valg, der træffes af Eutelsats ledelse, vækker bekymringer for, om de ansvarlige for tv-selskabet udelukkende er forretningsorienterede.
<SPEAKER ID="060" NAME="Ilda Figueiredo" AFFILIATION="GUE/NGL">
- (PT) Fru formand! Israels angreb på Gaza er en krigsforbrydelse og en forbrydelse mod menneskeheden. Det, der sker, er en tragedie: 900 palæstinensere, herunder mange børn, er døde, og tusinder er blevet såret.
<P>
Vi må kræve, at angrebet mod Gaza stoppes. Vi må kræve, at Israels blokade, som gør Gaza til en koncentrationslejr, stoppes. Derfor samler vi alle disse mennesker fra alle lande og alle kontinenter for at demonstrere mod massakrerne: alle de mennesker fra alle lande og alle kontinenter, der er vrede og går på gaderne og siger "Ikke flere forbrydelser!". Det er afgørende, at Parlamentet og andre ansvarlige EU-organer kræver et omgående stop for angrebet mod Gaza og et omgående stop for Israels blokade.
<SPEAKER ID="061" NAME="Jaroslav Zvěřina" AFFILIATION="PPE-DE">
(CS) Tak, fru formand! Jeg er for nylig blevet overrasket over den måde, hvorpå en række tjekkiske forsikringsselskaber er ophørt med at udbetale bonus til kvinder, der tegner lovpligtige bilforsikringspolicer. Dette skridt blev begrundet med den nye lov om antidiskriminering, der træder i kraft. Vi ser igen og igen, hvordan visse politikere og ngo'er indtager en ret overdrevet holdning til spørgsmålet om ligestilling mellem kønnene. En af disse overdrivelser er en afvisning af aktuarmæssige beregninger, der dag ind og dag ud viser, at mænd og kvinder opfører sig forskelligt i forskellige aspekter af deres liv og derfor bærer forskellige niveauer af forsikring og andre risici. Når man afviser sådanne forskelle, kæmper man ikke for lige rettigheder, men for konformitet og ensformighed for begge køn. En sådan kamp ville være ørkesløs og latterlig. Mænd og kvinder er forskellige fra hinanden, netop fordi de to køn supplerer hinanden på en nyttig og gavnlig måde i dagligdagen, i partnerskaber og i samfundet.
<SPEAKER ID="062" NAME="Gerard Batten" AFFILIATION="IND/DEM">
- (EN) Fru formand! En ny meningsmåling foretaget af "Campaign for an Independent Britain" er netop blevet offentliggjort. De fleste af de adspurgte udtalte, at EU er uden berøring med virkeligheden, er korrupt og ikke kan betale sig. 83 % af de adspurgte ønsker, at Det Forenede Kongeriges lovgivning skal have fortrinsstilling, og vil dermed tilbagekalde fællesskabsrettens fortrinsstilling. 71 % ønsker en folkeafstemning om fortsat britisk medlemskab. Det er der desværre ikke mange chancer for, da Labourregeringen ikke engang vil give dem en folkeafstemning om Lissabontraktaten, som den lovede i sig valgmanifest.
<P>
Den britiske befolkning ønsker frihandel, venskab og samarbejde med Europa og verden - ikke at være styret af EU. Hvis der blev afholdt en folkeafstemning, der reelt var retfærdig, som spurgte den britiske befolkning, om de ønsker tættere politisk og økonomisk integration med EU eller britisk udtræden, ville et overvældende flertal stemme for en udtræden.
<SPEAKER ID="063" NAME="Avril Doyle" AFFILIATION="PPE-DE">
- (EN) Fru formand! Jeg vil gerne udtrykke min bekymring for den stadig stigende mangel på videnskabelig strenghed i de udkast til forslag, som Kommissionen fremlægger for Parlamentet, og også i nogle af de betænkninger og ændringsforslag, som vi parlamentsmedlemmer er ansvarlige for. God videnskab viger i stigende grad pladsen for populistiske og emotionelle svar, som ofte er stadset op som forsigtighedsprincippet.
<P>
Tag spørgsmålet om pesticider. Vi har givet afkald på det videnskabelige princip om risikovurdering. Der foreligger ingen detaljeret EU-konsekvensanalyse, og der foreligger ingen videnskabelig definition af hormonforstyrrende stoffer, ligesom de behandles forskelligt heri og i Reach-direktivet.
<P>
Vi skaber international uenighed om EU-lovgivningen, og vi underminerer dens troværdighed gennem denne stigende mangel på videnskabelig strenghed og god videnskab.
<SPEAKER ID="064" NAME="Slavi Binev" AFFILIATION="NI">
- (BG) Fru formand, mine damer og herrer! Den gaskrise, som Europa befinder sig i her ved begyndelsen af 2009, er hurtigt ved at antage et katastrofalt omfang for Bulgarien, som ikke har et alternativ til gasforsyningerne. Jeg vil ikke drøfte den skandaløse, kortsigtede beslutning, som den bulgarske regering har truffet, og som gør mit land til gidsel i konflikten mellem Rusland og Ukraine, da dette er tydeligt for enhver.
<P>
Det er vigtigere, at vi nu beslutter, hvilke foranstaltninger der skal iværksættes for at overvinde denne krise. I dette tilfælde kan det betyde, at Bulgarien skal finde et alternativ, så det kan bryde med afhængigheden af eksterne kilder. Derfor mener jeg, at det er vigtigt, at Europa og Balkanlandene, som f.eks. Bulgarien, følger Slovakiets eksempel og beslutter at genstarte blok I, II, III og IV på kernekraftværket Kozloduy. Det er i øjeblikket Bulgariens eneste mulighed, som vil sætte det i stand til at opnå et minimum af uafhængighed og reducere både den direkte skade og den skade, der i øjeblikket forårsages af brugen af brændselsolie som erstatning for gas.
<SPEAKER ID="065" NAME="Maria Petre" AFFILIATION="PPE-DE">
- (RO) Fru formand! Selv om dette år, 2009, dårligt er startet, vil jeg sige, at det efter min mening ikke er et almindeligt år.
<P>
2009 markerer, at det er gået to årtier siden afslutningen af den kolde krig og siden faldet af de mure, som opdelte lande og selve Europa i øst og vest, med frihed og demokrati på den ene side og totalitære regimer på den anden.
<P>
Som rumænsk parlamentsmedlem og som rumænsk borger, der har mærket, hvad diktatur er, mener jeg, at disse to årtier har markeret en overgang for nogle af os og accept for resten.
<P>
Jeg mener ligeledes, at 2009 trods det aktuelle klima bør være det år, hvor vores handlinger og Kommissionens handlinger skal være rettet mod ét enkelt Europa for alle europæere. Et Europa, hvor hver af dets 500 mio. borgere føler, at hans eller hendes rettigheder er sikrede, hvor der er en reel følelse af solidaritet, hvor man aldrig kan blive udsat for forskelsbehandling, hvor ingen nogensinde skal føle sig som en outsider eller tålt i et forenet Europa, hvor vi alle er europæiske borgere, der føler på samme måde, uanset hvor vi var før 1989.
<SPEAKER ID="066" NAME="Mieczysław Edmund Janowski" AFFILIATION="UEN">
- (PL) Fru formand! Parlamentet har behandlet forhold vedrørende miljøet ved mange lejligheder. Jeg vil gerne fremhæve et problem, som jeg blev opmærksom på via skolebørn, der var bekymrede for naturen. De satser, der betales for metal, gammelt papir og gamle flasker fremstillet af syntetiske materialer, falder dramatisk. Det er ved at blive urentabelt at indsamle disse materialer. Mange byer har desuden afskaffet de containere, hvori disse materialer kan sorteres, eller er ophørt med at tømme dem.
<P>
Genanvendelse af papir har været meget omtalt i medierne i den sidste tid. Den aktuelle situation i Polen i den henseende kan opsummeres som følger. Folk, der indsamler brugt papir, hævder, at priserne er for lave, og at det ikke kan betale sig. Samtidig hævder de virksomheder, der fremstiller papir af genbrugspapir, at sidstnævnte er for dyrt for dem, og at de nuværende priser betyder, at det ikke kan betale sig for dem at investere i udstyr til behandlingen af det. Jeg opfordrer derfor til en miljøbevidst indsats for at løse dette problem. Som tingene er i øjeblikket, indsamler børn brugt papir, fordi aktiviteten har en pædagogisk værdi, men derefter sendes papiret til den kommunale affaldsplads.
<SPEAKER ID="067" NAME="Formanden">
Mine damer og herrer! Jeg har gjort mit bedste for at sikre, at så mange talere som muligt har kunnet få ordet.
<P>
Dette punkt er afsluttet.
