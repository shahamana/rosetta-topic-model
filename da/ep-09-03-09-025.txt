<CHAPTER ID="025">
Lovpligtig revision af årsregnskaber og konsoliderede regnskaber (kortfattet forelæggelse) 
<SPEAKER ID="217" NAME="Formanden">
Næste punkt på dagsordenen er en kortfattet forelæggelse af betænkning af hr. Doorn om lovpligtig revision af årsregnskaber og konsoliderede regnskaber.
<SPEAKER ID="218" NAME="Bert Doorn">
ordfører. - (NL) Fru formand! Denne betænkning handler om gennemførelsen af det ottende direktiv om lovpligtig revision af årsregnskaber og konsoliderede regnskaber. Det er godt, at Parlamentet er mere opmærksomt på gennemførelsen og implementeringen af den lovgivning, vi her vedtager. Vi kan i Parlamentet vedtage de mest fremragende bestemmelser og forordninger, men hvis disse bestemmelser og forordninger ikke gennemføres og overholdes i medlemsstaterne, spilder vi vores tid her.
<P>
Mange ting er også gået galt med gennemførelsen af det ottende direktiv. Nøgledefinitionerne er ikke entydigt formuleret i de forskellige lande, og antallet af medlemsstater, der har et uafhængigt og offentligt tilsynssystem, ligger langt under 27. I betænkningen opfordres Kommissionen til at træffe foranstaltninger til hurtigt at rette op på disse mangler.
<P>
Vi spekulerer også på, om den anvendte harmoniseringsmetode, nemlig minimumsharmonisering, er den rette måde at opnå en ensartet anvendelse af nøgledefinitioner på. Måske bør vi endnu engang overveje, om denne type nøgledefinitioner er vejen frem, eller om der bør anvendes en anden form for harmonisering, der ikke giver anledning til flere forskellige fortolkninger.
<P>
Endelig drøftes Kommissionens henstilling om en begrænsning af revisorers civilretlige ansvar i betænkningen. Skulle det blive nødvendigt med yderligere foranstaltninger for at opnå konvergens i Europa, ser vi frem til Kommissionens forslag.
<P>
Målet må og skal være at sigte mod en effektiv og uafhængig overvågning af revisorer. Den økonomiske krise har lært os, at nøje overvågning og tilsyn er absolut nødvendigt.
<SPEAKER ID="219" NAME="Jacques Barrot">
næstformand i Kommissionen. - (FR) Fru formand, mine damer og herrer! Jeg vil først gerne takke hr. Doorn for hans betænkning om anvendelsen af direktiv om lovpligtig revision af årsregnskaber. Jeg vil også gerne takke Økonomi- og Valutaudvalget og navnlig fru van den Burg, der har bidraget til udarbejdelsen af denne betænkning.
<P>
I forbindelse med finanskrisen er det vigtigt, at alle de medlemsstater, der i øjeblikket halter bagud, hurtigst muligt gennemfører direktivet, så de fastsatte mål kan nås. Kommissionen overvåger løbende status over gennemførelsen af direktivet i medlemsstaterne. En resultattavle offentliggøres regelmæssigt på vores websted.
<P>
Resultaterne af medlemsstaternes indsats skulle klart blive bedre dette forår. Hr. Doorns betænkning har i hvert fald fremmet denne forbedring. Som De understreger i betænkningen, har Kommissionen allerede vedtaget henstillingen om kvalitetssikring og henstillingen om begrænsning af lovpligtige revisorers civilretlige ansvar. Jeg takker Parlamentet for dets støtte til disse to initiativer.
<P>
Henstillingen om begrænsning af lovpligtige revisorers civilretlige ansvar indgår i en strategi for at mindske koncentrationen på revisionsmarkedet. For at undersøge andre muligheder efter de samme retningslinjer blev en høring om kontrolstrukturerne i revisionsfirmaer og deres konsekvenser for revisionsmarkedet offentliggjort i november.
<P>
Europa-Parlamentet anmoder Kommissionen om at evaluere de nationale lovgivninger til gennemførelse af direktivet og informere det om indvirkningen af medlemsstaternes trufne foranstaltninger i kølvandet på henstillingen om begrænsning af lovpligtige revisorers civilretlige ansvar. Når tiden er inde, vil vi med glæde forberede disse evalueringer og tage hensyn til alle de spørgsmål, som hr. Doorn har rejst i betænkningen. Det er et engagement fra kommissær McCreevy, som jeg med glæde sender videre til Dem. Jeg takker hr. Doorn, og jeg vover at håbe, at vi vil få praktiske resultater at se.
<SPEAKER ID="221" NAME="Formanden">
Forhandlingen er afsluttet.
<P>
Afstemningen finder sted i morgen.
