<CHAPTER ID="024">
Fælles indvandringspolitik for Europa: Principper, aktioner og redskaber (kortfattet forelæggelse) 
<SPEAKER ID="221" NAME="Formanden">
Næste punkt på dagsordenen er en kortfattet forelæggelse af betænkning af Simon Busuttil for Udvalget om Borgernes Rettigheder og Retlige og Indre Anliggender om en fælles indvandringspolitik for Europa: Principper, aktioner og redskaber (2008/2331)(INI))
<SPEAKER ID="222" NAME="Simon Busuttil" LANGUAGE="MT">
Hr. formand! Hvis jeg skulle sammenfatte min betænkning i to linjer, ville jeg først sige, at Europa-Parlamentet er stærk fortaler for en fælles indvandringspolitik, og derefter, at Parlamentet ikke længere ønsker en fragmenteret indvandringspolitik. Eller snarere, at det ønsker en sammenhængende politik, for kun en sammenhængende politik kan være effektiv.
<P>
Jeg siger dette med større overbevisning nu i lyset af den seneste begivenhed, som fandt sted her for nylig, hvor skibet Pinar reddede 154 indvandrere, der blev fundet i internationalt farvand. Denne begivenhed sætter fokus på behovet for en fælles politik. Ja, den understreger den pris, vi er tvunget til at betale, fordi vi mangler en sund fælles politik. Hvilken pris? Den pris, at alle fralægger sig deres ansvar og lægger det på andres skuldre, og imens vi har travlt med at pege fingre ad hinanden, er der hver dag mennesker, der drukner og dør for øjnene af os.
<P>
Det er en skændsel, at et land med en befolkning på 60 mio. bruger sin lovgivning i forsøg på at skubbe ansvaret over til et land med en befolkning på under en halv million. Jeg spår, at dette blot var et isoleret tilfælde, og at den italienske minister fra Lega Nord blot spillede op til sine tilhørere et par uger før valget til Europa-Parlamentet. Disse politiske numre er nemme at gennemskue, men det gør dem ikke acceptable. Jeg vil gerne rose den konstruktive ånd, hvormed den maltesiske og den italienske premierminister greb ind for at finde en løsning på situationen med Pinar. Takket være deres indgreb sejrede fornuften over teatralske krumspring. Almindelig fornuft sejrede over yderligtgående holdninger, og respekt for loven sejrede over jungleloven.
<P>
Jeg håber, at vi alle efter episoden med Pinar indser, at selv om det er nemt at vælte ansvaret over på andre og beskylde hinanden for at gøre de forkerte ting, fører den lette vej ikke til løsninger. Det er vejen til en sand europæisk politik, der fører til en løsning, selv om den kan være vanskeligere at gå.
<P>
Der er seks hovedpunkter i min betænkning. For det første skal vi én gang for alle sætte en stopper for de menneskelige tragedier, vi står overfor på grund af ulovlig indvandring. For det andet bør byrdefordelingsmekanismen, som er fastlagt i den europæiske pagt om indvandring, gennemføres snarest muligt og omdannes til et bindende juridisk instrument. For det tredje skal der lægges større vægt på hjemsendelse af indvandrere, der ikke har ret til ophold på europæisk område. For det fjerde skal enhver aftale, der indgås mellem EU og et tredjeland, også omhandle indvandringsspørgsmålet. For det femte skal Frontex-agenturet styrkes ikke kun finansielt, men endnu vigtigere ressourcemæssigt. Og endelig skal vi lægge en skrappere kurs i kampen mod organiseret kriminalitet.
<P>
Til slut vil jeg sige, at det lykkedes os at opnå kompromiser på adskillige punkter i denne betænkning. Der er dog desværre stadig et uafklaret punkt, som blev indført af et flertal i Den Socialistiske Gruppe, vedrørende indvandreres stemmeret. Det var noget, jeg ikke kunne acceptere. Derfor har jeg fremlagt en mindretalsudtalelse til betænkningen¸ som anbefaler, at man erstatter henvisningen til stemmeretten med et kompromis, der omfatter en omformulering.
<SPEAKER ID="223" NAME="Joe Borg">
medlem af Kommissionen. - (MT) Hr. formand! På vegne af Kommissionen vil jeg gerne lykønske hr. Busuttil med den vigtige betænkning, han har udfærdiget. Denne betænkning behandler et centralt emne, som hænger sammen med EU's fortsatte udvikling, nemlig en fælles indvandringspolitik. Som der gives udtryk for i betænkningen, markerede Det Europæiske Råds vedtagelse sidste år af den europæiske pagt om indvandring starten på en fælles politik på asyl- og indvandringsområdet.
<P>
Vi skal nu sikre, at de tilsagn, der blev givet i denne pagt, bliver gennemført. Kommissionen vil i næste måned foreslå de nødvendige midler til overvågning af pagtens gennemførelse. Dette vil ske via en årlig rapport fra Kommissionen. Disse rapporter vil danne grundlag for de årlige drøftelser i Det Europæiske Råd om indvandrings- og asylpolitikken med start i 2010.
<P>
Definitionen af de generelle målsætninger for den fælles politik, således som de er fastlagt i denne pagt, vil ligeledes indgå i det flerårige program, dvs. Stockholmprogrammet, som skal vedtages senere på året under det svenske formandskab. Busuttil-betænkningen bidrager med oplysninger, som kan være til stor nytte for Kommissionen og være til hjælp i dens arbejde med at udforme den planlagte meddelelse, som gerne skulle vedtages næste sommer. Jeg vil gerne understrege, at der er bred enighed omkring disse ideer.
<P>
Busuttil-betænkningen opfordrer flere steder Kommissionen til at iværksætte tiltag på området. Hertil vil jeg gerne sige, at Kommissionen allerede har engageret sig aktivt. Eksempler på dette kan ses i udviklingen af faciliteter til midlertidig og cirkulær migration, forbedringer inden for området for dataindsamling og analyser, formidling af oplysninger både omkring de realistiske muligheder for indvandrere og om risiciene ved ulovlig indvandring samt inden for området omkring samarbejde med tredjelande.
<P>
Jeg vil gerne nævne et særligt område, hvor hr. Busuttil har givet udtryk for bekymring, nemlig med hensyn til solidariteten mellem medlemsstaterne i indvandringsspørgsmål. Som ordføreren understregede i sin tale, har de begivenheder, der for nylig fandt sted i Middelhavet, endnu en gang fremhævet de problemer og det alvorlige pres, visse medlemsstater står overfor. Jeg vil gerne forsikre hr. Busuttil om, at Kommissionen er fast besluttet på at finde løsninger, der kan hjælpe disse medlemsstater, som oplever et særlig stort indvandringspres.
<P>
Her vil jeg gerne nævne tre eksempler på foranstaltninger, der allerede er truffet eller vil blive truffet i den henseende. Dublinforordningen skal ændres således, at den gør det muligt at indstille overførsler til de medlemsstater, der er under særligt pres. Der oprettes en europæisk asylstøttemyndighed, som skal yde praktisk bistand til netop disse medlemsstater, og der vil blive stillet midler til rådighed for medlemsstaterne, som skal målrettes mod en intern og frivillig viderefordeling af indvandrere.
<SPEAKER ID="224" NAME="Formanden">
Forhandlingen er afsluttet.
<P>
Afstemningen finder sted onsdag den 22. april 2009.
<P>
Skriftlige erklæringer (artikel 142)
<SPEAKER ID="994" NAME="Corina Creţu  " LANGUAGE="RO">
Kommissionen vurderer, at EU i 2050 vil få brug for 60 mio. arbejdere fra tredjelande, i takt med at faldet i den erhvervsaktive andel af befolkningen accelererer. Derfor er Lissabonstrategiens ambitiøse mål på lang sigt afhængige af, at der tilføres arbejdskraft fra lande uden for EU.
<P>
Imidlertid ser vi for tiden, under den økonomiske krise, en kraftig stigning i arbejdsløshedstallene, hvor mange grænsearbejdstagere fra de nye medlemsstater er blandt dem, der har mistet deres arbejde. Derfor er det af afgørende betydning, at indvandrings- og beskæftigelsespolitikken kædes sammen med henblik på at nå frem til en rimelig og praktisk gennemførlig løsning, samtidig med at princippet om fællesskabspræference overholdes. Jeg mener, at det er forkert at give indvandrere ret til at bevæge sig rundt inden for EU, når rumænere og bulgarere ikke har fuld fri bevægelighed på det europæiske arbejdsmarked.
<P>
Det er umoralsk og farligt for os at fremme hjerneflugt fra ulandene uden at tage højde for risikoen for en boomerangeffekt og uden at tænke på den forskelsbehandling, der finder sted, når størstedelen af indvandrerne tilbydes arbejde, som ligger under deres kvalifikationsniveau, især kvinder, og dermed gør dem alle til ofre for negative stereotype opfattelser og fremgangsmåder i oprindelseslandene og i EU's medlemsstater.
<SPEAKER ID="225" NAME="Jamila Madeira  " LANGUAGE="PT">
Ifølge Eurostats beregninger bliver befolkningens aldring en realitet på mellemlang sigt. Indvandring kunne fungere som en vigtig stimulans, som kan sikre gode økonomiske resultater i EU. Det er på denne baggrund, vi skal se betydningen af indvandring til EU.
<P>
Ulovlig beskæftigelse skal bekæmpes, da det grundlæggende udgør en krænkelse af de vandrende arbejdstageres rettigheder. Vi skal fremme en europæisk politik, der opmuntrer ulovligt bosiddende vandrende arbejdstagere til at lade sig registrere hos myndighederne, samtidig med at man sikrer, at dette ikke fører til summariske hjemsendelsesprocedurer, som krænker deres rettigheder. Disse arbejdstagere er allerede i en mindreværdig situation, når de ankommer til Europa, og det er klart, at en korrekt forvaltning af indvandrerstrømmene kan være til gavn for såvel EU som tredjelande.
<P>
Vi må medvirke til at afhjælpe det hjernespild, der for øjeblikket ses igen og igen hos indvandrerne, især kvinderne, der ofte påtager sig arbejde, som de er overkvalificerede til.
<P>
Jeg mener, at Kommissionen bør være meget opmærksom på spørgsmålet om anerkendelse af kompetencer og incitament til livslang uddannelse og samtidig sikre, at indvandrere får mulighed for at lære værtslandets sprog for at sikre deres sociale, faglige og kulturelle integration i EU.
<SPEAKER ID="993" NAME="Bogusław Rogalski  " LANGUAGE="PL">
Indvandring til Europa er et fænomen, der har fundet sted meget længe, og som fremmes af faktorer som de betydelige materielle forskelle i levestandard mellem Europa og andre dele af verden.
<P>
Europa har helt afgjort behov for en samlet tilgang til indvandring i EU. Manglende handling fra én medlemsstats side kan få direkte følger for andre stater. Dårlig forvaltning af migration kan få alvorlige konsekvenser for oprindelseslandene og for indvandrerne selv.
<P>
Vi bør være opmærksomme på, at lovlig indvandring er et gavnligt fænomen, som giver muligheder for mange forskellige grupper. Indvandrere har spillet en meget væsentlig rolle i EU's udvikling i de seneste årtier, og EU har stadig brug for deres arbejdskraft. I den forbindelse er det nødvendigt med en fælles politisk vision, som er baseret på tidligere resultater, og som også er rettet mod fremtiden. For at nå dette mål kræves et mere effektivt samarbejde. Der er mange mennesker, som sætter liv og helbred på spil for at krydse især EU's nye sydlige og østlige grænser. Tusindvis dør på havet i søgen efter et bedre liv.
<P>
Indvandring er en af de alvorligste udfordringer, som Europa står overfor lige nu, og hvordan vi griber den an, afhænger af os. Vi kan vende situationen til en mulighed, eller vi kan håndtere den forkert og derved skade en masse mennesker.
<SPEAKER ID="992" NAME="Daciana Octavia Sârbu  " LANGUAGE="RO">
Eftersom Europa er hoveddestinationen for indvandrere, må en harmonisering af de retlige rammer på indvandringsområdet være et af EU's prioriterede områder.
<P>
Hvis vi europæere ikke træffer foranstaltninger nu til en fælles indvandringspolitik, vil vi lide under konsekvenserne af ikke at have gjort det i tide.
<P>
Jeg kan forudse et scenarie med tusindvis af ulovlige indvandrere, der mister livet på havet. Jeg mener, det er vores pligt at forhindre tab af menneskeliv. Derfor må vi engagere os fuldt ud i et aktivt samarbejde med de lande, som de ulovlige indvandrere kommer fra.
<P>
Jeg tror, at en fælles europæisk indvandringspolitik vil vise sig at være en politik, som støtter solidaritet med de medlemsstater, der er beliggende ved EU's grænser, og som lider under en massiv tilstrømning af indvandrere.
<P>
Jeg støtter det synspunkt, at kampen mod ulovlig indvandring kun kan føres ved at fremme kontrolleret lovlig indvandring. Alle medlemsstater må hver især give faste tilsagn om at skabe gunstige betingelser for lovlig indvandring.
<P>
Jeg glæder mig over denne betænkning, som er blevet temmelig ambitiøs, og jeg håber, den vil gå igennem afstemningen med glans.
