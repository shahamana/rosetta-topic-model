<CHAPTER ID="009">
Godkendelse af protokollen
<P>
(Protokollen fra foregående møde godkendtes)
<P>

<SPEAKER ID="015" NAME="Nigel Farage" AFFILIATION="IND/DEM">
(EN) Hr. formand! Referatet af sidste mødeperiode nævner Deres tale, hvori De talte om de begivenheder, der fandt sted i Strasbourg i december. Siden da har De i henhold til vores højtærede forretningsorden indkaldt 13 medlemmer af Parlamentet til en disciplinær samtale.
<P>
Det forekommer mig, at det er sket på et temmelig arbitrært grundlag. Jeg tvivler på, at en af dem, De har indkaldt - fr. Sinnott fra vores gruppe - nogensinde har råbt ad nogen i sit liv. Et andet af de medlemmer, De kaldte ind på rektors kontor - et østrigsk medlem - var faktisk i Frankfurt den dag, så han må da have en ordentlig stemme, ikke?
<P>
Hvorfor kun 13? Ca. 80 af os var involveret i den såkaldte uorden. Faktisk nævnte De ved Formandskonferencen selv mig som en af årsagerne til uroen, så hvorfor bliver jeg ikke straffet? Jeg er Spartacus!
<P>
(Medlemmer af IND/DEM-Gruppen råbte "Jeg er Spartacus!")
<SPEAKER ID="016" NAME="Formanden">
Jeg havde bedt om bemærkninger til protokollen, og jeg havde egentlig forventet, at formanden for IND/DEM-Gruppen havde forstået budskabet, og koncentreret sine bemærkninger om protokollen. Det var tydeligvis ikke tilfældet, og derfor kan vi nu gå videre.
