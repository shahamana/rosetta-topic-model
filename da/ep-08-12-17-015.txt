<CHAPTER ID="015">
Rådets tilgang til revidering af OLAF-forordningen (forhandling) 
<SPEAKER ID="342" NAME="Formanden">
Næste punkt på dagsordenen er forhandlingen om mundtlig forespørgsel til Rådet af Ingeborg Gräßle for Budgetkontroludvalget om Rådets tilgang til revidering af OLAF-forordningen - B6-0492/2008).
<SPEAKER ID="343" NAME="Ingeborg Gräßle">
spørger. - (DE) Hr. formand, ærede medlemmer af Rådet, hr. kommissær, mine damer og herrer! Som ordfører for OLAF, Det Europæiske Kontor for Bekæmpelse af Svig, gør man interessante opdagelser, f.eks. at alle taler om at bekæmpe svig, men ingen gør noget. En anden opdagelse er, at medlemsstaterne opgør alle deres betalinger til EU ned til sidste cent, men når det drejer sig om at bruge pengene, begynder de at føle sig generøse og gør det endda nemmere for f.eks. svindlere ved at tage i gennemsnit 36 måneder om at rapportere uregelmæssigheder til EU. Parlamentet mener, at dette er uacceptabelt. Vi ønsker at se en effektiv bekæmpelse af svig, som omfatter forebyggelse. Vi ønsker at medlemsstaterne sætter kampen mod svig på dagsordenen, og vi ønsker i fællesskab at drøfte, hvad vi har brug for, og hvilke problemer der er.
<P>
Vi ønsker, at de nationale retslige myndigheder i højere grad interesserer sig for opfølgningen af resultaterne af OLAF's undersøgelser. Vi må sætte en stopper for de juridiske smuthuller, som svindlere har kunnet udnytte indtil nu. Det er nødvendigt, at europæiske midler behandles på samme måde som nationale midler. Vi ønsker et uafhængigt kontor med de ressourcer og det retlige grundlag, der er nødvendigt for at udføre dets opgaver. Vi ønsker et kontor, der stille og effektivt kan samarbejde med medlemsstaterne.
<P>
Vores udtalelse om det retlige grundlag, forordning nr. 1073/99, omhandler alle disse punkter. Vores ønske er, at denne forordning - som udgør kernen i OLAF - videreudvikles i samarbejde med Rådet. Vi opfordrer Rådet til at inddrage vores udtalelse og indlede forhandlingerne om videreudviklingen af denne forordning. Vi ønsker at finde en god løsning på OLAF's problemer.
<P>
Jeg vil takke alle grupper i Parlamentet for deres støtte til dette i form af en beslutning, som vi skal stemme om i morgen. Jeg opfordrer det franske og det tjekkiske formandskab til at gribe Parlamentets bold og returnere den. I vores forslag har vi også indføjet løsninger, som er udviklet og fremsat af Rådets arbejdsgruppe. Jeg vil forsikre Dem om vores interesse for at bringe denne forordning til en hurtig afslutning og om vores vilje til at indgå i konstruktive drøftelser på grundlag af vores forslag.
<P>
Konsolidering af den retlige ramme for OLAF, som Rådet ønsker, ville betyde yderligere spild af en masse tid på et usikkert resultat. OLAF fejrer snart sin 10-årsdag. Konsolidering vil betyde endnu 10 år uden en forbedring af det retlige grundlag. Vi tager bekæmpelse af svig for alvorligt til at tillade, at dette sker. Derfor ønsker vi nu i samarbejde med Rådet at gøre, hvad der er muligt.
<SPEAKER ID="344" NAME="Rama Yade">
formand for Rådet. - (FR) Hr. formand, fru Gräßle! Jeg vil først og fremmest minde Dem om den betydning, Rådet tillægger kampen mod svig og beskyttelsen af EU's finansielle interesser. Rådet finder, at forordningerne vedrørende Det Europæiske Kontor for Bekæmpelse af Svig ikke kun skal kunne opfylde behovene, men også skal være konsekvente.
<P>
I den sammenhæng skal vi huske Rådets invitation fra 2007 til at fremlægge en konsolideret retsakt, der omhandlede de forskellige aspekter af OLAF's arbejde, og som ville sikre den klarhed, vi alle efterspørger. Rådet har på behørig vis noteret sig Parlamentets ændringsforslag, som blev vedtaget den 20. november, vedrørende ændringen af reglerne for OLAF-undersøgelser og de forhandlinger om dette spørgsmål, der tidligere har fundet sted i Budgetkontroludvalget.
<P>
Rådet har også noteret sig punkt 44 i Parlamentets beslutning fra den 23. oktober 2008 vedrørende dets førstebehandling af budgettet for 2009, der omhandler det samme emne. Spørgsmålet om Rådets arbejdsplan blev allerede rejst på budgetsamrådet den 13. november og på konsultationsmødet med Parlamentet den 21. november af min kollega, hr. Woerth, formand for Økofin-Rådet (Budget).
<P>
På dette trepartsmøde annoncerede Kommissionen som svar på Rådets betænkeligheder, som formodentlig også deles af Parlamentet, at den vil fremlægge et arbejdsdokument om spørgsmålet om konsolidering af OLAF-forordningerne i begyndelsen af næste år. Jeg kan derfor med glæde igen bekræfte, hvad Rådet allerede sagde under budgetsamrådet den 13. november og på konsultationsmødet den 21. november, nemlig at Rådet omhyggeligt og med størst mulig opmærksomhed vil undersøge resultatet af Parlamentets arbejde i forbindelse med ændringsforslaget til forordning nr. 1073/1999 og Kommissionens arbejdsdokument.
<P>
Jeg håber, jeg vil få mulighed for at tale igen for at besvare eventuelle bemærkninger, De måtte have, inden kl. 18.00. Jeg undskylder på forhånd, at jeg må forlade salen til den tid.
<SPEAKER ID="345" NAME="Jean-Pierre Audy">
for PPE-DE-Gruppen. - (FR) Hr. formand, fru Yade, mine damer og herrer! Kommissionen skal beskytte EU's finansielle interesser, og den deler i henhold til traktaten ansvaret for dette med medlemsstaterne. Kommissionen - jeg beklager, at dens plads er tom - har vigtige beføjelser, som den kan bruge til at bekæmpe svig, korruption og andre ulovlige aktiviteter, som underminerer EU's finansielle interesser.
<P>
Vi skal huske, at det var Santerkommissionens tilbagetræden i marts 1999, der førte til oprettelsen af Det Europæiske Kontor for Bekæmpelse af Svig, eller OLAF, hvis 10-årsdag vi kan fejre næste år.
<P>
Min fremragende kollega, fru Gräßle, holder med rette Rådet til ansvar for problemet med den længe ventede revision af forordningen fra 1999, fordi en revision af denne forordning, der skulle tilpasses, siden er blevet fastlagt på grundlag af Kommissionens vurdering, som skulle fremlægges tre år efter oprettelsen af kontoret. Deres svar, fru Yade, er beroligende. Det er et overensstemmende svar.
<P>
Denne vurdering blev foretaget i 2003, og vi har et forslag til en forordning. Nu skal vi skabe en sammenhængende helhed for denne ordning, både for interne og eksterne undersøgelser og for OLAF's missioner generelt. Der er forordning nr. 1073 fra 1999, men vi har også forordningen fra 1996 om kontrol på stedet og verifikationer foretaget af Kommissionen og forordningen fra 1995 om beskyttelsen af EU's finansielle interesser.
<P>
Vurderingen fra 2005 indeholdt 17 forslag, herunder udnævnelsen af en europæisk anklager, da OLAF, selv om det har undersøgelsesmæssige beføjelser, er en administration, som ikke kontrolleres af en uafhængig retslige myndighed. Denne myndighed kunne både være en garanti for de undersøgte personer og en støtte for OLAF selv. Hvad er OLAF egentlig? Er det en hjælp til retfærdighed, og hvis det er tilfældet, efter hvilken europæisk strafferetspleje? Er det en særlig administrativ afdeling? Der er lang vej igen. Tak, fru Yade, for den fremdrift, De har sikret i dag.
<SPEAKER ID="346" NAME="Herbert Bösch" LANGUAGE="DE">
Hr. formand! Som ordføreren allerede med rette har påpeget, forsømmer Rådet sin pligt til at beskytte EU's finansielle interesser. Når alt kommer til alt, fru Yade, er det vigtige ikke, hvilke traktater der nu konsolideres, og hvilke der ikke gør, men at De indleder forhandlinger. Hvis De ikke åbner op for forhandlinger nu, vil De bevidst forsinke reformen af kampen mod svig på europæisk plan indtil næste valgperiode, og det er De udmærket klar over. Vi vil også være nødt til at fortælle vores vælgere i juni, at det er medlemsstaterne, der ikke udviser interesser for dette. Vi kan jo give dem adskillige eksempler.
<P>
Hvad angår momssvig, som f.eks. koster Tyskland 16-18 mia. EUR om året, har vi mulighed for at træffe de relevante foranstaltninger til bekæmpelse af svig via f.eks. et reformeret OLAF. Men selv den bedste myndighed til bekæmpelse af svig er magtesløs, hvis medlemsstaterne ikke udleverer nogen oplysninger.
<P>
Hvad angår OLAF's opfølgning af sager, skal vi ofte famle os frem i blinde, da de nationale myndigheder ikke fortæller os, hvilke foranstaltninger de iværksætter på baggrund af resultaterne af OLAF's undersøgelser. Der kræves handling på dette område.
<P>
Jeg har været involveret siden 1999, og jeg kan sige, at det vigtigste, som vi indføjede i forordning nr. 1073/99 var, at denne enhed til bekæmpelse af svig, som har gjort et godt stykke arbejde i de sidste par år, skulle reformeres efter et par år. Vi kan ikke udsætte det. Det vil jeg gerne minde Rådet om i dag.
<SPEAKER ID="347" NAME="Bart Staes">
for Verts/ALE-Gruppen. - (NL) Hr. formand, fru formand for Rådet, mine damer og herrer! Jeg har lyttet meget nøje til Deres svar. De sagde, at De ville undersøge disse forslag omhyggeligt og med størst mulig opmærksomhed. Jeg er ked af at måtte sige, at det svar ikke er godt nok til os.
<P>
Vi har gjort vores hjemmearbejde. Vi godkendte fru Gräßles betænkning ved førstebehandlingen. Det gjorde vi på grund af smuthullerne i den nuværende lovgivning. Vi har forsøgt at udbedre disse fejl, og hr. Bösch har ret, når han siger, at vi stødte på mange udfordringer. Vi godkendte først betænkningen om momssvig for nylig. Niveauet af momssvig i EU ligger mellem 200 og 250 mia. EUR.
<P>
Vi har derfor brug for sund lovgivning. Både De, fru Yade, og Rådet som helhed burde gøre Deres arbejde. Jeg vil bede Dem være lidt mere præcis med hensyn til Rådets tidsrammer i forbindelse med denne sag, fordi det er absolut afgørende.
<SPEAKER ID="348" NAME="José Javier Pomés Ruiz" AFFILIATION="PPE-DE">
- (ES) Hr. formand! Jeg er taknemmelig for, at fru Yade er til stede under denne forhandling om et emne, der vækker så stor bekymring blandt borgerne.
<P>
Parlamentet er ved at nærme sig afslutningen af sin valgperiode, hvor vi har forsøgt at fortælle skatteyderne, at vi kontrollerer regnskaberne her, og at vi gør det så godt som muligt. Vi indrømmer, at der begås fejl, og at tingene ikke altid gøres korrekt, men vi har frem for alt beregnet beløbet for svig, og vi gør alt, hvad vi kan. Derfor oprettede vi OLAF, Det Europæiske Kontor for Bekæmpelse af Svig, for 10 år siden. Det har nu omgående behov for en egentlig retlig ramme.
<P>
Fru Yade! Hvis De siger, at vi skal vente, indtil Kommissionen har udarbejdet sin rapport, og først derefter begynde at forhandle, hvad der kan blive den endelige status for OLAF, vil vi spilde tiden. Valget kommer, og derefter befinder vi os i en ny valgperiode. Det budskab, vi ønsker at sende til Europas borgere, er, at alle her - Rådet, det franske og tjekkiske formandskab, Parlamentet og Kommissionen - ønsker at sætte en stopper for den form for svig, der findes i udviklingslande og endda i højtudviklede lande.
<P>
Tak, fordi De er til stede under denne forhandling, og jeg beklager, at Kommissionen ikke også er her.
<SPEAKER ID="349" NAME="Inés Ayala Sender" AFFILIATION="PSE">
- (ES) Hr. formand! Jeg glæder mig også over fru Gräßles forslag om, at Budgetkontroludvalget skal skubbe på og udøve pres, så den lovgivning, vi vedtager om OLAF, kan gennemføres så hurtigt som muligt.
<P>
Jeg er derfor taknemmelig for, at fru Yade er her, fordi det forslag, som Parlamentet har vedtaget, med rette insisterer på behovet for at sikre og garantere rettighederne for de personer, der undersøges af OLAF, med hensyn til uskyldsformodning og adgang til et forsvar samt rettighederne for kilder.
<P>
Der skal først og fremmest fastlægges klarere og mere gennemskuelige regler samt en adfærdskodeks, som vi skal gøre alle borgere bekendt med så hurtigt som muligt. I den henseende er vi taknemmelige for fru Gräßles initiativ og for den støtte, hun har fået i Budgetkontroludvalget.
<P>
Vi opfordrer naturligvis indtrængende Rådet til at forsøge at ophæve blokaden af forhandlingerne så hurtigt som muligt for at opnå fremskridt om muligt inden udløbet af denne valgperiode - med andre ord før det næste valg. Det vil være afgørende for at garantere alle de rettigheder, som Parlamentet vil styrke på grundlag af fru Gräßles betænkning.
<SPEAKER ID="350" NAME="Paul Rübig" AFFILIATION="PPE-DE">
- (DE) Hr. formand, fru Yade, mine damer og herrer! Næste år afholdes der valg til Parlamentet, og misinformation trives særlig godt i opløbet til et valg. Derfor ønsker vi en hurtig reform af OLAF. Eksempler på fiasko og misinformation, der bruges til skade for EU, skal belyses tydeligt og utvetydigt. Jeg mener, at denne støtte og klarhed er det, som den europæiske offentlighed har brug for.
<SPEAKER ID="351" NAME="Markus Pieper" AFFILIATION="PPE-DE">
- (DE) Hr. formand, fru formand for Rådet! Som medlem af Regionaludviklingsudvalget er jeg klar over betydningen af OLAF's arbejde på området for strukturfondene. Den seneste rapport om Fællesskabets finansielle interesser rapporterer over 3 800 eksempler på uregelmæssigheder, hvilket repræsenterer en stigning på 19 % i forhold til 2006. Det drejer sig om 828 mio. EUR, 17 % mere end blot året før.
<P>
Derfor skal Rådet nu forbedre kampen mod svig ved at gennemføre en ægte reform af det retlige grundlag i stedet for kosmetiske operationer på eksisterende tekster.
<P>
Hvis Rådet tager dette alvorligt, skal det også arbejde for at forbedre dets rapporteringssystem. Indtil nu har det i gennemsnit taget medlemsstaterne 36 måneder blot at informere OLAF om uregelmæssigheder. Pålidelige tal skal leveres hurtigt og i elektronisk format, så OLAF kan løse sin opgave effektivt. Det skylder vi alle berørte parter - skatteyderne og også dem, der bruger EU-midlerne efter bedste evne og samvittighed.
<SPEAKER ID="352" NAME="Mairead McGuinness" AFFILIATION="PPE-DE">
- (EN) Hr. formand! Jeg vil gøre det kort. Jeg skyndte mig ned for at støtte fru Gräßle i hendes arbejde, og det tror jeg, vi alle gør her i dag. Vi har hørt, at EU's ry skades af den opfattelse, at svig får lov til at florere. Derfor skal vi glæde os over og støtte alt, der kan styrke og forbedre OLAF's effektivitet. Med disse få ord vil jeg derfor rose fru Gräßle for hendes indsats, og jeg opfordrer indtrængende Rådet og Kommissionen til at lytte nøje efter.
<SPEAKER ID="353" NAME="Rama Yade">
formand for Rådet. - (FR) Hr. formand, mine damer og herrer! Jeg kan fuldt ud forstå Parlamentets bekymringer. Rådet har nu resultaterne af Parlamentets førstebehandling. Der er en logik i den måde, som Rådet - som har opfyldt sine forpligtelser ved at opfordre til konsolidering af lovgivningen fra 2007 - arbejder og fungerer på, hvilket betyder, at det skal have de dokumenter, som Kommissionen udarbejder, inden det kan gå videre. Indtil Kommissionen har forelagt Rådet dette arbejde, må jeg sige til Dem, at vi må vente et øjeblik.
<P>
Jeg er sikker på, at vi hurtigt kan gøre fremskridt med reformen, når vi har modtaget arbejdsdokumentet om konsolideringen af lovgivningen om OLAF, som Kommissionen har annonceret. Vi har dog brug for dette dokument, og Parlamentet kan stole på, at Rådet vil føre sagen videre med den respekt, det normalt udviser over for godt institutionelt samarbejde, med henblik på at gøre den retlige ramme for OLAF så tydelig som muligt.
<SPEAKER ID="354" NAME="Formanden">
Jeg har modtaget et beslutningsforslag, jf. forretningsordenens artikel 108, stk. 5.
<P>
Forhandlingen er afsluttet.
<P>
Afstemningen finder sted torsdag den 18. december 2008.
<P>
(Mødet udsat et øjeblik)
