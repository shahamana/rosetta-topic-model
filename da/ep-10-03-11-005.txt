<CHAPTER ID="005">
Situationen i Chile og EU's strategi for humanitær bistand (forhandling) 
<SPEAKER ID="083" NAME="Formanden">
Næste punkt på dagsordenen er Kommissionens redegørelse om situationen i Chile og EU's strategi for humanitær bistand.
<SPEAKER ID="084" NAME="Janez Potočnik">
medlem af Kommissionen. - (EN) Hr. formand! Jeg fremsætter denne redegørelse på vegne af min kollega, Kristalina Georgieva, kommissær for internationalt samarbejde, humanitær bistand og krisestyring. Hvorfor i stedet for hende? Det er ret klart og tydeligt. Kommissær Georgieva ankom til Chile i går, den 10. marts, for at besøge de områder, der er blevet ramt af det seneste jordskælv, og for at følge europæiske humanitære og civilbeskyttelseseksperters arbejde på stedet.
<P>
Umiddelbart efter sin ankomst til Chiles hovedstad, Santiago, rejste kommissær Georgieva til det område, der er hårdest ramt af jordskælvet og tsunamien, herunder kystområdet omkring Constitución, Talca og Concepción.
<P>
Under sit besøg på stedet mødtes hun med repræsentanter for ECHO-partnere, der arbejder i området, besøgte overvågnings- og informationscentrets base i Penco og havde bilateral kontakt med de chilenske myndigheder i regionen.
<P>
Kommissær Georgieva repræsenterer også kommissionsformand Barroso under indsættelsen af præsident Sebastián Piñera i Valparaíso senere i dag.
<P>
Det voldsomme jordskælv og den efterfølgende tsunami, der ramte Chile i de tidlige morgentimer lørdag den 27. februar, er en forfærdelig tragedie. De seneste officielle tal indikerer, at mindst 528 personer er blevet dræbt, og tallet forventes at stige. Over to mio. er blevet ramt. Skaderne på infrastrukturen har været enorme, og en halv mio. hjem er blevet alvorlig beskadiget.
<P>
Den højtstående repræsentant for den fælles udenrigs- og sikkerhedspolitik og næstformand i Kommissionen, Cathy Ashton, ringede til Chiles udenrigsminister, Mariano Fernández, den samme dag for at udtrykke vores medfølelse med familierne til ofrene og vise, at vi er klar til at hjælpe og yde støtte.
<P>
Så snart nyheden om jordskælvet kom frem, blev ECHO's nødhjælpsberedskabssystem mobiliseret. EU's civilbeskyttelsesmekanisme udsendte omgående en advarselsmeddelelse til de deltagende stater. Der var gang i kriserummet i overvågnings- og informationscentret (MIC) hele den første weekend, hvor der blev indhentet rapporter om omfanget og følgerne af jordskælvet og identificeret civilbeskyttelsesforanstaltninger, som kunne gennemføres i en fart. Kommissær Georgieva besøgte kriserummet i løbet af dagen for at styre aktionerne.
<P>
En række af EU's medlemsstater har underrettet MIC om hjælp, der er blevet ydet eller tilbudt. Denne hjælp omfatter personale og udstyr, der allerede er sendt til Concepción fra Spanien, Tyskland, Frankrig og Det Forenede Kongerige, tilsagn om finansiel støtte fra Finland, Det Forenede Kongerige og Nederlandene, og tilbud om broer, telte, feltkøkkener og generatorer fra Bulgarien, Slovakiet, Sverige og Østrig.
<P>
De chilenske myndigheder har givet udtryk for, at de gerne vil tage imod tilbuddene om hjælp fra EU's medlemsstater.
<P>
Kommissionens beredskabssystem til humanitær nødhjælp blev iværksat på samme tid i Bruxelles og i ECHO's regionalkontor for Latinamerika.
<P>
Potentielle partnere for hurtig finansiering, som kunne yde omgående nødhjælp, blev kontaktet, og ECHO's eksperter i marken blev opfordret til at rejse til jordskælvsområdet ved førstkommende lejlighed. Tidligt søndag morgen blev der taget en beslutning om primær nødhjælp til tre millioner. Der er nu indgået aftaler om humanitær bistand med fire partnerorganisationer, nemlig Telecom Sans Frontières fra Frankrig, som tilvejebringer alarmcentraler, Den Panamerikanske Sundhedsorganisation og Spansk Røde Kors, som hjælper med at genoprette sundhedstjenesterne, og Tysk Røde Kors, som skaffer husly, rent vand og nødvendige husholdningsartikler.
<P>
ECHO indsatte et team på to nødhjælpseksperter, der ankom til Chile om morgenen mandag den 1. marts for at foretage behovsvurderinger og for at mødes med myndighederne og potentielle gennemførelsespartnere. To øvrige medlemmer af teamet ankom den følgende dag, og et femte medlem sluttede sig til dem nogle dage senere.
<P>
Der befinder sig altså nu i Chile en EU-civilbeskyttelsesmekanisme, et team på seks eksperter. Fire af dem arbejder i jordskælvsområdet i nærheden af Concepción, mens to af dem lige nu har base i Santiago for at knytte kontakter til myndighederne og koordinere reaktionen fra EU's medlemsstater.
<P>
ECHO's nødhjælpseksperter og EU's civilbeskyttelsesteam foretager fælles vurderinger med OCHA og en række FN-agenturer i de hårdest ramte områder.
<SPEAKER ID="085" NAME="Michèle Striffler" LANGUAGE="FR">
Hr. formand, hr. kommissær, mine damer og herrer! Som tidligere nævnt var jordskælvet i Chile, der var meget mere intenst end det, som ramte haitianerne, og som også blev efterfulgt af en tsunami, ikke desto mindre meget mindre dødeligt takket være et velfungerende tidligt advarselssystem, befolkninger, der var bedre forberedt på katastrofer, og en robust stat, som var i stand til at reagere.
<P>
Jeg glæder mig over Kommissionens og medlemsstaternes hurtige reaktion. Kommissionens overvågnings- og informationscenter blev aktiveret med det samme, der blev taget en beslutning om at yde 3 mio. EUR i nødhjælp for at opfylde de umiddelbare behov, og eksperter fra Generaldirektoratet for Humanitær Bistand (ECHO) blev indsat i katastrofeområderne for at foretage en behovsvurdering.
<P>
Jeg vil især gerne rose kommissær Georgieva, der ankom til Santiago i går for at besøge de ramte områder, for hendes umiddelbare offentlige reaktion.
<P>
De fleste naturkatastrofer er uventede hændelser. For at beskytte liv i områder, der er sårbare over for naturkatastrofer, er det meget vigtigt at reducere risiciene ved at være bedre forberedt og have bygninger, der er egnede til formålet. Det er også vigtigt at sikre, at udviklingssamarbejdet omfatter katastroferisikoreduktion, dvs. forberedelse på katastrofer, begrænsning af deres følger og frem for alt forebyggelse heraf.
<SPEAKER ID="086" NAME="María Muñiz De Urquiza">
for S&D-Gruppen. - (ES) Hr. formand! For det første vil jeg gerne på vegne af delegationen til Det Blandede Parlamentariske Udvalg EU-Chile udtrykke vores medfølelse med Chiles befolkning, parlament og regering efter det forfærdelige jordskælv den 27. februar og de over to hundrede efterskælv, der har fundet sted indtil nu.
<P>
Mindst 500 mennesker, herunder to europæere, er blevet dræbt, og 2 mio. chilenere er blevet berørt af jordskælvene. Mapuchefolket er blevet hårdest ramt, for deres landområder ligger i tre af de fire sydlige regioner i landet.
<P>
Jeg vil også gerne udtrykke vores taknemmelighed over for alle de mennesker, som har ydet et uselvisk arbejde, og alle de fagfolk, som hjalp ofrene. Chiles befolkning har vist sig at være i stand til at kunne klare udfordringerne i en meget kompleks situation. Jeg vil gerne lykønske præsident Bachelet med den umiddelbare hjælpeindsats, som hendes regering iværksatte for at kontrollere den situation, som det forfærdelige jordskælv, der har ødelagt huse og infrastruktur, har medført.
<P>
Den chilenske regering handlede hurtigt og viste seriøsitet og ansvarlighed ved identifikationen af de specifikke områder, hvor der var brug for støtte. Det internationale samfund har også vist sin solidaritet, hvilket er et vidnesbyrd om Chiles glimrende forbindelser med sine naboer og strategiske partnere.
<P>
Jeg vil også gerne lykønske Sebastián Piñeras nye regering, som tiltræder i dag, og bakke ham op i genopbygningsindsatsen, og jeg håber, at han vil kunne regne med EU's fulde støtte.
<P>
Chile er udover at være EU's ven og partner et udviklet land og medlem af Organisationen for Økonomisk Samarbejde og Udvikling. Alligevel er omkostningerne i forbindelse med genopbygningsindsatsen meget store. Det vurderes, at de vil være helt op til 20 mio. USD, hvilket svarer til 15 % af Chiles BNP. Derfor opfordrer jeg EU til at stille alle midler til rådighed for de chilenske myndigheder for at hjælpe med genopbygningsopgaven. Chile får brug for internationale lån, og Den Europæiske Investeringsbank, som Chile lige har indgået en aftale med, bør hjælpe med finansieringen af genopbygningsprojekterne.
<P>
EU har under det spanske formandskab indført en mekanisme til koordinering af hjælp med FN og en katastrofetaskforce. Kommissæren for internationalt samarbejde, humanitær bistand og krisestyring forventes også at ankomme til stedet i løbet af de næste dage. Vi håber, at Kommissionen uden at overse andre lige så presserende forpligtelser såsom situationen i Haiti også vil leve op til den chilenske befolknings forventninger.
<SPEAKER ID="087" NAME="Izaskun Bilbao Barandica" LANGUAGE="ES">
Hr. formand! Vi skal bruge andet end blot ord for at vise vores solidaritet med et land, der er blevet ramt af en katastrofe, sådan som Chile er det, og det har vi hørt i dag fra Kommissionens repræsentant.
<P>
Chile har hidtil været en kilde til beskyttelse og asyl for os. Der bor f.eks. en stor baskisk befolkningsgruppe dér, som af økonomiske årsager emigrerede til området i det 19. århundrede og af politiske årsager i det 20. århundrede.
<P>
Derfor skal ordene i dette tilfælde følges op af handlinger, og jeg er tilfreds med, at EU handlede hurtigt og omgående sendte bistand på 3 mio. EUR for at finansiere operationerne. Jeg glæder mig også over den højtstående repræsentant, fru Ashtons, reaktion, og jeg lykønsker kommissær Georgieva, der handlede hurtigt og siden i går har været i Chile for at yde sin støtte og fastlægge, hvad der er behov for på stedet.
<P>
Jeg er tilfreds med den måde, som Kommissionens civilbeskyttelsessystem for nødhjælp fungerer på, med den hjælp, som de europæiske institutioner yder, og med det samarbejde, der er blevet etableret mellem de forskellige agenturer.
<P>
I tider som disse har Europa haft og har fortsat en chance for at konsolidere sin førende rolle på den internationale scene, arbejde direkte sammen med de ramte og hjælpe med at koordinere den hjælp, der foranstaltes i medlemsstaterne og regionerne.
<P>
Jeg vil gerne fremhæve præsident Bachelets handlinger, for hun har endnu en gang vist, hvordan politik skal føres, idet hun udviser stor menneskelighed og arbejder tæt sammen med hr. Piñera, der indtræder som præsident i dag. Jeg vil også gerne lykønske ham med den eksemplariske måde, han har skubbet politik til side for at tage den udfordring op, som hans land har behov for.
<P>
På vegne af Gruppen Alliancen af Liberale og Demokrater for Europa vil jeg gerne udtrykke min solidaritet, min støtte til alle de operationer, der gennemføres, og min medfølelse med familierne til de 528 mennesker, som blev dræbt, og dem, der er savnet, og med de mennesker, som er blevet hjemløse.
<P>
Vi besøgte området for nylig under en valgobservatørmission for delegationen til Det Blandede Parlamentariske Udvalg EU-Chile. Vi fik lejlighed til at observere de projekter, der er under udvikling dér, og vi så, at Chile er en model for økonomisk og social udvikling i Fællesmarkedet for Sydkeglen.
<P>
Vi skal sørge for, at dette jordskælv ikke afbryder fremskridtet hen imod økonomisk og social udvikling.
<SPEAKER ID="088" NAME="Raül Romeva i Rueda">
for Verts/ALE-Gruppen. - (ES) Hr. formand! Jeg vil gerne starte med at gentage det, som fru Muñiz og fru Bilbao har sagt, for jeg mener, at det første, vi skal gøre, er at vise EU's solidaritet med Chiles befolkning og institutioner, som er yderst velrepræsenterede ved præsident Bachelet og den valgte præsident Piñera.
<P>
Desuden mener jeg, at det også er vigtigt at huske på, at naturkatastrofer - ligesom sædvanligt i den slags situationer - er vilkårlige og fuldstændig uafhængige af, om folk er rige eller fattige. De straffer alle på samme måde. Det står dog også klart, at de fattige lider mest, og det er især svært at genopbygge fattige områder.
<P>
Derfor mener jeg, at det er vigtigt at tage højde for ikke blot de nødvendige genoprettelses- og genopbygningsforanstaltninger, efter at en katastrofe er indtruffet, men også i mange tilfælde at genoverveje visse strukturelle elementer, og mit spørgsmål vedrører dette punkt. Hvis kommissæren tillader det, vil jeg gerne stille et spørgsmål om en meget specifik sag vedrørende det landestrategidokument, som EU har med Chile.
<P>
Ud af de 41 mio. EUR, der er øremærket til perioden 2007-2013, hvor meget skal der så bruges specifikt til at styrke infrastruktur som f.eks. veje og transport? Hvor meget skal der bruges til at forbedre boligbyggeriet for at sikre, at folk i tilfælde af potentielle uvelkomne katastrofer i fremtiden er bedre forberedt på en situation af denne art? Og endelig, hvor stor en del af disse ressourcer eller allerede sat til side til disse formål?
<SPEAKER ID="089" NAME="Tomasz Piotr Poręba" LANGUAGE="PL">
Hr. formand! Jordskælvet i Chile har krævet flere hundrede ofre, og over halvanden million mennesker har mistet deres hjem. Lad os imidlertid sammen vise vores solidaritet med Chile i dag og huske på, at befolkningen dér stadig lider under mangel på hygiejneartikler og mangel på adgang til drikkevand samt mangel på fødevarer, medicin og tæpper. Derudover chikaneres befolkningen af kriminelle grupper, der plyndrer forladte butikker og huse. Vi i EU skal gøre alt, hvad vi kan, for at forhindre, at folk, som har mistet alle deres ejendele og i mange tilfælde deres familiemedlemmer, bliver ofre for tyveknægte, der driver rovdrift på deres lidelser.
<P>
Det er godt, at vi har besluttet os for at sende 3 mio. EUR til de mest umiddelbare behov. Vi skal dog huske på, at der stadig er steder i Chile, hvor hjælpen ikke er nået frem på grund af skaderne på veje og broer. De seneste begivenheder i Chile og Haiti viser, at der ud over den finansielle støtte fra EU stadig er brug for forbedringer af mekanismerne for nødhjælp til lande, der er ramt af katastrofer.
<P>
Solidaritet med Chile er en meget smuk ting, og det er godt, at EU viser den solidaritet. Lad os dog huske på ikke at lade det blive ved solidariteten, men også fremover at støtte Chile.
<SPEAKER ID="090" NAME="Fiorello Provera" LANGUAGE="IT">
Hr. formand! Lad mig ønske Dem god bedring. For det første vil jeg gerne udtrykke min solidaritet med alle dem, der er blevet ramt af denne naturkatastrofe. Der bliver desværre ved med at ske katastrofer på grund af store jordskælv. I situationer som disse med udbredt ødelæggelse af bygninger og infrastruktur, og hvor tusinder bliver dræbt, er det vigtigt hele tiden at forbedre koordineringen af civilbeskyttelse og nødhjælpsmyndigheder for at undgå overlappende foranstaltninger og spildte ressourcer. EU greb omgående ind i Chile, men er nødt til at samarbejde med de lokale myndigheder om at identificere behov og koordinere hjælpen effektivt.
<P>
Pressen bragte her til morgen nyheden om, at halvdelen af den bistand, som FN har ydet til Somalia, er blevet stjålet af lokale partnere, af nogle FN-embedsmænd og af islamiske aktivister. Et aspekt, der skal tages i betragtning, er således gennemsigtighed i indsamlingen af offentlige og private donationer og effektivitet i fordelingen af bistand til befolkningerne. Generøsitet må ikke forrådes, og der skal indføres et strengt kontrolsystem for at forhindre, at penge bliver ødslet væk eller stjålet, særlig når bistanden sendes til meget fjerntliggende lande, hvis institutioner kan være svækket på grund af kriser.
<SPEAKER ID="091" NAME="Diane Dodds" AFFILIATION="NI">
- (EN) Hr. formand! Vores befolkninger vil blive opmuntrede, når de hører, at der er truffet positive foranstaltninger for at hjælpe Chiles befolkning. Vi er alle blevet berørt af deres problemer.
<P>
I dag vil jeg dog rette mine bemærkninger mod mere generelle spørgsmål vedrørende strategien for humanitær bistand. Kommissionen er meget stolt af at udråbe sig selv som en af verdens største donorer af humanitær bistand. Den erklærer, at dens mandat er at redde og bevare liv, at finde tilflugtssteder til de fordrevne og at hjælpe verden med at være forberedt på naturkatastrofer. Det er virkelig værdige ambitioner. Men det er ikke Kommissionens penge, der doneres. Det er Det Forenede Kongeriges, Tysklands, Frankrigs - det er faktisk penge fra 27 nationalstater. I en tid med økonomisk krise skal hver eneste af disse nationer anerkendes for deres værdige indsats. Kommissionen skulle måske lade dette skinne igennem i sine dokumenter og anerkende den indsats, som de, der faktisk bringer ofrene, gør. Det er ikke den politiske elite og partipamperne i Berlemont-bygningen, men almindelige mennesker fra almindelige samfund.
<P>
Selv om udviklingslandene rigtigt nok har brug for bistand, har de også brug for vores støtte til at etablere og vedligeholde troværdige demokratiske strukturer. De har brug for vores hjælp til at opbygge et stærkt og frit civilsamfund. De har også brug for vores hjælp - og frem for alt vores ærlighed - til at pege på de fejltagelser, der er blevet begået af politiske regimer, som sikrer, at almindelige mennesker fortsat lever i fattigdom og nød.
<SPEAKER ID="092" NAME="Georgios Papanikolaou" AFFILIATION="PPE">
(EL) Hr. formand! Det seneste enorme, katastrofale jordskælv i Chile kort tid efter katastrofen i Haiti kostede hundredvis af mennesker livet og medførte ødelæggelser af landets strukturer, særlig i området omkring Concepción.
<P>
Vi skal støtte ofrene og deres familier og fremsætte en åbenhjertig erklæring om solidaritet. Vi skal støtte dette land, som vi har et tæt og venskabeligt bånd til, og som er en af de stærkeste økonomier i regionen og et symbol på udvikling for nabolandene. Det er blevet fastlagt inden for rammerne af Det Blandede Parlamentariske Udvalg.
<P>
Jeg vil gerne minde Dem om, at EU og Chile har indgået en associeringsaftale, som trådte i kraft i 2005, og som åbner for politisk og økonomisk samarbejde og en fælles indsats på globalt plan. Derudover har Kommissionen, som det allerede er blevet sagt, vedtaget en seksårig strategisk udviklingsplan for Chile for 2007-2013, der indeholder bestemmelser om dette latinamerikanske lands udnyttelse af Fællesskabets ressourcer til regionale programmer og sektorprogrammer, som iværksættes af landets nyvalgte regering.
<P>
Den umiddelbare bekendtgørelse om økonomisk støtte og alle de andre ting, som Kommissionen har nævnt i dag, er opmuntrende. Jeg vil dog understrege, at vi skal lette frigivelsen af de ressourcer, der er øremærket i henhold til førnævnte strategiske rammer for EU-Chile, så hurtigt som muligt, så det seneste jordskælvs konsekvenser for landets infrastruktur og for en yderligere udvikling af landet kan blive behandlet hurtigt.
<SPEAKER ID="093" NAME="Enrique Guerrero Salom" AFFILIATION="S&amp;D">
(ES) Hr. formand! Jeg vil gerne starte med at udtrykke min solidaritet med Chiles befolkning, og den solidaritet er også blevet udtrykt over for befolkningerne i Haiti, Tyrkiet og Peru, som også er blevet ramt af naturkatastrofer for nylig.
<P>
Solidaritet er et af EU's særlige kendetegn, og vi skal styrke denne solidaritet, for så vidt angår fremtiden.
<P>
Chile er heldigvis et land med en vidtrækkende evne til i tider som disse at reagere på naturkatastrofer. Store dele af verden har dog ikke den samme evne.
<P>
Derfor vil jeg gerne nævne den europæiske strategi for humanitær bistand. Vores reaktion kunne være endnu mere effektiv. Den kunne være hurtigere og mere effektiv, så længe vi bevæger os i den rigtige retning. Hvilken retning er den rigtige? For det første har vi efter min mening brug for en større grad af koordinering mellem medlemsstaterne, deres respektive humanitære organisationer og EU's institutioner.
<P>
For det andet har vi brug for bedre koordinering mellem EU og de humanitære hjælpeorganisationer, særlig FN.
<P>
For det tredje har vi brug for en større grad af koordinering mellem militære og humanitære aktører. Vi er nødt til at opretholde sikkerheden for den civile befolkning og de humanitære grupper, samtidig med at uafhængigheden, neutraliteten og upartiskheden af den humanitære bistand og respekten for den internationale lovgivning bevares.
<P>
For så vidt angår EU, har vi, for at humanitær bistand og krisestyring kan være en grundlæggende bestanddel i vores eksterne aktioner, brug for flere menneskelige og økonomiske ressourcer.
<P>
Vi kan udnytte Barnier-betænkningen til at oprette et europæisk korps af frivillige og, vil jeg tilføje, da kommissær Piebalgs er til stede, til at styrke og koordinere forbindelsen mellem humanitær bistand og genopbygnings- og udviklingspolitikker bedre.
<SPEAKER ID="094" NAME="Jim Higgins" AFFILIATION="PPE">
(EN) Hr. formand! Jeg er enig med hr. Guerrero Salom i alt, hvad han har sagt om vores reaktion. Jeg må sige, at jeg i starten blev chokeret, da jeg hørte, at EU ville donere i omegnen af 3 mio. EUR, Baroness Ashton. 3 mio. EUR er ingenting sammenlignet med konsekvenserne, krisen og ødelæggelserne.
<P>
Sidste gang, vi var her - for fire uger siden - drøftede vi Haiti. Her til morgen drøfter vi stormen Xynthia i Europa, og vi drøfter også ødelæggelserne efter det katastrofale jordskælv i Chile, som fandt sted for lige godt to uger siden. Og så er der efterskælvet på 6,6, som i sig selv var helt forfærdeligt.
<P>
Ødelæggelserne er der. Konsekvenserne er der. Statistikkerne er der. Vi taler om ca. 500 000 - en halv million - ødelagte huse. De skal genopbygges, og det er der, vi kommer ind i billedet med praktisk bistand. Ca. 540 mennesker er døde, og der graves stadig døde ud af ruinerne. Det er naturkatastrofen i sig selv. Men vi taler om en samlet regning på 22 mia. EUR. Vi er virkelig nødt til at hæve vores særlige bidrag i den henseende.
<P>
Et af salgsargumenterne i forbindelse med Lissabontraktaten - og vi ved, at vi i Irland afviste Lissabontraktaten - var, at vi skulle have en umiddelbar humanitær reaktion på naturkatastrofer. Jeg må sige, at uanset om der er tale om Haiti, Sydeuropa, eller det er set i forhold til situationen i Chile, så har vi ikke reageret. Jeg ved godt, at det er tidligt, men vi skal virkelig tage os sammen. Vi har frem for alt brug for praktisk bistand, nemlig (a) penge, (b) rent vand, (c) genoprettelse af elforsyningen og (d) en genopbygning af økonomien så hurtigt som muligt.
<SPEAKER ID="095" NAME="Agustín Díaz de Mera García Consuegra" AFFILIATION="PPE">
(ES) Hr. formand! I går talte jeg med senator Pizarro, som blev formand for senatet i Chile for nogle få timer siden. I dag overrækker hr. Pizarro præsident Piñera præsidentskærfet. Jeg håber, at præsident Piñera udfører genopbygningsopgaven effektivt, og jeg vil gerne lykønske præsident Bachelet med hendes håndtering af denne krise.
<P>
Lad mig udtrykke min solidaritet med og broderkærlighed til befolkningen i Chile efter de forfærdelige jordskælv og den tsunami, de oplevede i Concepción, Biobío, Temuco og Valparaíso. Jeg er sikker på, at den modige befolkning i Chile vil være i stand til at overkomme denne katastrofale situation, sådan som de har gjort det tidligere. Lad mig igen udtrykke min medfølelse og dybeste solidaritet med Chile.
<SPEAKER ID="096" NAME="Andreas Mölzer" AFFILIATION="NI">
(DE) Hr. formand! I betragtning af de katastrofale konsekvenser af jordskælvet i Chile, der målte 8,8 på richterskalaen, må De indrømme over for borgmesteren i Concepción, at 24 timer er en evighed at ligge begravet under murbrokker. Selv om myndighederne og redningstjenesterne i dette latinamerikanske land uden tvivl er godt rustet til eventuelle jordskælv, nåede hjælpen til de over 2 mio. berørte mennesker ikke frem til alle dele af det ramte område tidligt nok på grund af logistiske problemer. Tropper, som i forvejen var nået sent frem, blev overvældet af kaosset. Befolkningen var tvunget til at flygte op på hustagene og opsætte vejspærringer, ikke blot på grund af frygt for efterskælv, men også på grund af frygt for kriminielle. Chile er muligvis velstående nok til selv at tage hånd om dem, som blev ramt af jordskælvet, men gudskelov bed landet sin stolthed i sig og bad om hjælp, også fra EU.
<P>
Også vi skal imidlertid tage ved lære heraf, nemlig at civilisationens fernis i nødstilfælde hurtigt skaller af, og at 24 timer kan være for lang tid. I denne ånd skal nødplaner og koordineringen af nødhjælpsindsatser gøres mere effektive, også inden for EU.
<SPEAKER ID="097" NAME="Janez Potočnik">
medlem af Kommissionen. - (EN) Hr. formand! Vi var alle chokerede over omfanget af naturkatastrofen og den humanitære katastrofe. Via den hurtige mobilisering af ECHO's beredskabssystem og EU's civilbeskyttelsesmekanisme var vi i stand til at tilbyde koordineret og praktisk hjælp lige efter, at jordskælvet ramte.
<P>
Som jeg allerede har nævnt, var den bistand, som en række EU-medlemsstater ydede eller tilbød, også vigtig.
<P>
Ud over de humanitære og andre aktioner, jeg har beskrevet, er det værd at nævne, at Den Europæiske Investeringsbank og Chile - det blev nævnt af et af medlemmerne - i tirsdags i Luxembourg indgik en rammeaftale for at gøre banken i stand til at operere i Chile.
<P>
Denne udvikling understreger det fremragende forhold mellem EU og Chile og vores fælles forpligtelse til fortsat at udvide og uddybe vores partnerskab. Den er også utrolig godt timet, for Den Europæiske Investeringsbank kan være et supplerende redskab for EU's samarbejde med Chile i den mellemlangsigtede til langsigtede genopbygningsindsats, som allerede er i gang.
<P>
Hvad angår det konkrete spørgsmål om landestrategien for Chile og det forpligtede beløb på 41 mio. EUR, blev der brugt 25 mio. EUR i første tranche. Der er 15,6 mio. tilbage til den anden. Normalt skulle dette beløb opdeles med 50 % til social samhørighed og 50 % til innovation og konkurrence. Vi har tilbudt at ændre dette til genopbygning under opsyn. De chilenske myndigheder har endnu ikke fremsat nogen anmodninger, men pengene kan naturligvis anvendes til genopbygning under begge overskrifter.
<P>
De chilenske myndigheder har endnu ikke fremsat nogen specifikke anmodninger over for EU om hjælp med genopbygningen. Som jeg nævnte, tiltræder præsident Piñera i dag. Det vil uden tvivl være hans førsteprioritet at vurdere og sætte tal på skaderne samt planlægge den massive indsats, der er brug for.
<P>
Kommissionen er klar til at tage enhver eventuel kommende anmodning i betragtning. Som jeg nævnte tidligere, er den kendsgerning, at Den Europæiske Investeringsbank nu kan operere i Chile, et supplerende instrument, som kan vælges blandt dem, vi allerede har til rådighed.
<P>
Det er også værd at huske på, hvilket nogle af Dem også nævnte, at Chile er et godt eksempel på udvikling. Landet er faktisk nettokreditor, til forskel fra de fleste latinamerikanske lande. Den afgående finansminister påpegede sidste fredag, at til forskel fra under andre tragedier, der har ramt den chilenske befolkning, har den og den chilenske stat denne gang også deres egne ressourcer.
<P>
Så afslutningsvis står EU - befolkningen, regionerne og landene i EU - skulder ved skulder med Chile over for denne katastrofe, og sådan skal det være i en civiliseret og human verden.
<SPEAKER ID="098" NAME="Formanden">
Forhandlingen er afsluttet.
<P>
Skriftlige erklæringer (artikel 149)
<SPEAKER ID="099" NAME="António Fernando Correia De Campos  " AFFILIATION="S&amp;D">
skriftlig. - (PT) Efter jordskælvet på Haiti konfronteres vi igen med en forfærdelig katastrofe, med 800 bekræftede ofre og skader, der beløber sig til ca. 15 % af Chiles BNP. Ifølge Chiles præsident, fru Bachelet, blev 80 % af befolkningen berørt, og landets infrastruktur er blevet alvorlig beskadiget.
<P>
Endnu en gang har EU påtaget sig sin forpligtelse som en privilegeret handelspartner for landet, som den primære handelspartner og det primære marked for Chiles eksport. EU's reaktion var at give 3 mio. EUR i nødhjælp, mens europæiske civilbeskyttelseseksperter er på stedet og vurderer de mest umiddelbare behov.
<P>
De naturkatastrofer, der har ramt verden, såsom de jordskælv og dødbringende uvejr, som vi har været vidne til i EU for nylig, får os til at genoverveje paradigmet om humanitær bistand og nødsituationer, der kræver en hurtig, fleksibel og samordnet reaktion.
<P>
EU har vist sin effektivitet og evne til at reagere. Ud over at udtrykke sin dybe medfølelse med Chile viser Parlamentet med denne forhandling også sit engagement i at hjælpe med genopbygningen af det land, der blev så alvorlig beskadiget af jordskælvet den 27. februar.
