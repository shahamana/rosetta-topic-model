<CHAPTER ID="016">
Skridt til forbedring af erhvervsmiljøet for EU's små og mellemstore virksomheder - "Small Business Act" (forhandling) 
<SPEAKER ID="165" NAME="Formanden">
Næste punkt på dagsordenen er forhandlingen om mundtlig forespørgsel til Rådet om kridt til forbedring af erhvervsmiljøet for EU's små og mellemstore virksomheder - "Small Business Act" af Nicole Fontaine og Giles Chichester for PPE-DE-Gruppen og Edit Herczog for PSE-Gruppen - B6-0485/2008).
<SPEAKER ID="166" NAME="Edit Herczog">
spørger. - (EN) Hr. formand! Vi glæder os alle i Parlamentet over det resultat, som Kommissionen, navnlig hr. Verheugen, har opnået gennem de sidste fem år sammen med Parlamentet og de europæiske virksomheder: vores ændring af tilgangen over for de europæiske virksomheder, et resultat, der nu har et navn - "tænk småt først"princippet, som er fastlagt i Small Business Act. Vi skal arbejde med denne retsakt.
<P>
Den aktuelle økonomiske krise understreger behovet for at vedtage denne Small Business Act så hurtigt som muligt. De 23 mio. europæiske virksomheder og de to tredjedele af de europæiske arbejdstagere, som er involveret, har brug for en utvetydig meddelelse om, at ændringen i vores tilgang til tænk småt først er et reelt grundlag for vores fremtidige arbejde og handlemåde.
<P>
Det allerførste signal, som vi skal sende, er den lille SMV-test. På grund af behovet for en utvetydig meddelelse beklager vi derfor, at Rådet ikke gjorde bestemmelserne i Small Business Act bindende.
<P>
Vi håber virkelig, at De på Rådets møde i næste uge vil komme tilbage til spørgsmålet og gøre denne Small Business Act bindende. Vi glæder os dog over Rådets afgørelse med hensyn til de prioriterede skridt. Det er efter vores mening meget vigtigt at tænke småt først for at forbedre adgangen til finansiering, meget vigtigt at tænke småt først for at forenkle lovgivningsmiljøet og meget vigtigt at tænke småt først for at fremme markedsadgangen.
<P>
Vi anmoder Kommissionen og Rådet om at handle sammen. Der er brug for et mere europæisk svar. Svar fra flere lande kan være meget effektivt, men kan resultere i divergens i stedet for samhørighed, hvilket vi ønsker under den europæiske idé. Det er derfor afgørende, at Kommissionen forbedrer procedurer for medlemsstaternes årlige rapportering med støtte fra resultattavlen fra Lissabon, og jeg spørger Rådet, om det er parat til at gøre det.
<P>
Europæiske borgere, iværksættere og arbejdstagere har brug for idéer, men de har også brug for mere. De har brug for innovation i vores procedurer, men det er ikke nok. De har brug for handling, men det er heller ikke nok. Vi har brug for en aktiv indsats baseret på vores idéer, innovation og handlinger. Bare gå i gang. Parlamentet vil støtte Dem.
<SPEAKER ID="167" NAME="Nicole Fontaine" LANGUAGE="FR">
Hr. formand, hr. Jouyet, hr. Verheugen, mine damer og herrer! Vores gruppe støtter entusiastisk den Small Business Act, som Kommissionen fremlagde for os sidste juni.
<P>
Det sandt, at der siden 2000 er igangsat initiativer for små og mellemstore virksomheder - jeg kommer navnlig til at tænke på fru Vlastos fremragende arbejde i forbindelse med chartret om små og mellemstore virksomheder - initiativer, der har været velkomne, men som er blevet vurderet som utilstrækkelige, fordi de alt for ofte ikke blev til andet end fromme håb.
<P>
I dag skal vi gå videre. Den alvorlige økonomiske krise, der opleves i vores lande, og som har særlig bekymrende konsekvenser for små og mellemstore virksomheder, ansporer os, hvor der var behov for mere tilskyndelse. I den henseende udgør denne Small Business Act en del af en ny og helt sikkert proaktiv tilgang.
<P>
Om et par uger skal vi behandle fru Herczogs betænkning om Kommissionens meddelelse, men i dag har vi valgt at rette opfordringen til Rådet ved at indgive denne mundtlige forespørgsel.
<P>
Vi har, hr. Jouyet, med interesse bemærket de konklusioner, der blev truffet på Rådets møde om konkurrenceevnen i går, og vi vil gerne vide, om Rådet på sit møde den 11. og 12. december rent faktisk vil vedtage disse konklusioner og skubbe på for at få medlemsstaterne til hurtigt at gennemføre tænk småt først-princippet i deres lovgivning.
<P>
Vi håber, at Rådet vil fortsætte på grundlag af den handlingsplan, der er knyttet til det, ledsaget af praktiske foranstaltninger. I den henseende og på den korte tid, jeg har fået tildelt, vil jeg fremhæve tre områder, hvor vi skal føre stærkt an.
<P>
For det første systematiske konsekvensanalyser og regelmæssig opfølgning overvåget af Parlamentet med hensyn til status for Small Business Act i medlemsstaterne. For det andet adgang til offentlige kontrakter. Adfærdskodeksen har ingen bindende effekt. Sammen skal vi være mere fantasirige og mere opfindsomme, og vi skal foreslå praktiske foranstaltninger, der reelt åbner disse kontrakter for små og mellemstore virksomheder. Endelig adgang til finansiering, som i det aktuelle klima er mere afgørende end nogensinde før.
<P>
Deres forslag er sunde, hr. Jouyet. De bør også indeholde støtte til tilbuddet. Der er ingen tid at spilde. Giv os venligst forsikring om Rådets intentioner.
<SPEAKER ID="168" NAME="Jean-Pierre Jouyet" LANGUAGE="FR">
Hr. formand, hr. McMillan, hr. Verheugen, mine damer og herrer! Som De har påpeget, vedtog Rådet en række konklusioner om en "Small Business Act" for Europa, som Kommissionen har foreslået. Denne Small Business Act repræsenterer en stærk politisk forpligtelse over for de 23 mio. små og mellemstore virksomheder. Som fru Fontaine fremhævede, er den også et vigtigt svar på den økonomiske krise, vi i øjeblikket oplever. Derfor er jeg sammen med Hervé Novelli, som beklager, at han ikke kun deltage i dag, overbevist om, for at berolige fru Fontaine og fru Herczog, at Rådet vil udtrykke stærk støtte til målene i denne Small Business Act.
<P>
Som De har understreget, kan denne Small Business Act ikke løse alle de aktuelle økonomiske problemer, men den kan sikre, at der træffes grundlæggende foranstaltninger for at håndtere den finansielle krise og den efterfølgende økonomiske nedgang. Derfor vedtog vi mandag også en handlingsplan, som forpligter medlemsstaterne til at gennemføre disse hasteforanstaltninger. Denne lov er særdeles betydningsfuld, og det franske formandskab er særlig glad for den meget betydningsfulde plan. Fru Fontaine gav en god beskrivelse af de stærke henstillinger, den indeholder.
<P>
Vi skal først og fremmest se på problemet med små og mellemstore virksomheders adgang til finansiering. I den henseende skal vi rose Den Europæiske Investeringsbanks indsats, da den agter at tilføre 30 mia. EUR i perioden 2008-2011. Derefter skal vi dog også sikre, at direktivet om forsinket betaling revideres, så virksomhedernes likviditetsproblemer løses. Denne Small Business Act og handlingsplanen foreslår at sikre, at de små og mellemstore virksomheder betales inden for 30 dage. Jeg ved ikke, om vi kan nå dette mål, men jeg er overbevist om, at det er denne retning, vi skal gå i. Bekæmpelse af forsinket betaling vil forbedre de små og mellemstore virksomheders likviditet på et tidspunkt, hvor en ud af fire solvenssager skyldes store betalingsforsinkelser.
<P>
Et boost til venturekapitalmarkedet er en anden vigtig faktor, da dette marked, som De er bekendt med, er for begrænset i Europa sammenlignet med USA. Vi planlægger at etablere en europæisk venturekapitalordning og anerkendelse af venturekapitalfonde mellem medlemsstaterne.
<P>
En anden prioritet, som De har påpeget, er forenkling. Små og mellemstore virksomheder lider endnu mere under bureaukrati og de forskellige administrative opgaver, de pålægges, end store virksomheder. Derfor skal vi gennemføre og anvende "tænk småt først"princippet, som kræver, at de små og mellemstore virksomheders interesser tages i betragtning i alle EU's retsakter.
<P>
Vi håber også, vi kan etablere en SMV-test, og jeg kan forsikre Dem om, at der vil blive gennemført og offentliggjort konsekvensanalyser for hver fællesskabstekst, der påvirker de små og mellemstore virksomheder. Det ville være ønskeligt, hvis medlemsstaterne gjorde det samme. Vi giver endvidere tilsagn om, at vi ikke vil anmode de små og mellemstore virksomheder om den samme information flere gange - vi vil med andre ord forsøge at gøre alt i én arbejdsgang.
<P>
Hvad angår finansiering og forenkling, er der flere vigtige foranstaltninger. De små og mellemstore virksomheder skal kunne opnå fuld gavn af det indre marked og navnlig muligheden for at eksportere. Derfor vil vedtagelsen af statutten for det europæiske selskab også give de små og mellemstore virksomheder mulighed for at få endnu større gavn af dette marked, idet de kan etablere datterselskaber på de forskellige europæiske markeder.
<P>
Som svar på de spørgsmål, der er blevet stillet, og i lyset af anmodningen fra Rådets møde om konkurrenceevnen til Det Europæiske Råd har Rådet på det højeste niveau og Kommissionen forpligtet sig til at overvåge denne foranstaltning nøje, navnlig inden for rammerne af de nationale reformprogrammer, der indgår i Lissabonprocessen.
<P>
Vi glæder os inderligt over det momentum, som handlingsplanen fra sidste mandag har givet dette arbejde. Rådet er overbevist om, at SMV-politikken er et af de centrale områder i vores fælles kamp mod den økonomiske krise og for den hurtige genopretning af EU's økonomi.
<SPEAKER ID="169" NAME="Günter Verheugen">
næstformand i Kommissionen. - (DE) Hr. formand, mine damer og herrer! Her ved begyndelsen af krisen - og vi befinder os ved begyndelsen af en krise - er spørgsmålet om fremtiden for vores små og mellemstore virksomheder i Europa blevet endnu mere vigtigt. Vi skal nemlig klart erkende én ting: Virkningerne af denne krise bliver større for de små og mellemstore virksomheder end for de store virksomheder, simpelthen fordi mindre virksomheder ikke har en kapitalbase, der giver dem mulighed for at klare sig igennem en længere mager periode.
<P>
Det betyder derfor, at det er vigtigt, at det signal, der sendes til de små og mellemstore virksomheder i Europa, er stærkt og klart. Jeg er derfor meget taknemmelig over for Jean-Pierre Jouyet og det franske formandskab for deres generøse støtte til denne Small Business Act, og jeg takker fru Herczog og fru Fontaine for initiativet til at drøfte dette i Parlamentet i dag.
<P>
Det er vigtigt, fordi der er store forventninger til Rådets møde i den kommende uge. Europæerne vil rette opmærksomheden mod stats- og regeringscheferne i næste uge og forventer et svar fra dem, et svar på spørgsmålene: Hvordan kommer vi igennem denne krise, hvordan kan vi bevare vores velstand, hvordan kan vi bevare vores arbejdspladser, og hvordan kan vi bevare vores sikkerhed? 23 mio. små og mellemstore virksomheder i Europa vil også rette opmærksomheden mod Bruxelles og stats- og regeringschefernes svar. Derfor er jeg så glad for, at Jean-Pierre Jouyet lige har sagt, at støtten fra Rådet vil være stærk og klar. Og vi er begge uden tvivl enige om, at det betyder, at vi bestemt vil finde mere end blot et par ord om dette emne i konklusionerne. Det gør mig meget glad.
<P>
I virkeligheden er denne politik først lige påbegyndt. Parlamentet spiller også en meget vigtig rolle her. Her gælder det også, at ord er én ting, men det er handlinger, der tæller. Og i første instans foregår handlinger for små og mellemstore virksomheder på nationalt plan, på regionalt plan og endda på lokalt plan. Vi skal sikre, at de principper, vi fastlægger i Europa, virkeliggøres i medlemsstaterne og i alle regionerne.
<P>
Små og mellemstore virksomheder er ikke et supplement til, men selve kernen i den europæiske økonomi. Kun hvis vi giver dem de rammebetingelser, de har brug for i dag, kan de udføre deres opgave i den europæiske økonomi.
<SPEAKER ID="170" NAME="Giles Chichester">
for PPE-DE-Gruppen. - (EN) Hr. formand! I betragtning af de små virksomheders betydning i økonomien, hvad angår beskæftigelse og jobskabelse, etablering af virksomheder og velstand samt udvikling af nye produkter og nye tjenester, er det i høj grad på tide, at vi gør noget for at støtte deres arbejde i vanskelige tider. Der er på EU-plan en tendens til at blive entusiastisk omkring de små og mellemstore virksomheders potentiale og resultater. Det er faktisk ganske vanskeligt at være negativ. Essensen af dette spørgsmål og beslutningsforslaget er, at vi skal gå videre end retorik og levere konkrete handlinger.
<P>
En af de udpegede prioriteter er behovet for adgang til finansiering for de små og mellemstore virksomheder. Dette er et gammelt opråb, for problem har eksisteret i lang tid. I den finansielle krise, hvor tilbageholdelse af kredit rammer alle virksomheder, må det bestemt være værre for de små og mellemstore virksomheder, som ofte er sidst i fødekæden, hvad angår ordrer og betalinger. Jeg støtter derfor stærkt opfordringen til at gøre finansiering og kredit lettere tilgængelig. Spørgsmålet er, om bankerne reagerer.
<P>
Ud fra min egen erfaring med at arbejde i og derefter drive en lille virksomhed er det vanskeligt at definere, hvilke former for hjælp og støtte der kan hjælpe alle små og mellemstore virksomheder, fordi de er så forskellige. Den bedste form for hjælp er efter min mening adgang til information, og her har internettet gjort en enorm forskel i forhold til dengang, jeg drev virksomhed.
<P>
Det næstbedste er at blive ladt i fred for at drive virksomheden videre. Jeg anerkender, at vi ikke kan indføre nulregulering, men jeg støtter prioriteten med bedre regulering, ikke mindst fordi det er noget, som lovgivere og regeringer kan gøre. Jeg støtter opfordringen til handling fra både Kommissionens og medlemsstaternes side.
<SPEAKER ID="171" NAME="Neena Gill">
for PSE-Gruppen. - (EN) Hr. formand! Mindre virksomheder er centrale i min region. Industrien i West Midlands vil glæde sig over tænk småt først-princippet. Den aktuelle finanskrise har dog bragt mange små virksomheder i alvorlige vanskeligheder. Som vi allerede har hørt, har de likviditetsproblemer og ubetalt gæld, og de kan ikke få adgang til kredit. I henhold til de seneste insolvenstal for min region er 500 virksomheder gået konkurs i de sidste tre måneder. Jeg hilser derfor finansiering fra Den Europæiske Investeringsbank velkommen.
<P>
Jeg mener dog ikke, at forslagene går vidt nok med hensyn til deres bindende karakter - hvilket virkelig ville hjælpe SMV-sektoren. Mit spørgsmål til Rådet er derfor: Hvordan vil De behandle dette i næste uge? Jeg har hørt, hvad Rådet om konkurrenceevnen har sagt, men det vigtige er, at det vil ikke reelt hjælpe de små virksomheder lige nu, medmindre forslagene har bindende karakter. Det vil ikke hjælpe dem med at få adgang til markeder eller til finansiering.
<P>
Jeg mener, og det er blevet sagt i årevis, at det er meget vigtigt, at Rådet præciserer, at det vil reducere den administrative byrde. Små virksomheder har betydelige omkostninger. Når store virksomheder bruger 1 EUR for hver medarbejder, bruger en lille virksomhed op til 10 EUR for hver medarbejder.
<P>
Endelig vil jeg tilføje et sidste punkt. Det er vigtigt at styre finanskrisen, men der skal ydes en større indsats for de små og mellemstore virksomheder lige nu, fordi de er realøkonomien.
<SPEAKER ID="172" NAME="Šarūnas Birutis" LANGUAGE="LT">
Hr. formand! Små og mellemstore virksomheder er vores økonomis dna. De skal støttes, samtidig med at vi forbedrer konkurrenceevnen og beskæftigelsesniveauet i hele Europa. Small Business Act er et initiativ, der i dag skal støttes af alle politiske partier. Den er et vigtigt bidrag til de europæiske små og mellemstore virksomheder som følge af den aktuelle finansielle og økonomiske krise.
<P>
Vi har her et beslutningsforslag, der afspejler Parlamentets bekymringer og pålægger Rådet forpligtelser.
<P>
Vi skal bestræbe os på, at denne Small Business Act gennemføres effektivt i alle medlemsstater. Det kræver, at den inkluderes i nationale handlingsplaner og retlige dokumenter, og at der indføres et overvågningssystem for denne retsakt i medlemsstaterne.
<P>
Vi skal iværksætte yderligere foranstaltninger for at sikre, at denne Small Business Act ikke lider samme triste skæbne som det europæiske charter om små og mellemstore virksomheder. Vi skal erkende, at vejledende dokumenter også bliver stående på de nationale bureaukraters hylder, og at deres tiltænkte formål i sidste ende ikke opnås:
<P>
Skattelettelser og incitamenter til nystartede virksomheder, mikrokreditter, kreditgarantier, venturekapital, gratis information og rådgivning, fortsat styrkelse af iværksætterens image og myndighed osv.
<P>
Målet helliger midlet. Det kræver dog aktivitet og mod. Jeg er ikke i tvivl om, at gennemførelsen af denne Small Business Act i hele EU vil hjælpe med at forhindre økonomisk og social nedgang i Europa og vil afbøde konsekvenserne af finanskrisen.
<SPEAKER ID="173" NAME="Corien Wortmann-Kool" AFFILIATION="PPE-DE">
- (NL) Hr. formand! Jeg vil først hylde det franske formandskab for dets hurtige udformning af de rigtige konklusioner vedrørende denne Small Business Act, så vi rent faktisk kan få gang i tingene. Vi har i Parlamentet straks besvaret dette ved at ændre vores procedure. I denne økonomiske krise skal vi trods alt alle gøre vores yderste for de små og mellemstore virksomheder i Europa, da de jo er selve grunden til, at denne Small Business Act er kommet i stand.
<P>
Vi skal udnytte de europæiske iværksætteres potentiale langt bedre. Jeg vil navnlig henlede Deres opmærksomhed på kvindelige iværksættere, for det er et mærkeligt paradoks. Kvinder er langt bedre iværksættere. Det er langt mindre sandsynligt, i hvert fald i henhold til tallene, at kvindelige iværksættere går konkurs.
<P>
På trods af dette er det stadig meget vanskeligere for kvindelige iværksættere at få adgang til kredit for at starte en virksomhed. Det skal væres nemmere, da der er desperat brug for det. Det betyder, at kvindelige iværksættere skal have bedre adgang til finansiering og eksisterende midler.
<P>
Mikrokredit er også et meget vigtigt middel til at forbedre kvinders økonomiske status og uafhængighed, ikke mindst kvinder fra mindretalsgrupper. I den aktuelle kreditkrise, hvor bankerne er mindre tilbøjelige til at yde kredit, er dette blevet langt vanskeligere, og det er en anden grund til, at det er vigtigt, at Den Europæiske Investeringsbanks garantier er tilgængelige netop i forbindelse med mikrokreditter og kvindelige iværksættere.
<P>
Det er vigtigt, at kvinder kan starte deres egen lille virksomhed, så de effektivt kan kombinere arbejde og familie. Dette er også meget vigtigt for Gruppen for Det Europæiske Folkeparti (Kristelige Demokrater) og De Europæiske Demokrater. Jeg glæder mig over, at Rådets konklusioner allerede specifikt nævner iværksætterånd blandt kvinder. Fortsæt det gode arbejde!
<SPEAKER ID="174" NAME="Silvia-Adriana Ţicău" AFFILIATION="PSE">
- (RO) Hr. formand! Vi afventer med interesse vedtagelsen af den europæiske retlige ramme for små og mellemstore virksomheder. EU's økonomiske genopretningsplan vil åbne op for nye finansieringskilder for de små og mellemstore virksomheder.
<P>
Reduktion af den administrative byrde, finansiering af erhvervsuddannelse og etablering af Den Europæiske Fond for Tilpasning til Globaliseringen er foranstaltninger, som vil hjælpe med at beskytte arbejdspladser og fremme iværksætterånd. Den Europæiske Investeringsbank vil stille 30 mia. EUR til rådighed til finansiering af lån til små og mellemstore virksomheder. Dette beløb er dog efter min mening ikke nok.
<P>
I denne krisetid skal vi efter min mening omgående iværksætte følgende foranstaltninger: Procedurerne for bevilling af statsstøtte skal forenkles, perioden for etablering af en virksomhed skal reduceres til tre dage, og de offentlige institutioners betaling af udeståender til små og mellemstore virksomheder skal ske inden for en periode på højst 30 dage.
<P>
Jeg glæder mig over Kommissionens forslag om at fremme brugen af elektronisk fakturering, en investering, der anslås at beløbe sig til 18 mia. EUR. Det bliver også mere og mere nødvendigt at udvikle kompetenceklynger baseret på virksomheder, der investerer i forskning og udvikling af nye teknologier.
<SPEAKER ID="175" NAME="Dominique Vlasto" AFFILIATION="PPE-DE">
- (FR) Hr. formand, hr. Jouyet, hr. Verheugen! Vi ved alle, at de små og mellemstore virksomheder er rygraden i EU, fordi de beskæftiger mere end 70 % af EU's arbejdsstyrke og repræsenterer 99 % af de europæiske virksomheder.
<P>
Som vi allerede har hørt, er disse millioner af små og mellemstore virksomheder bekymrede over og truede af finanskrisen, fordi den underminerer forbrugernes købekraft og tillid, hvilket påvirker ordrebøgerne. Derfor er de små og mellemstore virksomheders likviditet i fare, og vi skal støtte deres aktiviteter ved at sikre, at bankerne garanterer effektiv adgang til den nødvendige finansiering, så de små og mellemstore virksomheder kan klare sig.
<P>
Det er essensen af konklusionerne fra Rådets møde om konkurrenceevnen den 1. december, som hr. Jouyet henviste til, og af den genopretningsplan, som de europæiske finansministre har vedtaget. Det er afgørende, at de små og mellemstore virksomheders behov udpeges som en permanent politisk prioritet i EU, og jeg glæder mig over handlingsplanen til støtte for denne Small Business Act for Europa. Den afspejler ønsket om at sikre anvendelsen af det vejledende princip om at give første prioritet til små virksomheder, nemlig til europæiske små og mellemstore virksomheder.
<P>
Som kommissæren har sagt, og som vi alle er enige i, skal Rådet dog følge de andre europæiske institutioner, så dette princip kan omsættes til virkelighed. Vi skal gå videre end ord og til handling, så det gennemføres i alle politikker og alle europæiske programmer.
<P>
Vi kan dog sige, at denne handlingsplan er et ægte svar på denne situations hastende karakter. Jeg vil benytte lejligheden til at hylde det franske formandskab for dets proaktivitet, der har gjort det muligt hurtigt at omsætte intentioner til handling.
<SPEAKER ID="177" NAME="Juan Fraile Cantón" AFFILIATION="PSE">
- (ES) Hr. formand! Jeg har bedt om ordet for at lykønske Kommissionen med dette initiativ, som repræsenterer et betydeligt fremskridt i indsatsen for at bekæmpe bureaukrati og andre hindringer, som de europæiske små og mellemstore virksomheder står overfor i det daglige.
<P>
Planen understreger den vigtige rolle, som de små og mellemstore virksomheder spiller i Europas økonomi. Som det allerede er blevet påpeget, må vi ikke glemme, at der findes ca. 23 mio. små og mellemstore virksomheder i EU, at de genererer 70 % af arbejdspladserne, og at de omfatter alle erhvervssektorer.
<P>
I handlingsplanen vedrørende reduktion af den administrative byrde er målet at reducere dem med 25 % inden 2012. Det kan ikke undgås, at den aktuelle lovgivning genererer visse administrative byrder svarende til en anslået omkostning på 3,5 % af Europas BNP i 2006. Dette ambitiøse mål er en del af en bredere erhvervspolitik, der søger at fremme de små og mellemstore virksomheders adgang til andre markeder, forbedre potentialet for vækst og stimulere iværksætterånden.
<P>
Det er en fremragende idé at hjælpe vores små og mellemstore virksomheder med at udvikle deres virksomheder ud over vores egne grænser. En fælles procedure for etablering af virksomheder i EU vil desuden hjælpe dem med at etablere afdelinger i andre EU-medlemsstater og få gavn af de muligheder, det indre marked tilbyder.
<P>
Mit sidste punkt er, at hovedproblemet for de små og mellemstore virksomheder i dag er finansiering. Vi glæder os derfor over Den Europæiske Investeringsbanks forslag om at sprede instrumenterne til støtte for små og mellemstore virksomheder, forenkle deres anvendelse og udvide deres omfang.
<SPEAKER ID="178" NAME="Jacques Toubon" AFFILIATION="PPE-DE">
- (FR) Hr. formand, hr. Jouyet! Da Nicole Fontaine fremsatte sin forespørgsel, var Rådet allerede ved at svare. Det sker så sjældent, at det må bemærkes.
<P>
For 48 timer siden undersøgte og støttede Rådet om konkurrenceevnen den plan, som Kommissionen fremlagde i juli, mens Parlamentet stadig overvejer den. Det er unægtelig en succes for Rådet under det franske formandskab, og jeg vil gerne takke Dem, hr. Jouyet, og rose det gode arbejde, som De og Deres kolleger har udført, navnlig hr. Novelli.
<P>
Rådets succes er især bemærkelsesværdig, fordi Kommissionens plan betød, at De skulle tilføje en handlingsplan, som omfattede de principper, den indeholdt, og fastlægge mål for de næste tre, fem og 10 år.
<P>
Hvad angår det praktiske, kan jeg forstå, at vi nu først skal tage hensyn til de små og mellemstore virksomheder i alle retsakter og alle foranstaltninger. Det vil vi gøre i forbindelse med det europæiske private selskab, direktivet om forsinket betaling og forhåbentlig med sænkelse af momssatserne osv.
<P>
Jeg vil til sidst dog sige, at vi frem for alt ikke må isolere de små og mellemstore virksomheder. De SMV-bestemmelser, vi indfører, må altså ikke være så specielle, at de bliver til et handicap. Jeg er enig med det, som fru Vlasto lige har sagt. Det er indlysende, at vi i den aktuelle situation, hvor disse virksomheder har så stort behov for finansiering, og det er så vanskeligt at skaffe denne finansiering, ikke må træffe foranstaltninger på deres vegne, f.eks. regnskabsmæssig garantifritagelse, som sænker deres kreditter og dermed forhindrer, at de har midler til at drive virksomhed.
<P>
Det er grunden til, at små og mellemstore virksomheder ikke er underselskaber. De skal være selskaber som alle andre med afgørende betydning for den europæiske økonomi.
<SPEAKER ID="179" NAME="Pierre Pribetich" AFFILIATION="PSE">
- (FR) Hr. formand! At anerkende den centrale rolle, som de små og mellemstore virksomheder spiller, og at støtte dem helhjertet imod de problemer, der kan hæmme deres vækst, det er det erklærede og endelig mål for denne Small Business Act.
<P>
Som De ved, spiller små virksomheder en unægtelig afgørende rolle i det europæiske økonomiske landskab. Denne uvurderlige støtte til opbygning af virksomheder og iværksætterånden i Europa underbygges af det princip, som Kommissionen har introduceret: tænk småt først.
<P>
Hvem kan være imod det? Hvad betyder det? 99 % af alle virksomheder er nu omfattet af denne ambitiøse plan. De to vigtigste ting i enhver virksomhed fremgår ikke af dens regnskaber: dens omdømme og dens medarbejdere.
<P>
Hvorfor har jeg valgt at citere Henry Ford? Fordi jeg vil sige, at - mens vi søger at gøre livet nemmere for de små og mellemstore virksomheder - er medarbejderne stadig hjertet i virksomhederne, og derfor skal denne Small Business Act også være en chance for at forbedre medarbejdernes position med hensyn til den måde, disse virksomheder administreres på. Denne Small Business Act bør faktisk tilføre disse virksomheder frisk luft, så vi opnår bedre anerkendelse af deres position og øget hensyntagen til deres ambitioner, men vi må under ingen omstændigheder tillade en Small Business Act "light", hvad angår arbejdsmarkedslovgivningen.
<SPEAKER ID="180" NAME="Zita Pleštinská" AFFILIATION="PPE-DE">
- (SK) Hr. formand! I en tid med finanskrise er stærke ord ikke nok - de skal ledsages af konkret handling. På dette kritiske tidspunkt skal vi sikre de små og mellemstore virksomheder adgang til finansielle ressourcer, så de kan fortsætte deres innovative aktiviteter for at øge deres teknologiske niveau og dermed deres konkurrencedygtighed.
<P>
På dette område skal mikrokreditprogrammet og venturekapitalfonden styrkes. Vi skal skabe betingelser for investering i den tekniske infrastruktur til støtte for forskning, udvikling og innovation i tilknytning til små og mellemstore virksomheder. Jeg glæder mig derfor over pakken på 30 mia. EUR til lån til små og mellemstore virksomheder, som Økofin-Rådet har vedtaget.
<P>
Jeg er i gang med at udarbejde en betænkning om regulering i forbindelse med indførelsen af byggevarer på markedet. Jeg samarbejder meget intensivt med små og mellemstore virksomheder, og jeg vil efter min mening kunne fremlægge en meget god retsakt for de små og mellemstore virksomheder.
<SPEAKER ID="181" NAME="Ewa Tomaszewska" AFFILIATION="UEN">
- (PL) Hr. formand! Små og mellemstore virksomheder skal overholde loven ligesom alle andre virksomheder, selv om de generelt ikke er i stand til at hyre en juridisk rådgiver eller højtkvalificerede finansielle rådgivere. Samtidig skaber de små og mellemstore virksomheder flest arbejdspladser. Derfor er det vigtigt, at vi støtter denne sektor ved at forenkle de bestemmelser, der gælder for den, tilbyde uddannelse og andre foranstaltninger. I en krisetid er det især vigtigt, at det bliver nemmere at opnå kredit. Måske Solidaritetsfonden kunne hjælpe ved at garantere sådanne kreditter. Jeg støtter vedtagelsen af det europæiske charter om små virksomheder og lykønsker det franske formandskab.
<SPEAKER ID="182" NAME="Ilda Figueiredo" AFFILIATION="GUE/NGL">
- (PT) Hr. formand! Omgående støtte til mikrovirksomheder samt små og mellemstore virksomheder kræver en betydelig ændring af de politikker, der har været anvendt for at skabe et gunstigt klima, specifikt ved at forbedre befolkningen købekraft og først og fremmest arbejdstagernes løn.
<P>
Det er dog ikke nok at annoncere foranstaltninger og åbningen af kreditlinjer. Denne støtte skal reelt nå ud til mikrovirksomhederne og de små og mellemstore virksomheder og ikke forsvinde i bureaukrati. Vi må ikke nøjes med blot at støtte et par mellemstore virksomheder og overse mikrovirksomhederne og de små virksomheder, der spiller en afgørende rolle for økonomien og beskæftigelsen af arbejdstagere, hvis rettigheder også skal garanteres i hele denne proces.
<SPEAKER ID="183" NAME="Jim Allister" AFFILIATION="NI">
- (EN) Hr. formand! Titlen på denne forespørgsel nævner forbedring af erhvervsmiljøet for små og mellemstore virksomheder. Hvis EU virkelig ønsker at hjælpe, kan vi i stedet for at give os hen til forudsigelig retorik gøre noget betydningsfuldt med det samme. Hvorfor indleder vi ikke en "reguleringsferie" for små og mellemstore virksomheder i den aktuelle globale krise? Overholdelse af lag efter lag af EU-bestemmelser er så krævende, så besværligt og så dyrt, at det er ødelæggende for EU's produktion og velstand. Omkostningerne er ubærlige. De beløber sig til flere milliarder hvert år. Med ét slag kan vi med en "reguleringsferie" spare virksomhederne for flere milliarder hvert år, så de kan vokse.
<SPEAKER ID="184" NAME="Paul Rübig" AFFILIATION="PPE-DE">
- (DE) Hr. formand, hr. kommissær, mine damer og herrer! Jeg har et spørgsmål til kommissær Verheugen: Er Kommissionen parat til at udarbejde et retsgrundlag for en budgetpost i budgettet for 2009 eller 2010? Mit andet spørgsmål er: Vil det være muligt at prioritere handlingsplaner, som nu bliver mere og mere sandsynlige på baggrund af finanskrisen og det aktuelle behov for støtte til små og mellemstore virksomheder, idet denne Small Business Act som følge af finanskrisen er blevet særlig vigtig netop nu? Kan De forestille Dem, at vi straks vil kunne iværksætte en handlingsplan på dette område?
<SPEAKER ID="185" NAME="Jean-Pierre Jouyet" LANGUAGE="FR">
Hr. formand! Jeg vil gerne takke de forskellige talere, der under denne forhandling på den ene side har støttet denne Small Business Act og på den anden side har insisteret på streng og obligatorisk overvågning. Jeg vil gerne forsikre de talere, der talte om at sikre, at den finansielle støtte målrettes effektivt mod små og mellemstore virksomheder: Støtten fra Den Europæiske Investeringsbank vil bestemt være øremærket.
<P>
Hvad Rådet angår, kan De være forvisset om, at ministrene, vil viderebringe dette budskab til stats- og regeringscheferne, og at vi som formandskab vil argumentere for en så streng anvendelse som muligt. Vi vil gøre vores yderste for at sikre, at denne Small Business Act og den tilhørende handlingsplan opnår den klarest mulige politiske støtte på det højeste plan. Som hr. Toubon sagde, skal vi passe på, at specifikke foranstaltninger og forenklingsmetoder ikke resulterer i en svækkelse af garantierne med hensyn til de små og mellemstore virksomheder. Det er efter min mening vigtigt.
<P>
Endelig en bemærkning til fru Wortmann: Jeg er særlig opmærksom på den støtte, vi skal give til kvinders virksomheder. Det bliver jeg mindet om hver dag, bortset fra i dag, fordi min kone også driver en lille virksomhed. Jeg er derfor meget bevidst om dette, og De kan stole på, at formandskabet og jeg selv vil sikre, at Deres ord følges op af handling - naturligvis uden at der er den mindste interessekonflikt, det vil jeg sige til Dem alle.
<P>
Jeg vil varmt takke hr. Verheugen og alle i Kommissionen for alt, hvad de har gjort. Vi har arbejdet godt sammen under dette formandskab til gavn for de små og mellemstore virksomheder. Jeg takker Dem for deltagelsen i denne forhandling og fru Fontaine for hendes forespørgsel, og jeg vil igen sige, at Parlamentet vil bidrage til denne proces og dens opfølgning.
<SPEAKER ID="186" NAME="Günter Verheugen" LANGUAGE="DE">
Hr. formand, mine damer og herrer! Tak for den meget brede enighed, der er udvist under denne forhandling, ikke kun om målsætningerne for vores politik vedrørende små og mellemstore virksomheder, men også med hensyn til de foranstaltninger, vi iværksætter for at nå dem.
<P>
Jeg vil hurtigt besvare de stillede spørgsmål. Den Europæiske Investeringsbank har allerede givet et positivt svar, hr. Chichester. Der var afsat 15 mia. EUR til kreditvolumen indtil 2011. Dette beløb er nu hævet til 30 mia. EUR, hvilket betyder, at beløbet allerede er fordoblet. De små og mellemstore virksomheder råder endvidere naturligvis også over andre finansielle instrumenter i EU, herunder især i forbindelse med Strukturfonden. Jeg vil også påpege, at alle store europæiske projekter er udformet, så små og mellemstore virksomheder har privilegeret adgang til dem.
<P>
Med hensyn til spørgsmålet om reduktion af omkostningerne glæder det mig at meddele Dem, at handlingsprogrammet for reduktion af administrative byrder i Den Europæiske Union forløber efter planen. Det næste vigtige skridt involverer også et forslag om at indføre elektronisk fakturering, da det kræves her, hvilket faktisk vil føre til årlige besparelser på op til 18 mia. EUR for de små og mellemstore virksomheder.
<P>
Hvad angår forslaget om et direktiv vedrørende problemet med forsinket betaling, direktivet om forsinket betaling, er arbejdet langt fremme, og Parlamentet vil kunne behandle dette forslag i denne valgperiode.
<P>
Hvad angår hr. Rübigs sidste spørgsmål: Hvilken udøvende myndighed ville afvise Parlamentet, hvis det tilbød den penge? Jeg er dog bange for, at De ikke tilbyder os penge. De tilbyder os en budgetpost, som er tom. Hvis De kan tilbyde en budgetpost med et betydeligt ekstrabeløb, er De velkommen, men det kan jeg ikke forestille mig.
<P>
Det vil derfor efter min mening være mere fornuftigt, hvis vi nu optimerer de programmer og projekter, vi allerede har, så de kan finansiere denne Small Business Act. Det gælder navnlig programmet for konkurrenceevne og innovation, som jeg er ansvarlig for, men det gælder også for Strukturfonden, endda programmet for udvikling af landdiskriterne og endda for rammeprogrammet for forskning og udvikling. Der er efter min mening generelt betydelige muligheder for at udnytte disse programmer til gavn for de små og mellemstore virksomheder i EU.
<SPEAKER ID="187" NAME="Formanden">
Jeg har modtaget, jf. forretningsordenens artikel 108, stk. 5, modtaget et beslutningsforslag fremsat som afslutning på forhandlingen.
<P>
Forhandlingen er afsluttet.
<P>
Afstemningen finder sted torsdag den 4. december kl. 12.
<P>
Skriftlige erklæringer (artikel 142)
<SPEAKER ID="997" NAME="Adam Bielan  " AFFILIATION="UEN">
skriftlig. - (PL) Det er meget vigtigt for udviklingen af iværksætterånd og EU's økonomi, at vi forbedrer situationen for små og mellemstore virksomheder i Europa og støtter chartret om små virksomheder. Det skyldes især, at de små og mellemstore virksomheder beskæftiger mere end halvdelen af borgerne i EU og tegner sig for 99 % af virksomhederne i EU som helhed. Jeg har desværre dog mange betænkeligheder ved gennemførelsen af chartret om små virksomheder.
<P>
I Polen blev der f.eks. givet løfter om ambitiøse planer for at lette den administrative byrde, forenkle bestemmelserne og fjerne overflødig lovgivning. Situationen i de offentlige kontorer har faktisk ikke ændret sig. Iværksættere mødes stadig af inkompetente embedsmænd og unødvendige procedurer. De lider desuden stadig under unødvendigt bureaukrati, der i høj grad begrænser deres iværksætteraktiviteter.
<P>
Indtil videre er der ikke udviklet offentlige internetportaler. Tanken med sådanne portaler er at lette registreringen af virksomheder, indgivelsen af skatte- og tolderklæringer og indberetningen af statistiske oplysninger. Alle disse aktiviteter kan ske elektronisk. Hvis vi ikke effektiviserer vores procedurer og ikke reformerer de offentlige kontorer, kan vi ikke opfylde forpligtelserne i chartret om små virksomheder. Det betyder igen, at vi ikke kan yde ordentlig støtte til de små og mellemstore virksomheder.
<SPEAKER ID="188" NAME="Lidia Joanna Geringer de Oedenberg  " AFFILIATION="PSE">
skriftlig. - (PL) Små og mellemstore virksomheder har en central betydning for EU's økonomi, konkurrenceevne og beskæftigelsesniveau. De små og mellemstore virksomheder tegner sig for mere end 100 mio. arbejdspladser og bidrager dermed til vækst. De er desuden hovedkilden til regional udvikling og innovation og fremmer ligestilling mellem kønnene.
<P>
EU's små og mellemstore virksomheder har stadig lavere produktivitet og vækstrate end de små og mellemstore virksomheder i USA, hvor sådanne virksomheder øger antallet af arbejdspladser med et gennemsnit 60 % i de første syv år, de er i drift. Den tilsvarende procentdel er ca. 10-20 % i Europa.
<P>
Det europæiske charter om små virksomheder, som Kommissionen lancerede sidste juni, introducerer for første gang en omfattende politisk ramme for de små og mellemstore virksomheder, som sikrer dem lige betingelser og søger at forbedre deres retlige og administrative miljø i EU.
<P>
Et presserende spørgsmål rejser sig i den forbindelse: Agter Rådet formelt at støtte det europæiske charter om små virksomheder, og vil medlemsstaterne bindende forpligte sig til at gennemføre det?
<P>
Det er afgørende, at vi finder frem til, hvilke skridt Rådet foreslår med henblik på at sikre de små og mellemstore virksomheder stabil adgang til finansiering under denne finanskrise.
<SPEAKER ID="189" NAME="Richard Seeber  " LANGUAGE="DE">
De mere end 23 mio. små og mellemstore virksomheder beskrives med rette som EU's økonomiske rygrad. Trods deres betydning kan de små og mellemstore virksomheder endnu ikke fuldt ud udnytte det indre marked, og de oplever navnlig bureaukratiske vanskeligheder. Denne Small Business Act er et vigtigt skridt for at gøre de små og mellemstore virksomheder mere konkurrencedygtige og give dem mulighed for at realisere deres potentiale. Den vellykkede gennemførelse af princippet om bedre lovgivning er ikke den eneste afgørende faktor her. I små og mellemstore virksomheder skal bevidstheden om mulighederne for europæisk integration også styrkes. Udvekslingsprogrammet for iværksættere er et godt tiltag i denne forbindelse.
<P>
De finansielle foranstaltninger i denne Small Business Act er særlig vigtige for styrkelsen af de små og mellemstore virksomheder. I den aktuelle vanskelige økonomiske situation skal de små og mellemstore virksomheder kunne fastholde deres medarbejdere. Forenklede indkøbsprocedurer, bekæmpelse af forsinket betaling og faciliteter til lån og etablering af nye selskaber er effektive instrumenter i den henseende. Generelt beskytter denne Small Business Act den modne europæiske virksomhedsstruktur og væbner de europæiske små og mellemstore virksomheder til konkurrencen på de internationale markeder.
