<CHAPTER ID="005">
Tale af Parlamentets formand
<SPEAKER ID="132" NAME="Formanden">
Mine damer og herrer! Om nogle få uger, mellem den 4. og den 7. juni vil borgerne i Den Europæiske Union vælge det nye Europa-Parlament. For første gang vil 375 mio. mennesker fra 27 medlemsstater kunne deltage i Europavalgene sammen.
<P>
For mange af Dem vil dette være den sidste uge i Strasbourg. Også for mig vil dette være den sidste uge, hvor jeg vil få mulighed for at lede et plenarmøde.
<P>
Vi ved alle, at demokrati vinder i styrke gennem konstant ændring. Det gør vi også. Sammen har vi tilbagelagt en god del af vejen i retning af at skabe et fremadskuende europæisk fællesskab. Sammen har vi kunnet opnå en hel del.
<P>
Vi har haft stor succes, ikke blot i de seneste to et halvt år under min funktionsperiode, men også under min forgængers, Josep Borrell Fontelles, funktionsperiode. Det, vi har opnået i de seneste fem år, har vi opnået i fællesskab.
<P>
Jeg vil gerne rette en dybfølt tak til Dem alle for Deres engagement og for Deres passion for vores fælles europæiske sag.
<P>
Vi i Europa-Parlamentet er de direkte valgte repræsentanter for borgerne i EU. Vi er alle repræsentanter for vores europæiske kontinents rige mangfoldighed og afspejler via vores politiske grupper de mange forskellige overbevisninger og holdninger. For nogle få dage siden fejrede vi desuden femårsdagen for den historiske udvidelse af Den Europæiske Union, genforeningen af vores kontinent på grundlag af vores fælles værdier. Sagt med ordene i Berlinerklæringen af 25. marts 2007 "Vi, borgerne i Den Europæiske Union, er forenet til fælles bedste".
<P>
(Bifald)
<P>
Den vellykkede integration af medlemmerne fra de medlemsstater, der tilsluttede sig EU i 2004 og 2007, og tilpasningen af vores parlamentariske arbejde til et Europa-Parlament, der nu er større og mere forskelligartet, er en af de største succeser i denne valgperiode.
<P>
Vi, de 785 medlemmer af Parlamentet, har lært at møde hinanden på halvvejen, at lære af hinanden og arbejde bedre sammen med hinanden. I denne tid har Europa-Parlamentet opnået større erfaring, styrke og kulturel rigdom.
<P>
Nye medlemmer vil snart give Parlamentets arbejde nyt liv. De vil slutte sig til dem, der genvælges i juni. Jeg håber, vi fortsat vil have gensidig respekt, der binder os sammen på tværs af alle politiske og nationale skel.
<P>
I mit arbejde i de seneste to et halvt år har jeg taget udgangspunkt i en grundlæggende følelse for parlamentarisk arbejde, og jeg kan takke Dem alle for Deres støtte, opmuntring og rådgivning. Formanden har ansvaret for at sikre, at alle Europa-Parlamentets regler følges, og skal sikre, at disse regler gælder for alle medlemmer og anvendes på en ensartet måde, og har ligeledes ansvaret for, at vores Parlaments værdighed forbliver uberørt. Det er, hvad jeg har stræbt efter.
<P>
(Bifald)
<P>
Jeg vil gerne sige til dem, der kommer i Parlamentet, at vi kun er overbevisende, hvis vi bevarer Europa-Parlamentets værdighed og altid forsvarer det på grundlag af vores fælles love.
<P>
I dag vedtages der meget få beslutninger i EU uden Europa-Parlamentets udtrykkelige accept og inddragelse. Europa-Parlamentet har i voksende omfang udviklet sig til et sted, hvor der indgås afgørende politiske kompromiser på europæisk plan. Beviset herfor er vedtagelsen af servicedirektivet og kemikalieforordningen, REACH, i de senere år.
<P>
Europa-Parlamentets medbestemmelse i forbindelse med de finansielle overslag 2007-2013 var banebrydende. Europa-Parlamentet medvirkede til at sikre de nødvendige midler til programmer som f.eks. Erasmus for at fremme den unge generation. Vi har også sat håndteringen af klimaændringerne øverst på den politiske dagsorden. Den omstændighed, at vi nåede til et acceptabelt resultat, medførte enorm tiltro til EU i forbindelse med forhandlingerne på den konference, der skal afholdes i København i december.
<P>
I dag står vi ikke længere alene i vores bestræbelser. Den nye amerikanske administration under ledelse af præsident Barack Obama støtter mange af vores forslag. Vores opgave går nu ud på at vinde vores globale partneres hjerter og hjerner og få dem til at støtte foranstaltninger til bekæmpelse af klimaforandringer. Man hører ofte, at andre tager føringen med hensyn til håndtering af klimaforandringer. Vi har taget føringen med hensyn til håndtering af klimaforandringer, og det er noget, vi kan være stolte af.
<P>
(Bifald)
<P>
Reformen af finansmarkedet på europæisk plan gennemføres i mange henseender på Europa-Parlamentets initiativ. Siden 2002 har Parlamentet opfordret til bedre kontrol og regulering af finansmarkedet. Alle lovgivningsprocedurer om bedre banktilsyn og finansielt tilsyn og om regulering af hedgefonde og ledernes lønninger bør færdiggøres snarest muligt.
<P>
Europa-Parlamentet har allerede fastsat mange vigtige standarder som følge af de beslutninger, det har vedtaget. Der står dog stadig meget tilbage at gøre. Det nyvalgte Europa-Parlament må fortsætte dette arbejde på en engageret og beslutsom måde for at finde en vej ud af krisen på grundlag af den sociale markedsøkonomi, der er fastlagt i Lissabontraktaten, og for at sikre den europæiske økonomis konkurrencedygtighed til gavn for samfundet i lyset af globaliseringen.
<P>
Et overvældende flertal af medlemmerne opfatter Parlamentet som drivkraften bag den europæiske genforeningsproces. I de seneste to et halvt år har vi genoplivet debatten om institutionel reform og fremmet den proces, der førte til udarbejdelsen af Lissabontraktaten. Vi har også haft held til at sikre, at de grundlæggende principper, vi altid har repræsenteret, opretholdes i Lissabontraktaten.
<P>
Lissabontraktaten indeholder de centrale reformer, der er nødvendige for at gøre de europæiske institutioner mere demokratiske, gennemskuelige og handlekraftige. Vi bør sætte alle vores bestræbelser ind på at sikre, at Lissabontraktaten kan træde i kraft i begyndelsen af næste år. Vi håber på et positivt resultat i det tjekkiske senat i Prag.
<P>
(Bifald)
<P>
Parlamentet fejrer sin 30-års-dag som en direkte valgt demokratisk institution i EU. Det er nu en central del af et europæisk parlamentarisk demokrati, der var utænkeligt i 1979. Sammen har vi fremmet parlamentarisk demokrati i EU og andre steder.
<P>
Europa-Parlamentet og de nationale parlamenter er nu partnere. Vores arbejde supplerer hinanden indbyrdes. Vi har udbygget vores samarbejde med de nationale parlamenter og afholdt regelmæssige møder for at fremme de vigtige aktuelle spørgsmål i fællesskab.
<P>
Udviklingen af vores forbindelser med parlamenterne i tredjelande har altid været et centralt element i hele vores arbejde. I dag er Parlamentet en respekteret partner rundt omkring i verden, en fortaler for menneskerettigheder og demokrati. Og sådan skal det fortsat være.
<P>
Jeg har gjort alt, hvad jeg kunne for at sikre, at Parlamentet via dets formand og via repræsentanter for de politiske grupper er repræsenteret i organer af betydning for formningen af vores fælles fremtid. Formanden for Europa-Parlamentet deltager nu i de årlige møder mellem stats- og regeringslederne i G8 og i topmøder med tredjelande som f.eks. EU-Afrika-topmødet, EU-Latinamerika-topmødet og EU-USA-topmødet. I morgen formiddag vil jeg deltage i trepartstopmødet om beskæftigelse og i morgen eftermiddag i topmødet for lanceringen af Det Østlige Partnerskab i Prag.
<P>
Det er også et resultat af denne lovgivningsperiode, at Parlamentets rolle i De Europæiske Råd ikke længere er begrænset til formandens indledende tale. Nu deltager Parlamentet også i de institutionelle og konstitutionelle forhandlinger på topmøderne. På den regeringskonference, der førte til aftalen om Lissabontraktaten, var Europa-Parlamentet fuldt ud involveret på stats- og regeringslederniveau via deltagelse af dets formand og på selve regeringskonferencen via en delegation bestående af tre medlemmer. Dette er et enormt fremskridt.
<P>
Reformen af Europa-Parlamentets arbejdsmetoder og procedurer var og er stadig et stort projekt. Med henblik herpå har formandskonferencen nedsat en arbejdsgruppe, som fik et detaljeret mandat, og hvori alle grupper var repræsenteret. Arbejdet blev gennemført med succes. Meget - omkring 80 % - af det, der blev foreslået af arbejdsgruppen, er blevet gennemført og iværksat. Dette omfatter omlægningen af plenarforsamlingens forhandlinger, reformen af lovgivningsproceduren, forbedringen af udvalgsarbejdet med øget samarbejde mellem udvalgene samt muligheden for lovgivningsinitiativbetænkninger eller indbyrdes modstridende beslutninger.
<P>
Jeg vil navnlig gerne takke formanden for arbejdsgruppen, Dagmar Roth-Behrendt, og hendes - vores - kolleger for deres særlige engagement.
<P>
(Bifald)
<P>
Sammen har vi med held tilpasset Europa-Parlamentets arbejdsmetoder til de ændrede politiske forhold. Vi har nu moderniseret procedurer og omlagt de arbejdsmetoder, der står til vores rådighed, og det er et godt grundlag for det arbejde, som skal udføres i den nye valgperiode.
<P>
I Europa-Parlamentets præsidium har vi også forsøgt at forbedre Parlamentets administration, at gøre medlemmernes daglige arbejde lettere og at modernisere infrastrukturen for kommunikation med borgerne i EU med indførelsen af web-tv, journalistprisen, borgerprisen og den europæiske Charlemagne-ungdomspris.
<P>
Den nye statut for medlemmer, som vi har arbejdet på i mange år, vil træde i kraft i den nye valgperiode. Den er et vigtigt bidrag til politikken om medlemmernes finanser, gennemskuelighed og relationer med offentligheden.
<P>
Vedtagelsen af en klar og gennemskuelig statut for medarbejdere er et vigtigt fremskridt og en enorm succes, som vi må takke alle medlemmerne for.
<P>
I dag vil jeg gerne gentage og bekræfte den centrale tanke, som for mig sammenfatter det europæiske integrationsarbejde. Vi er engageret i alle menneskers værdighed. Det er den højeste værdi. Den forener os i EU's fællesskab med fælles værdier. Menneskelig værdighed skal altid respekteres - den er det etiske svar på Europas tidligere moralske kriser.
<P>
(Bifald)
<P>
For os fører det til den rettesnor, der består i ubetinget beskyttelse af menneskelig værdighed og fremme af en dialog mellem kulturer, der har været de førende principper under min funktionsperiode.
<P>
Det europæiske år for tværkulturel dialog har haft en varig virkning, uanset om der er tale om dialogen med Den Parlamentariske Forsamling for Euro-Middelhavs-samarbejdet, møder mellem unge mennesker med forskellig tro - herunder fra Israel og Palæstina - eller de arabiske og afrikanske uger i Europa-Parlamentet.
<P>
Vi har lagt grunden til en varig dialog, som også må vise os vejen, inspirere og forpligte os i fremtiden.
<P>
En fredelig løsning i Mellemøsten er også vigtig for en fredelig sameksistens mellem kristne, jøder og muslimer samt mennesker i EU og i lande over hele verden. Gaza og Vestbredden ligger ikke i Langtbortistan, de ligger på vores dørtrin ved Middelhavet. Vi må optræde mere selvsikkert på den internationale scene og bidrage til fred og stabilitet i Mellemøsten.
<P>
Som medlemmer af Europa-Parlamentet kan vi tilbyde et nyt syn på forholdene i Mellemøsten, da vi kan tænke og handle uden for de traditionelle diplomatiske kanaler. Med dette in mente har jeg slået til lyd for nedsættelsen af en arbejdsgruppe, som skal beskæftige sig med krisen i Mellemøsten. Navnlig i lyset af den seneste udvikling i Mellemøsten er det vigtigt, at vi resolut støtter en tostatsløsning - Israel inden for sikre grænser og en palæstinensisk stat inden for sikre grænser. Vi må ikke tillade, at der sættes spørgsmålstegn ved disse principper.
<P>
Jeg vil gerne sige, at vi i vores daglige arbejde beskæftiger os med mange spørgsmål, nogle gange spørgsmål i tilknytning til meget specifikke omstændigheder. Vi må aldrig glemme vores rødder eller tabe de værdier, der binder os, af syne. Det frie, fredelige og socialt forpligtede EU, vi har i dag, har været længe undervejs.
<P>
Vi må bringe nyt liv til det grundlag, som EU er baseret på. Derfor er jeg særlig taknemmelig for Deres opmuntring og fortsatte støtte til mit initiativ om oprettelse af "Et hus for europæisk historie". Jeg vil navnlig gerne takke ikke blot næstformand Miguel Angel Martinez Martinez for hans aldrig svigtende støtte, men også mine kolleger her i Parlamentet. "Et hus for europæisk historie" vil blive brugt som et sted, hvor vores europæiske identitet kan huskes og fornys. De første beslutninger om oprettelse af huset er allerede truffet.
<P>
De to tilsynsorganers konstituerende møder blev afholdt i går. Med Deres støtte - hvis jeg genvælges som medlem af Europa-Parlamentet den 7. juni naturligvis - vil jeg hellige mig opgaven med at sikre, at "huset for europæisk historie" færdiggøres inden udgangen af den kommende valgperiode i 2014.
<P>
I 2014 vil vi højtideligholde hundredåret for Første Verdenskrigs udbrud. Hundrede år senere bor vi i et nyt Europa med fred, frihed og enighed.
<P>
Mange mennesker støtter os i vores konstante bestræbelser. Jeg vil navnlig gerne takke hele det engagerede personale i Europa-Parlamentets administrative tjenestegrene, særlig vores nye generalsekretær, Klaus Welle, og hans stedfortræder, David Harley, uden hvis engagement, ekspertise og ildhu vores arbejde ikke ville være muligt.
<P>
(Bifald)
<P>
De fortjener vores tak, vores støtte og vores anerkendelse.
<P>
Jeg vil gerne rette min dybfølte tak til mit personlige personale i mit kabinet, men først og fremmest vil jeg takke Dem, ærede medlemmer, særlig præsidiet og formændene for de politiske grupper for Deres tillidsfulde samarbejde. Vi har netop haft et nyt møde i formandskonferencen. Mandag aften havde vi møde i Præsidiet, og vi vil holde et nyt møde i dag. Med hensyn til substansspørgsmål vedrørende det europæiske demokrati blev der næsten ikke truffet nogen omstridte, virkelig kontroversielle beslutninger, og vi var enige om de grundlæggende spørgsmål. Et tillidsbånd blev skabt, hvilket jeg er yderst taknemmelig for.
<P>
Vi har opnået en hel del sammen, og vi må endnu en gang vinde vores vælgeres tillid. Vi gør dette, fast overbeviste om, at dette er den historisk korrekte vej til europæisk forening. Den kommende valgkampagne giver os mulighed for at tale med borgerne om, hvorfor EU er nødvendigt. Jeg vil gerne opfordre alle borgere til at stemme ved valgene og til at afgive deres stemme for Europas fremtid i det 21. århundrede.
<P>
Der venter det nyvalgte Parlament et stort arbejde. Dette omfatter hjælp til at overvinde den økonomiske og finansielle krise, gennemførelse af en europæisk energipolitik, udvikling hen imod en lavkulstoføkonomi, skabelse af større sikkerhed for borgerne i Europa og fred og stabilitet verden over. Vores arbejde har dannet et godt grundlag, som det nyvalgte Parlament kan bygge videre på.
<P>
Mit arbejde i de seneste to et halvt år som formand for Europa-Parlamentet har været en enorm udfordring, og jeg har udført det med glæde og loyalt og vil fortsætte med at gøre det frem til den 14. juli. Det er et stort privilegium at være i Europas tjeneste.
<P>
Jeg vil gerne takke Dem inderligt for at have betroet mig Deres tillid og for hvert øjeblik af dette samarbejde i retning af et forenet Europa. Jeg ønsker Dem alle alt det bedste i fremtiden.
<P>
(Langvarigt bifald)
<SPEAKER ID="133" NAME="Joseph Daul" LANGUAGE="FR">
Hr. formand, kære hr. Pöttering, mine damer og herrer! Dette Parlament er 500 millioner europæeres stemme, og de er ikke i tilstrækkelig grad klar over dette.
<P>
De er endnu mindre klar over, at dette Parlament har et hjerte og en sjæl. Hr. Pöttering, under Deres to et halvt år lange formandskab har De ikke blot været borgernes talsmand, De har også personificeret Europas hjerte, generøsitet og solidaritet. Nogen siger, at det ikke er muligt at blive forelsket i Europa. De har bevist det modsatte.
<P>
Selv om denne valgperiode nu udløber, vil jeg gerne understrege, hvor langt den europæiske integration er kommet, og hvor meget vores Parlament under Deres ledelse har bidraget hertil. Jeg skal kun nævne de mest bemærkelsesværdige eksempler herpå, som De allerede har henvist til: energi og klimaforandringspakken, servicedirektivet, de finansielle overslag 2007-2013 og på det seneste reguleringen af finansmarkederne.
<P>
Men frem for at gennemgå en kedelig liste over direktiver og forordninger vil jeg dog hellere understrege, hvor stor betydning vores arbejde har til trods for den ofte meget tekniske lovgivning, vi drøfter og vedtager her. Denne betydning er i alle europæeres almene interesse. Det fremføres ofte, at Europa har bevæget sig væk fra borgerne, men er spørgsmål som f.eks. sikkerhed i forbindelse med legetøj, forskning i forebyggelse af sjældne sygdomme eller i Alzheimers sygdom, forbrugerbeskyttelse, miljøbeskyttelsesforanstaltninger og bekæmpelse af global opvarmning, energipolitik eller forsvar for menneskerettigheder rundt om i verden fjernt fra borgernes dagligdag?
<P>
Under Deres formandskab har Parlamentet gjort andre store fremskridt. Jeg tænker her på den interne reform, som De har tilendebragt, og som vil gøre vores institution mere gennemskuelig og mere effektiv, og på den nye statut for medlemmer af Europa-Parlamentet og deres medarbejdere. Under Deres formandskab har Parlamentet truffet mange initiativer inden for rammerne af det europæiske år for tværkulturel dialog, som yder retfærdighed til den store rigdom af kulturer og trosretninger i vores samfund og udsender det bedst mulige image af Europa: et image om åbenhed og tolerance. Under Deres formandskab har Parlamentet lagt stor vægt på betydningen af Middelhavsregionens fremtid og dets ønske om at bringe fred til Mellemøsten.
<P>
Hr. formand, den 25. marts 2007 underskrev De på vores vegne Berlinerklæringen til fejring af 50-året for EU. Den erklæring minder os om formålet med vores daglige arbejde, nemlig integration af et frit, demokratisk og tolerant Europa, som respekterer retsstatsforhold, hvis nogen af os skulle have glemt det. Ved at tage initiativ til opførelsen af et hus for europæisk historie giver De det arbejde, som De selv, Deres forgængere og alle dem, der på deres egen måde har bidraget til vores fælles historie, har udført, en varig dimension.
<P>
For alt dette vil jeg blot gerne takke Dem, hr. formand.
<P>
(Bifald)
<SPEAKER ID="134" NAME="Martin Schulz">
for PSE-Gruppen. - (DE) Hr. formand, mine damer og herrer! Jeg vil gerne takke Dem, hr. formand, for Deres store arbejdsindsats. Jeg vil gerne på vegne af min gruppe sige, at De har udøvet Deres hverv med stor værdighed. De har tilført Parlamentet værdighed gennem den måde, hvorpå De har ledet det.
<P>
Dette er ikke det rette tidspunkt at gennemgå Deres arbejde på. Arven efter en formand for Europa-Parlamentet vil altid være genstand for politisk granskning. Man kan være enige eller uenige i det ene eller det andet. En gennemgang af formandens arbejde må fokusere på, hvad formanden har gjort for dette Parlaments succes. De har fremlagt Deres konklusioner. Der er ikke noget at tilføje. Spørgsmålet er derfor, hvad har formanden som menneske gjort for dette Parlament? For mig og mine kolleger i Den Socialdemokratiske Gruppe i Europa-Parlamentet står det klart, at De har tilført Parlamentet værdighed både internt og eksternt.
<P>
Parlamentet opfører sig ikke altid værdigt. Men det gælder alle parlamenter i verden. Værdigheden i en multinational, fælles parlamentarisk forsamling med et godt stykke over 700 medlemmer fra 27 lande, som tilhører otte forskellige parlamentariske grupper, som tilhører forskellige trosretninger, som har forskellig hudfarve, som har forskellige politiske traditioner, og som har oplevet en forskellig historisk udvikling, må bevares. At forene dem og give dem en følelse af enighed via deres egen repræsentation er vanskeligt. Det er netop, hvad De har gjort. Og derfor fortjener De vores dybfølte tak.
<P>
(Bifald)
<P>
Hr. formand, De har håndteret mange aktiviteter under deres to et halvt år lange funktionsperiode. Som en understregning af det, jeg har sagt om den måde, hvorpå De har udøvet Deres hverv, vil jeg gerne på vegne af vores gruppe fremhæve et enkelt punkt, hvor vi helt delte Deres synspunkt, og hvor De gav dette Parlament en stemme, der rakte langt ud over politiske skel og dermed gav en stemme til folk uden parlamentarisk repræsentation, på et sted, som er forsamlet netop på den måde, jeg har beskrevet. De protesterede imod Guantanamoskandalen på et tidspunkt, hvor det ikke var let at gøre det. Det, hr. formand, vil stå som en varig milepæl i Deres funktionsperiode. De har vist, at De levede op til de krav, De stillede til Dem selv om at være en tolerant og kosmopolitisk person på den ene side og at være engageret i Deres grundlæggende kristne forståelse på den anden side.
<P>
Men at gøre menneskelig værdighed, uanset om den stammer fra en oplysningstradition, eller som i Deres tilfælde fra en religiøs overbevisning, til et centralt element i Deres arbejde har gjort Dem fortjent til at blive betegnet som en god formand for EU, og sådan vil vi huske Dem.
<P>
(Højt bifald)
<SPEAKER ID="135" NAME="Graham Watson">
for ALDE-Gruppen. - (EN) Hr. formand! Deres ord her i dag var typiske for Deres tid som formand. Vores gruppe er måske ikke altid enig, men under Deres funktionsperiode har De vist en ærlig, retfærdig og samlende figur, en person, hvis beskedenhed dækker over Deres mange resultater.
<P>
De blev valgt på et værdigt løfte om at engagere Parlamentet i en tværkulturel dialog, men deres fortjenester rækker langt videre. Med hensyn til medlemmernes godtgørelser afsluttede De det vigtige arbejde, som Pat Cox startede. Hvad angår de parlamentariske procedurer overvågede De reformerne, som mange af os længe har ønsket, og via initiativer som Europarl TV har De støttet moderne metoder til kommunikation med vores borgere. Det er noget at være stolt af og en arv, som deres efterfølgere bør bygge videre på.
<P>
Jeg håber, De vil skrive om Deres erfaringer og indtryk. De vil være for interessante til at gå i glemmebogen. Desuden er der, som vores digter Emerson lærte os, ikke noget, der hedder historie, kun biografi. Dette Parlament er blevet mere magtfuldt gennem årene. Med Lissabontraktaten vil det blive endnu mere magtfuldt, hvis og når den endelig ratificeres. Det vil være interessant at se, hvilke planer fremtidige formænd vil gennemføre for at udvide den rolle, som De har spillet, og som afspejler de fælles værdier og principper, som vi sætter så højt.
<P>
Men i dag tror jeg, jeg taler for mange, når jeg siger, at de har fortjent vores respekt og anerkendelse. Som for Dem er dette også min sidste tale til plenarforsamlingen i min aktuelle rolle. Jeg har været leder af min gruppe siden 2002, og jeg har et gran af den såkaldte syvårskløe. Selv om jeg ikke vil sidde i denne stol igen, ved jeg, at De er klar over, at jeg meget gerne vil sidde der, hvor De sidder. Hr. formand, på vegne af min gruppe vil jeg gerne takke Dem. Jeg vil gerne takke mødetjenesterne og tolkene og alt det personale, som har bidraget til det meget fine arbejde, De har udført som formand for vores Parlament.
<P>
(Bifald)
<SPEAKER ID="136" NAME="Cristiana Muscardini" LANGUAGE="IT">
Hr. formand, mine damer og herrer! I denne valgperiode har Parlamentet, særlig under Deres formandskab, styrket sin evne til at sætte sit politiske aftryk på EU's fremtid, selv om vi må afvente den nye traktat, før de ambitioner, som dem, der altid har troet på nødvendigheden af øgede lovgivningsbeføjelser til vores institution som er unik i verden, fordi den vælges af borgerne i 27 lande, har, kan blive en realitet.
<P>
Begivenhederne - i mange tilfælde tragiske - har fulgt hinanden i en lind strøm i denne valgperiode, og ved mange lejligheder, særlig i de seneste to et halvt år, har Parlamentet via Dem, hr. formand, kunnet spille en afgørende rolle i mæglingsforslag. Vi har fået en stadig mere klar politisk rolle, som skal hjælpe os til at overvinde de partiskel, der deler os i vores egne lande, så vi kan nå fælles mål i vores befolkningers almene interesse og sikre mere retfærdighed, fred og sikkerhed i verden.
<P>
Da valgperioden startede, oplevede vi endelig, at lande, der i mange tiår havde måttet undvære deres frihed, sluttede sig til os, og Rumæniens og Bulgariens tiltræden i løbet af valgperioden har styrket verdens opfattelse af Europa, som er i stand til at skabe enighed ved at respektere forskelle.
<P>
Vi slutter valgperioden midt under en økonomisk krise, der har vist os, at vi står med en systemisk krise, og det nye Parlament må derfor også være en drivkraft, der vil hjælpe samfundet til at genopdage værdier, som nu om dage alt for ofte overses. Nu mere end nogensinde repræsenterer parlamentarisk demokrati i Europa og nationalt en garanti for frihed.
<P>
Hr. formand, jeg vil gerne takke Dem på vegne af min gruppe og på mine egne vegne for Deres engagement - De har repræsenteret os alle - og for det store bidrag, De har ydet til at stadfæste vores institutions omdømme. Vi kræver ikke blot stadig mere gennemskuelighed, men også ordentlig opmærksomhed fra visse dele af medierne, som udelukkende har udvist interesse for Europa med det formål at fremprovokere smålige, formålsløse debatter i stedet for at bidrage til en fælles bevidsthed og fælles fremskridt.
<P>
Hr. formand, efter de 20 år, jeg har tilbragt i dette Parlament, føler jeg, at det er min pligt at tilslutte mig Dem, der har repræsenteret mig så fremragende her i Parlamentet, og takke de millioner af europæiske borgere, som gennem deres daglige slid og respekt for principperne om solidaritet, retfærdighed og vores fortids rødder bidrager til udviklingen af et samfund, der er mere respektfuldt over for rettigheder og mere bevidst om dets egne pligter.
<SPEAKER ID="137" NAME="Monica Frassoni" LANGUAGE="IT">
Hr. formand, mine damer og herrer! Herr Präsident, De har haft det privilegium at være formand for den mest originale institution i verden, og vi i Gruppen De Grønne/Den Europæiske Fri Alliance er sikre på, at De har gjort det med motivation og passion, og det vil vi takke Dem for.
<P>
Da jeg for to et halvt år siden sammen med Dem stillede op som kandidat til formandskabet for Europa-Parlamentet for min gruppe, lagde jeg stor vægt på behovet for, at Parlamentets formand repræsenterer en institution, der er fri for medlemsstaternes interesser og det pres, som udøves af finansielle lobbyer, at han/hun leder en fri administration, der er valgt på grundlag af fortjeneste og ikke på grundlag af politisk loyalitet, og at han/hun er i stand til at tale til en stadig mere splittet offentlighed med en ligegyldig holdning. Dengang kritiserede vi på det kraftigste den fælles beslutning, som De selv og Den Socialdemokratiske Gruppe i Europa-Parlamentet havde truffet, om at udelukke ethvert forsøg på at genlancere forfatningsdebatten efter folkeafstemningerne i 2005, en enorm fejltagelse, der gjorde det nemmere for medlemsstaterne at generobre den europæiske reformproces.
<P>
To et halvt år senere vil vi i Verts/ALE-Gruppen vurdere Deres arbejde, formand Pöttering, som værende både godt og dårligt. Vi godkendte og støttede Deres arbejde i Mellemøsten, særlig Deres arbejde som formand for Den Parlamentariske Forsamling for Euro-Middelhavs-samarbejdet. Vi satte pris på Deres urokkelige proeuropæiske tro, tanken om et Parlament, der er åbent for borgere, grupper, foreninger og de modigste kulturelle initiativer, og Deres beslutsomhed i forbindelse med medarbejderstatutten.
<P>
Vi så også positivt på Deres beslutsomme engagement i grundlæggende rettigheder, selv på steder, hvor flertallet i Europa-Parlamentet ikke bakkede op, fra Rusland til Kina, og på Deres nye grønne profil, der kom til udtryk i Deres bemærkninger om klimaforandringer for kort tid siden.
<P>
Det står dog også klart, hr. formand, at vores Parlament under Deres formandskab har fortsat sin gradvise forandring fra en institution, der kræver og kæmper for demokrati, til en forsamling, der alt for ofte er ydmyg og forsigtig med ikke at træde den ene eller den anden regering over tæerne. Det har slået sig til tåls med ikke at gøre denne kamp eller gennemskuelighed til prioriterede områder, hvor vælgerne har synlighed - man behøver blot at tænke på den fuldstændig tilrettelagte fiasko i arbejdsgruppen om lobbyer, der slutter i dag og ikke har opnået noget som helst til trods for den meget klare beslutning, der blev vedtaget for et år siden, eller tavsheden omkring spørgsmålet om de to mødesteder Strasbourg og Bruxelles og om det enorme spild af penge og CO2, som er uforståeligt for vores vælgere.
<P>
Hr. formand, jeg vil slutte her. Via de på hinanden følgende reformer af reglerne har Deres formandskab også overvåget den gradvise centralisering af magten i hænderne på nogle få mennesker i vores institution med hensyn til styrkelse af arbejdet i udvalgene og af de enkelte parlamentsmedlemmers rolle, og det har gjort mere for at fremme mangfoldighed og pluralisme.
<P>
Hr. formand, måske vil der være et nyt flertal i det nye Parlament, men vi er sikre på en ting, nemlig at den lange kamp for et stærkt, respekteret, pluralistisk og medfølende europæisk demokrati ikke er ovre, og her vil vi i det mindste altid have Dem på vores side.
<SPEAKER ID="138" NAME="Francis Wurtz" LANGUAGE="FR">
Hr. formand! Deres formandskab har - som De netop har påpeget - været præget af begivenheder af stor politisk betydning, som ved mere end en lejlighed har været en udfordring for Europa og samtidig for vores Parlament.
<P>
Nogle af disse begivenheder har været interne i EU, særlig det, mange kalder den institutionelle krise, og som jeg i stedet ville beskrive som et nyt symptom på en tillidskrise inden for, eller en legitimitetskrise for den aktuelle europæiske model blandt et voksende antal af vores medborgere.
<P>
Andre har haft en international dimension, f.eks. konflikten i Mellemøsten, som De nævnte. Denne krise går langt fra i retning af en retfærdig og bæredygtig fred, men forværres hele tiden og forgifter de internationale forbindelser, når den ikke truer vores samfunds samhørighed.
<P>
Atter andre ryster hele verden, f.eks. miljøkrisen og i sidste ende den finansielle, økonomiske, sociale og politiske krise, der påtvinger os visse valg af samfund eller rent faktisk af civilisation.
<P>
Det har været i denne usædvanlig komplekse situation, at De har ledet Europa-Parlamentet og repræsenteret os i medlemsstaterne og i verden. Min gruppe og jeg mener, at De har udført Deres pligt med ære.
<P>
Vores politiske valg er naturligvis klart forskellige og er nogle gange modstridende. Men indehaveren af en høj stilling som Deres bedømmes dog netop på grundlag af sin evne til at håndtere disse nødvendige og sunde sammenstød mellem idéer samtidig med, at alle respekteres.
<P>
Nu kan jeg sige, at jeg som formand for en minoritetsgruppe, som efter manges mening giver udtryk for tanker, der ligger uden for den aktuelle strømning, følte mig tilpas under Deres formandskab. Hvad mere er, så er vores forhold som mennesker blevet mærkbart beriget, selv om vores politiske forskelle naturligvis forbliver uændrede.
<P>
Hr. formand, vi har kendt hinanden i 30 år. Vi har virkelig lært hinanden at kende i de seneste 10 år gennem vores fremragende samarbejde i formandskonferencen. Jeg sætter stor pris på Deres personlige etik, som har sat Dem i stand til at forstå - det tror jeg i det mindste - at det er muligt på en og samme tid at være kommunist, demokrat, europæer og humanist. Tak!
<P>
(Bifald)
<SPEAKER ID="139" NAME="Formanden">
Tak, hr. Wurtz. Mine damer og herrer, på alles vegne vil jeg gerne takke hr. Wurtz, som har været medlem siden 1979, og som nu forlader Parlamentet. Vores tak skal også gå til tre andre medlemmer, som har været her siden 1979, og som vil forlade Parlamentet nu: Klaus Hänsch, tidligere formand, Ingo Friedrich, tidligere næstformand og kvæstor, og Karl von Wogau, tidligere formand for Udvalget om Økonomi og Valutaspørgsmål og nuværende formand for Underudvalget om Sikkerhed og Forsvar. Jeg vil rette en dybfølt tak på alles vegne til disse fire og til alle de andre medlemmer, der forlader Parlamentet, for deres store engagement.
<P>
(Højt bifald)
<SPEAKER ID="140" NAME="Nigel Farage">
for IND/DEM-Gruppen. - (EN) Hr. formand! Gruppen for Selvstændighed/Demokrati har forsøgt at være hjælpsom, positiv og konstruktiv i hele denne valgperiode.
<P>
(Blandede reaktioner)
<P>
Jo, for vi har været oppositionens stemme, og i et demokrati er oppositionen vigtig. Den er afgørende. Men desværre mener De egentlig ikke, som præsident Václav Klaus påpegede, da han besøgte Parlamentet, at der burde være noget alternativt synspunkt, og derfor har Deres formandskab været kendetegnet ved den dybt fordomsfulde måde, hvorpå de har behandlet de medlemmer af Parlamentet, som rejste sig og var imod forfatningen/Lissabontraktaten.
<P>
Det afgørende øjeblik for mig her i Parlamentet var, da franskmændene sagde "nej", nederlænderne sagde "nej" og irerne sagde "nej", og Parlamentet fortsatte egenrådigt med at ignorere folkets ønsker. De forstår det simpelthen ikke, vel? "Nej" betyder "nej", og det er helt utroligt, at 499 medlemmer af Parlamentet stemte for at ignorere det irske "nej" og gå videre med traktaten. Hvilken form for Parlament er det? Hvis De troede på demokrati, ville De ikke blot tromle henover resultaterne af disse tre folkeafstemninger.
<P>
Værre endnu er De nu så bange for den offentlige opinion - De ved, De taber diskussionen - at De er sunket så lavt som til misbrug. Hr. Watson sagde, at jeg opfører mig som en engelsk fodboldhooligan, da jeg blot forsigtigt påpegede, at kommissær Barrot er dømt for underslæb. Gary Titley sagde, at jeg var en paranoid reaktionær, der levede i samfundets udkant. Måske har han ret, det ved jeg ikke. Men Danny Cohn-Bendit, den store fortaler for ytringsfrihed, sagde, at modstanderne af traktaten var mentalt syge, og Martin Schulz, lederen af Den Socialdemokratiske Gruppe, sagde efter en af "nej"afstemningerne, at vi ikke må bøje os for populisme, og at "nej"stemmerne åbnede døren for fascisme.
<P>
Jeg håber, at vælgerne i Europa i de kommende fire ugers valgkampagne kan se dette projekts virkelige ansigt. De er nationalistisk, De er tyrannisk, De er truende, De er antidemokratisk, De er en helt igennem ubehagelig person!
<P>
(Bifald)
<SPEAKER ID="141" NAME="Formanden">
At De kan holde sådan et indlæg viser, at dette er et frit og demokratisk Europa-Parlament.
<P>
(Bifald)
<SPEAKER ID="142" NAME="Daniel Hannan" AFFILIATION="NI">
(EN) Hr. formand! Nogle af mine kolleger har måske svært ved at forstå det, men jeg vil savne Dem. I al den tid, jeg har kendt Dem, først som leder af de kristelige demokrater og siden som formand for Parlamentet, har De været et billede på værdighed, tilbageholdenhed og høflighed. De er anglofil såvel som eurofil, og De repræsenterer alt det bedste i den integrationsvenlige tradition. De vil uden tvivl være meget lettet over at høre, at jeg ikke kan huske, at jeg en eneste gang har været enig med Dem.
<P>
(Latter)
<P>
Men i den karriere, som vi begge har valgt, ved vi, at ideologisk engagement er en sjælden vare, og vi sætter pris på den, selv når vi finder den hos en modstander.
<P>
De vil sikkert huske vores sammenstød over fortolkningen af Parlamentets forretningsorden. De af os, som ønskede folkeafstemninger om forfatningstraktaten, gjorde vores synspunkt gældende i fredelige stemmeforklaringer. Vores ret hertil fremgik utvetydigt af forretningsordenen. De valgte vilkårligt at se bort fra disse regler - De søgte ikke at ændre dem, hvilket ville have krævet en del tid, De så blot bort fra dem. Tiden er ikke inde til at tage denne diskussion op igen. I stedet lad mig blot sige dette: Formanden for Parlamentet skal personificere hele Parlamentet, herunder dem, der fremsætter minoritetssynspunkter, og når De behandler os forskelligt, åbner De døren for despotisme. For eksempel er der næsten hver måned demonstrationer her om en eller anden ting, og de tolereres, men da vi holdt plakater op med et ord "folkeafstemning", sendte De dørmændene ind for at fjerne vores bannere, og flere af os fik senere en bøde.
<P>
Jeg kan forstå, hvorfor ordet "folkeafstemning" giver anledning til så megen uro her i Parlamentet. Vælgerne i tre lande har forkastet Deres forfatningsmodel. Det har fået Dem til at føle Dem sårbar, hvilket har gjort Dem irritabel, og da De dårligt kunne angribe vælgerne direkte, gik hele Deres frustration ud over os, den synlige euroskeptiske minoritet her i Parlamentet.
<P>
Kære kolleger, jeg forventer ikke at ændre Deres holdninger til det ønskelige i at centralisere magten i Bruxelles. Men for Deres egen skyld vil jeg opfordre Dem til at være en smule mere upartiske i omgangen med de af os, som udgør minoriteten. Hvis blot De kunne overvinde Deres instinktmæssige uvilje mod os, ville De måske finde ud af, at det ville forbedre Deres egen demokratiske profil. Alle organisationer behøver deres kritikere. Deres insisteren på, at EU er et absolut gode, og at enhver kritik af det er enten uærlig eller fremmedhadsk, har ikke tjent Dem vel, for uden kritisk kontrol vil institutionerne i Bruxelles blive oppustede, selviske og korrupte.
<P>
Mine venner, jeg håber, at der vil være mange flere af os suverænister her i juli. For første gang i 50 år vil Parlamentet have noget i retning af en officiel opposition. Det vil være op til Deres efterfølger, Hans-Gert Pöttering, at håndtere denne opposition, men jeg håber han vil leve op til den tolerance, som dette Parlament hele tiden hævder at gå ind for.
<P>
(Bifald)
<SPEAKER ID="143" NAME="Formanden">
Vi har noteret os det.
<SPEAKER ID="144" NAME="Jan Kohout">
formand for Rådet. - (EN) Hr. formand! Jeg er glad for at få denne lejlighed til at sige nogle få ord på vegne af formandskabet og på vegne af Rådet som svar på Deres indlæg og på indlæggene fra repræsentanterne for de politiske grupper. Det er særlig vigtigt for os, at denne femårige valgperiode er faldet sammen med de første fem år af medlemskabet af Den Europæiske Union for Den Tjekkiske Republik og de øvrige lande, der tiltrådte dengang. Dette gælder i endnu højere grad, eftersom Den Tjekkiske Republik har haft det privilegium at have formandskabet nu, hvor denne valgperiode udløber.
<P>
Først vil jeg gerne hylde Dem, hr. formand, for den eksemplariske måde, hvorpå De har ledet denne institution i de seneste to et halvt år. Det vidner i høj grad om Deres kvaliteter, navnlig retfærdighed og integritet, at der her i Parlamentet sættes så høj pris på Dem, en respekt, der tydeligvis går på tværs af politiske partiskel. Som et af de relativt få medlemmer, der første gang blev valgt tilbage i 1979, har De været i stand til at bibringe dette hverv Deres betydelige erfaring, visdom og viden. Særlig på vegne af formandskabet kan jeg kun sige, at vi har sat stor pris på alle Deres kvaliteter i de kontakter, vi havde både før og under vores formandskab. På Rådets vegne vil jeg ønske Dem alt det bedste i fremtiden.
<P>
Da vi nu ser tilbage på de seneste fem år håber jeg, at De vil tillade mig at hylde Deres forgænger, hr. Borrell, som viste den samme upartiskhed og det samme lederskab. Sammen har De sikret, at formandskabet er respekteret og anset. Parlamentet og EU som helhed har god grund til at være taknemmelige over for Dem begge.
<P>
I de seneste fem år har Parlamentet gjort effektivt brug af sine beføjelser og prærogativer, ikke mindst på det vigtige område fælles beslutningstagning, hvor Rådet og Parlamentet befinder sig på hver sin side af bordet, nogle gange med meget forskellige synspunkter og mål. Til trods for disse forskelle arbejder begge institutioner sammen om at sikre, at systemet opnår resultater. Vi kan være uenige, og vi kan diskutere konstruktivt, men vi gør det inden for aftalte rammer og procedurer. Jeg tror, at begge institutioner kan være stolte af vores fælles engagement i at få systemet til at virke, og i de seneste fem år har der været talrige eksempler på, at det rent faktisk fungerer og fungerer meget effektivt.
<P>
Om mindre end tre måneder vil det nye Parlament tiltræde. Der vil være mange nye medlemmer. De vil vælge en ny formand, og en anden medlemsstat vil være formand for Rådet. Jeg er sikker på, at de alle i de kommende fem år vil se tilbage med taknemmelighed og respekt på den arv, som De, hr. formand, har efterladt institutionen.
<SPEAKER ID="145" NAME="Margot Wallström">
næstformand i Kommissionen. - (DE) Hr. formand! Under Deres formandskab har forbindelserne mellem Europa-Parlamentet og Kommissionen udviklet sig fint for ikke at sige smidigt. Det tjener Dem til ære, at de normale politiske drøftelser selv under valgkampagnerne, hvor muligheden for konflikt som bekendt er størst, på intet tidspunkt blev til en krise mellem institutionerne.
<P>
Hvis det må være mig tilladt at fremkomme med en personlig bemærkning, vil jeg gerne takke Dem varmt for Deres til enhver tid venlige og høflige tilgang til Deres arbejde. De handlede ikke blot høfligt, men traf også korrigerende foranstaltninger, når det var nødvendigt. Og De optrådte altid som en gentleman. Jeg vil også gerne understrege, hvor vigtigt det var for Parlamentet og EU som helhed, at De havde mod og vilje til at forsvare de demokratiske principper og Parlamentets privilegier, selv over for statscheferne, når det var nødvendigt.
<P>
(Bifald)
<P>
Jeg vil også gerne lykønske Dem med Deres 30 år som valgt medlem af Europa-Parlamentet. Deres personlighed har i høj grad sat deres præg på disse tiår, og De har ydet et betydeligt bidrag til formningen af Parlamentets udvikling.
<P>
Kommissionens formand, hr. Barroso, ville gerne have været her selv, men som De ved, deltager han i topmødet mellem EU og Canada i Prag. På vegne af formanden for Kommissionen og hele Kommissionen vil jeg gerne takke Dem varmt for Deres vellykkede formandskab. Tak!
<P>
(Bifald)
<SPEAKER ID="146" NAME="Formanden">
Fru næstformand, mine damer og herrer! Jeg vil gerne takke Dem varmt for Deres hovedsagelig positive bemærkninger. Jeg ønsker alle mine kolleger i Parlamentet, der ikke genopstiller, alt det bedste i fremtiden, og jeg håber, at vi vil mødes igen. Til alle de af mine kolleger, som genopstiller, og som genvælges, vil jeg gerne sige, at jeg håber, at vi, forudsat at jeg bliver genvalgt, vil fortsætte vores gode arbejde. Det, formændene for de politiske grupper har sagt i dag, har opmuntret mig til at fortsætte ad vejen mod et forenet Europa. Mange tak til Dem alle, jeg håber, vi alle vil se hinanden igen.
<P>
(Højt bifald)
<SPEAKER ID="148" NAME="Thomas Mann" AFFILIATION="PPE-DE">
(DE) Fru formand! Jeg har et spørgsmål om orden i Parlamentet. Kort før, vi skulle stemme, da mødet blev afbrudt kortvarigt, havde et medlem af Parlamentet øjensynligt held til at indsmugle en kandidat til Parlamentet og fik taget nogle få uforskammede billeder sammen med hende, hvilket efter min mening er misbrug af vores institution. Er der ikke behov for at holde disse kandidater ansvarlige?
<SPEAKER ID="149" NAME="Formanden">
Tak, hr. Mann. Det vil blive undersøgt.
