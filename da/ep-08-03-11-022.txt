<CHAPTER ID="022">
Energistatistik (forhandling)
<SPEAKER ID="449" NAME="Formanden">
Næste punkt på dagsordenen er betænkning af Claude Turmes for Udvalget om Industri, Forskning og Energi om forslag til Europa-Parlamentets og Rådets forordning om energistatistikker - C6-0035/2007 -.
<SPEAKER ID="450" NAME="Joaquín Almunia">
medlem af Kommissionen. - (ES) Fru formand! Sidste år tog vi nogle vigtige beslutninger om klimaændringen og energipolitikken. EU er beslutsom og har forpligtet sig til at klare klimaændringen og komme med et svar på den udfordring, der består i at garantere en sikker, bæredygtig og konkurrencedygtig energi.
<P>
I marts 2007, for et år siden, fastsatte Det Europæiske Råd nogle præcise og bindende mål med et ambitiøst forslag om at reducere emissionen af drivhusgasser og fremme stigningen af den vedvarende energi i vores energiforbrug.
<P>
Som bekendt har Kommissionen fremsat konkrete forslag inden for disse områder. Alle disse målsætninger kræver en grundig, konstant og nøje opfølgning af udviklingen i vores energisituation, eftersom energiforbruget er ansvarligt for mere end 80 % af vores emission af drivhusgasser. Derudover skal medlemsstaterne nøje overvåge deres energiafhængighed, især med hensyn til naturgas og olie. Forslaget til forordning om energistatistikker er en del af den energipakke, som Kommissionen vedtog sidste år.
<P>
Traditionelt har indsamlingen af statistiske data om energien været baseret på frivillige aftaler med medlemsstaterne, og sådan er det foregået i årevis. Såvel Kommissionen som Rådet er imidlertid enige om at påpege, at denne statistiske aktivitet i dag og i fremtiden er for vigtig til, at den udelukkende afhænger af frivillige aftaler. Desuden har liberaliseringen af gas- og elmarkedet medført en stigning i antallet af involverede parter med den logiske følge, at indsamlingen af data på dette område nu er meget mere kompleks, hvilket gør det nødvendigt med et retsgrundlag for dette meget vigtige arbejde.
<P>
Forslaget til forordning er et svar på en anmodning fra Europa-Parlamentet og Kommissionen om, at vi påtager os den juridiske forpligtelse til med jævne mellemrum at forsyne de europæiske borgere med data om energiområdet på europæisk plan. Derudover er statistikkerne om energien et meget dynamisk område, og forslaget til forordning indeholder Europa-Parlamentets ønske om, at statistikkerne om energieffektivitet og vedvarende energi fortsat udvikles.
<P>
Alt dette afspejler den konstruktive ånd, der har domineret forhandlingerne mellem vores institutioner, indtil vi nåede frem til den endelige udgave af forslaget til forordning, som vi i dag begynder at diskutere her i Parlamentet.
<P>
Lad mig derfor slutte mit indlæg med at takke de personer, der har stået i spidsen for denne proces, og i særdeleshed Europa-Parlamentets ordfører, for deres støtte i forbindelse med udarbejdelsen af dette retsgrundlag, der gør det muligt at fremover at råde over gennemsigtige data om energien i EU.
<SPEAKER ID="451" NAME="Claude Turmes">
ordfører. - (FR) Fru formand! Energien er tilbage på den politiske dagsorden. Hr. kommissær! Da De startede på Deres job i Bruxelles, var prisen for en liter olie 25 dollars. I dag er prisen 105 dollars, så for at klare energiudfordringen - såvel klimaændringerne, oliemanglen, vores geopolitiske afhængighed, der ligger til grund for denne situation, som vores økonomiske sårbarhed over for de stigende olie- og gaspriser - mener jeg, at det haster mere end nogensinde før med at få indført en europæisk energipolitik.
<P>
Men for at få udarbejdet en god europæisk energipolitik skal man have en god database. Jeg mener, at det, vi skal stemme om i aften, i virkeligheden er oprettelsen af en god database, for statistikkerne vil blive obligatoriske - det er et meget vigtigt punkt - men også fordi Parlamentet har opnået en sand succes. Det er en succes, fordi vi vil tilpasse de statistikker, der hidtil primært har været meget detaljerede statistikker om fossil energi såsom kul, olie og gas, til det 21. århundrede. Og det 21. århundredes energi vil blive rettet mod de vedvarende energikilder.
<P>
Fra 2020 vil den vedvarende energi med 20 % være den førende energikilde i Europa. Derfor skal disse statistikker tilpasses, og vi vil tilpasse dem efter energiefterspørgslen. Det er ganske forbavsende at konstatere, hvor dårlige de nationale statistikker og dermed også de europæiske statistikker er, især med hensyn til bygninger og husholdningsapparaters og kontorudstyrs forbrug, men også med hensyn til transport.
<P>
Jeg mener endvidere, at vi har opnået noget vigtigt, nemlig gennemsigtigheden i den nukleare kæde. Den nye forordning vil tvinge Europa til at være meget mere specifik, også med hensyn til den del, der går forud for den nukleare kæde, med henblik på at få bragt en ganske kafkaagtig situation til ophør. Vi befandt os i en situation, hvor vi importerede. Europa importerer 98 % af dets uran, og i statistikkerne, i Europas statistiske årbog, stod atomenergien opført som en lokal europæisk energi, fordi statistikkerne ikke var blevet tilpasset. Vi har således gjort fremskridt på dette punkt.
<P>
En anden succes ligger deri, at statistikkerne vil blive offentliggjort fem måneder før. Det var en hård kamp, vi vandt her, især mod Rådet. Derudover er der også en sidegevinst, nemlig den, at medlemsstaterne - og især Tyskland, som faktisk var det land, det var sværest at overbevise - tvinges til at investere flere midler i statistikkerne. Jeg vil derfor gerne herfra sende en stor tak til alle de europæiske statistikere, der gennem de seneste 10 år, med meget begrænsede midler, har skullet udarbejde statistikker - og som fortsætter med at udarbejde dem. I dag sætter vi dem i en mere gunstig situation, da finansministrene fra nu af er tvunget til at tage energistatistikkerne langt mere alvorligt.
<P>
Denne sejr for Parlamentet er en kollektiv sejr. Jeg vil gerne takke fru Trautmann, fru Hall og fru Korhola for det arbejde, de har udført. Jeg vil endvidere gerne takke Parlamentets personale, fru Cordero fra det portugisiske formandskab, som i virkeligheden er den person, der har hjulpet os med at nå til enighed, og endelig Eurostats tjenestemænd, som har måttet bære over med mig, nogle gange eftermiddag efter eftermiddag, med mine spørgsmål, og som har måttet besvare dem. Så også tak til dem.
<SPEAKER ID="452" NAME="Eija-Riitta Korhola">
for PPE-DE-Gruppen. - (FI) Fru formand! Energistatistik på fællesskabsniveau har altid været baseret på en gentlemanaftale. Det var på forhånd tydeligt, hvad statistikkerne byggede på, hvor præcise de skulle være, og hvornår de skulle være klar til indlevering.
<P>
Sådan har det imidlertid ikke været i et stykke tid. EU-udvidelsen, visse statistikpraksisser, der fulgte med den, og andre reformer som f.eks. liberaliseringen af energimarkedet og alternative energiformer har til sammen skabt et behov for hurtigst muligt at foreslå en EU-lovramme for udarbejdelse af statistikker.
<P>
Den kompromispakke, som vi nu har foran os, er resultatet af intensive samtaler, hvor vi måtte lede lidt efter gentlemanopførslen, selv om den dog blev fundet til sidst til alles bedste. Energistatistikproceduren skulle ikke have været andet end en fodnote til Parlamentets arbejdsmarkedsstatistik, men det er lykkedes ordføreren hr. Turmes at spille et officielt politisk spil med tørre og tekniske statistikker for at vække voldsom sindsbevægelse. Kravene om detaljerede statistikker for den nukleare brændselscyklus, slutanvendelser for energi og udvidede statistikker for vedvarende energi såvel som ambitiøse krav om at forelægge de årlige Eurostatrapporter, var alle eksempler på politisk orienterede træk.
<P>
Hvis de skal kunne bruges til deres formål, er statistikker imidlertid nødt til at være et neutralt værktøj, intet andet. Som skyggeordfører for min gruppe fik jeg rollen som opmand. Hvad det angår, lå Eurostats og Rådets synspunkter et langt stykke fra vores ordførers målsætninger.
<P>
Jeg vil nu gerne takke alle de involverede parter for deres forstandige ønske om et kompromis, hvilket betyder, at den forordning, vi har ventet på, nu hurtigt kan træde i kraft. Der vil også blive taget hensyn til de reformer, som hr. Turmes har presset på for, i forordningen, dog på en realistisk måde. Vi har også opnået konsensus om, hvad forordningen skal dække, og hvad der skal overlades til andre lovgivningsområder. Tørv er et fremragende eksempel herpå: Vi er ikke i denne sammenhæng i færd med at vedtage en holdning om, hvorvidt den skal klassificeres som fossilt eller fornyeligt brændsel, fordi den fornyr sig selv hvert år. Lad os overlade denne lille duel til den kommende forhandling om direktivet om fremtidens vedvarende energi, når vores veje helt sikkert krydses igen.
<SPEAKER ID="453" NAME="Catherine Trautmann">
for PSE-Gruppen. - (FR) Fru formand, hr. kommissær, mine damer og herrer! Mens Europa gradvist er ved at udstyre sig selv med instrumenter til at begrænse de klimaændringer, der skyldes drivhusgasemissionerne, mens de europæiske borgere mærker den fulde effekt af de stigende energipriser, er det naturligvis vigtigt endelig at få etableret et retsgrundlag for indsamling og formidling af energistatistikker. Vi fandt det imidlertid lige så vigtigt at bringe dem i overensstemmelse med de udfordringer, vi står over for, i form af energibesparelser, omlægning af vores energimix med færre fossile energikilder og langt flere vedvarende energikilder. De nye elementer i denne forordning er derfor mere en kohærent omlægning af statistikkernes omfang end en serie sporadiske tilføjelser.
<P>
Min tilgang som skyggeordfører for De Europæiske Socialdemokraters Gruppe har således været at sikre, at disse statistikker gøres endnu mere anvendelige for de europæiske borgere, men også for dem, der forvalter dem. De bliver mere pålidelige til analyseformål og mere anvendelige som støtte i forbindelse med beslutningstagning.
<P>
For borgerne har vi forsvaret og opnået mere gennemsigtige statistikker, som indeholder de oplysninger, der berører dem mest, nemlig bolig og transport, men også den nukleare industri. For regeringerne er det en kendsgerning, at de nyeste statistikker vil være tilgængelige, når de sædvanlige møder i Rådet (energi) afholdes hvert forår. Så får vi at se, i hvor vid udstrækning målene bliver nået. I mellemtiden er resultaterne af disse ændringer efter min mening ganske beskedne, dvs. de tynger ikke medlemsstaternes eller de forskellige involverede parters arbejdsbyrde unødigt.
<P>
Med denne bemærkning vil jeg gerne takke vores ordfører, hr. Turmes, mange gange for hans sans for kompromis, samt hele hans team.
<P>
Til slut vil jeg endnu en gang gerne takke den meget værdifulde og effektive støtte, som Eurostat har ydet, så vi kunne nå frem til et resultat, der nu anerkendes som værende solidt.
<SPEAKER ID="454" NAME="Fiona Hall" LANGUAGE="EN">
Fru formand! Jeg vil gerne takke hr. Turmes for hans fremragende arbejde som ordfører og for hans tætte samarbejde med sine kolleger.
<P>
Energistatistikker er som de stålkonstruktioner, der holder en bygning oppe: Du kan ikke se dem udefra, men uden dem kollapser hele bygningen.
<P>
For øjeblikket er vi ved at udforme flunkende nye måder at lave energi på. EU er blevet enig om nye mål for effektiv energiudnyttelse, vedvarende energiformer og CO2-emissioner. Men som vi ved fra tidligere EU-bestræbelser på disse områder, er det lettere at sætte mål, end det er at gennemføre dem, og den eneste måde, hvorpå vi kan vide, hvorvidt vi gør eller ikke gør det, vi har planlagt, er ved at måle handlingerne statistisk.
<P>
Vi har nu brug for statistikker, som er rettet lige så meget mod energiefterspørgsel som mod energiforsyning. Vi har brug for detaljerede statistikker om vedvarende såvel som fossile brændstoffer. Vi har brug for bedre statistikker om atomenergi, som er indsamlet og samordnet på europæisk niveau, og vi har brug for, at disse statistikker bliver udarbejdet langt hurtigere, så vi får raske tilbagemeldinger. Det er især vigtigt at sikre sig, at statistikkerne er tilgængelige i god tid inden energitopmøderne i marts.
<P>
Endelig glæder jeg mig over, at tørv fortsat har sin sikre plads blandt de fossile brændstoffer. I Det Forenede Kongerige regnes tørvejord for dyrebare biotoper, der skal beskyttes. Tørv gendannes så langsomt, at det ville være temmelig uhensigtsmæssigt at betragte den som en vedvarende ressource.
<SPEAKER ID="455" NAME="Avril Doyle" AFFILIATION="PPE-DE">
(EN) Fru formand! Klimaændringer, forsyningssikkerhed, prisstigninger, hændelser som f.eks. totalt strømsvigt i dele af Europa og den chokerende historie mellem Ukraine og Gazprom har alt sammen øget de europæiske borgeres og politiske beslutningstageres bevidsthed om kompleksiteten i vores energisituation, som kræver øjeblikkelig tilgang til nøjagtige, rettidige og fuldstændige statistiske data. I den henseende glæder jeg mig over Kommissionens forslag og vores ordfører hr. Turmes' resultat. Lad mig også benytte lejligheden til hjerteligt at lykønske ham for hans udnævnelse til ordfører for direktivet om vedvarende energi.
<P>
Energiforbruget er ansvarligt for 80 % af de samlede EU-emissioner af drivhusgasser. Tilgangen til rettidige og pålidelige grunddata over EU's energisituation er altafgørende for, at vi opfylder vores målsætninger, ikke kun i henhold til Kyotoprotokollen, men også i et post-2012 perspektiv. Hvordan kan vi lave en pålidelig international aftale om gennemsigtige mål for reducering af energi fra fossilt brændstof og øget brug af vedvarende energikilder uden sådanne grunddata? Det kan vi ikke. For øjeblikket er sammenfatningen af energistatistikker langsom, ineffektiv og ofte ufuldstændig, ligefrem unøjagtig. Som ordføreren med rette påpeger, er der en væsentlig forsinkelse i offentliggørelsen af Eurostats energidata. Kan kommissæren bekræfte, at denne forordning vil resultere i en mere rettidig tilgang til afgørende energistatistikker, og at den statistikmodel, vi anvender her i EU, er sammenlignelig med hvad f.eks. USA og andre globale spillere bruger, så vi kan sammenligne dem på lige fod?
<P>
Endelig er jeg enig med ordføreren, når han siger, at den nye forordning bør yde beskyttelse mod datamanipulation. Nøjagtige, verificerbare og objektive Eurostatstatistikker er altafgørende for hele viften af nuværende og kommende klima- og energipolitikker som f.eks. EU's kvotehandelsordning, en fordeling af indsatsen og forslag om vedvarende energikilder.
<SPEAKER ID="456" NAME="Teresa Riera Madurell" AFFILIATION="PSE">
- (ES) Fru formand! Hr. kommissær, mine damer og herrer, hvis vi i EU ønsker at opbygge en kohærent energipolitik og tale med én stemme på den internationale energiarena, er det helt afgørende at råde over fyldestgørende og troværdige statistikker, som gør det muligt let at foretage sammenligninger. Der er også brug for god koordinering med og mellem medlemsstaterne. Vi synes derfor, at det er vigtigt, at det fremgår af Kommissionens tekst, at det skal være obligatorisk at deltage.
<P>
Det er som nævnt af fru Trautmann også vigtigt, at et nyt forslag ikke pålægger virksomhederne eller de øvrige involverede parter mere arbejde. Vi synes derfor, at det er positivt, at forslaget ikke forsøger at ændre de statistiske opgaver, der udføres, men fastsætter en fælles retsgrundlag, som sikrer en ensartet metodik og på denne måde fremmer sammenligningen af dataene.
<P>
At forstå vores komplekse energisituation og at føre en nøje kvantitativ kontrol med de fremskridt, vi tager frem mod vores mål, kræver også nøjagtige, betimelige og fyldestgørende statistikker.
<P>
Vi er derfor enige med ordføreren i, at det i forbindelse med spørgsmål som energieffektivitet er nødvendigt at forbedre de statistikker, vi råder over. Effektiviteten er i dag en prioritet for vores energipolitik og kampen mod klimaændringerne. Og de nuværende statistikker giver os ikke de data, der er nødvendige for at beregne koefficienter, der ikke, på dette område, er absolut nødvendige.
<P>
Udviklingen af atomsektoren og de vedvarende energikilder rejser også betydelige vanskeligheder i denne forbindelse, der skal løses. Dette er blot nogle eksempler på de begrænsninger, som vores nuværende system påtvinger os, og som sammen med de interessante forslag til at løse dem behandles på bedste vis i hr. Turmes' betænkning. Jeg vil slutte med at lykønske hr. Turmes med hans fremragende indsats.
<SPEAKER ID="457" NAME="Jerzy Buzek" AFFILIATION="PPE-DE">
(PL) Fru formand! Jeg vil gerne ønske ordføreren tillykke med den fremragende betænkning. Jeg vil også gerne takke kommissæren for det initiativ, som Kommissionen har taget.
<P>
Jeg støtter først og fremmest betænkningen, da den vedrører den fælles energipolitik, og især den fælles eksterne energipolitik. Der er også yderligere en årsag, hvilket er den vigtigste for mig - vi skaber et valg for medlemsstaterne vedrørende de primære energikilder (energimixet), samtidig med at vi reducerer CO2-emissionerne og skaber et fælles energimarked.
<P>
Vi skal have et sammenligningsgrundlag, hvis vi ønsker at sammenligne udgifterne og i fremtiden finde ud af, hvilke løsninger med nulemission, der er de bedste, og hvilke løsninger, der er de mest økonomiske. Der er behov for gode, sammenlignelige, statistiske oplysninger med henblik på at skabe et fælles marked og konkurrence på markedet samt først og fremmest at skabe effektive investeringer. Oplysningerne er nødvendige for investorerne, især de private investorer, hvis vi ønsker at føre en effektiv politik på energimarkedet. Vi kan også sammenligne oplysninger fra forskellige medlemsstater om forskellige priser og omkostninger, hvilket ikke er muligt med de nuværende statistiske oplysninger, især på grund af de manglende oplysninger om vedvarende energikilder.
<P>
Her til slut er der blot et spørgsmål: Hvem kan anvende disse oplysninger og på hvilken måde? Alt er ikke afklaret på dette punkt, og det vil først blive afgjort i praksis. Det er meget vigtigt, at vi i fremtiden er opmærksomme på mængden af tilgængelige oplysninger, samt hvordan oplysninger, der ikke bør offentliggøres, beskyttes.
<SPEAKER ID="458" NAME="Silvia-Adriana Ţicău" AFFILIATION="PSE">
(EN) Fru formand! Jeg vil gerne ønske ordføreren tillykke med arbejdet.
<P>
Energi og klimaændringer er nogle af EU's prioriteter. Det er derfor, det er yderst vigtigt med energistatistikker, som gør Unionen i stand til at vurdere denne sektor og træffe de nødvendige foranstaltninger.
<P>
Den 26. februar 2008 offentliggjorde Eurostat en samling statistiske indikatorer for energi, transport og miljøet. Vedrørende energi finder vi indikatorer for energisikkerhed, energiintensitet, energikilder, slutenergiforbrug, vedvarende energi, effektiv energiudnyttelse og energipriser. Hvad angår klimaændringer, indeholder den oplysninger om drivhusgasemissioner.
<P>
Medlemsstaterne vil være forpligtet til at tilvejebringe de nødvendige data for at opnå de indikatorer, som kræves i forslaget til forordning. Der vil være brug for store midler til dataindsamling og -behandling.
<P>
Ændringsforslag 14 refererer også til tidsbesparelser på grund af anvendelsen af informationsteknologi ved dataindsamling og -behandling. Ændringsforslag 5 angiver nødvendigheden af forsyningssikkerhed for de vigtigste brændsler og behovet for nøjagtige, rettidige data på europæisk niveau for at kunne forudse og koordinere løsningerne på EU-niveau i tilfælde af eventuelle forsyningskriser. Dette er i tråd med solidaritetsbestemmelsen for energikriser i Lissabontraktaten. Europæiske borgere har brug for sådanne korrekte og nøjagtige statistikker.
<SPEAKER ID="459" NAME="Paul Rübig" AFFILIATION="PPE-DE">
(DE) Fru formand, mine damer og herrer! Denne betænkning er meget vigtig for os alle, fordi oplysningerne danner grundlag for de politiske beslutninger. Derfor er det også vigtigt at skelne mellem finans- og varetransaktioner. Vi ved alle, hvordan energipriserne påvirkes af de forskellige områder. Det er imidlertid også vigtigt at skelne mellem produktion, handel og forbrug. Her bør vi især sætte ind med intelligent metering, altså intelligent måling, ikke kun hos forbrugeren, men på de forskellige målepunkter, der er til rådighed.
<P>
Desuden er det også vigtigt for os, hvilke metoder, der bliver anvendt for at få styr på de forskellige udgifter til statistikken. Vi vil jo undgå bureaukrati og samtidig opnå større effektivitet i statistikken. Derfor vil det være vigtigt for den fremtidige anvendelse, hvilke metoder, der bliver anvendt - stikprøver, fuldautomatisk behandling, just-in-time, ikkedekrypterende, sammenlignelige på EU-plan og globalt. Forholdsmæssigheden for de forskellige aktører er også vigtig. Vi skal sørge for, at forsyningssikkerheden som kriterium er klar for alle, at der skelnes mellem omkostninger og priser, og at hele systemets bæredygtighed er sikret.
<SPEAKER ID="460" NAME="Claude Turmes">
ordfører. - (EN) Fru formand! Jeg vil bare komme med et par bemærkninger. Hvad angår tørv - og desværre er fru Korhola allerede gået - er det meget klart ud fra vores definition, at tørv klassificeres som fossilt brændsel. Vi har anvendt IPCC's definition på tørv, som gør det meget klart, at tørv ikke er en vedvarende energikilde. Så i den forbindelse er der nogle finske politikere og lobbyister, som bør holde op med at drømme, læse direktivet og holde sig til den egentlige tekst.
<P>
Idéen om ugentlige målinger af Europas olielagre er et spørgsmål, som jeg var ked af ikke at kunne gennemføre. Vores oliepris i Europa defineres af USA's energiministeriums ugeskrift. Fordi Europa ikke har nogen uafhængige oliestatistikker, er vores priser reelt defineret af knapheden på det amerikanske marked, og vi er ikke i stand til at vise markedet, at det europæiske marked ofte er langt mindre stramt end det amerikanske. Hr. kommissær! Måske kunne Kommissionen, eftersom vi ikke var i stand til at opnå det her, i de løbende drøftelser herom i IEA tage initiativ til i det mindste at se på, hvad vi evt. kunne vinde i Europa ved at have ugentlige europæiske oliestatistikker. Nogle eksperter siger, at vi også vil kunne reducere olieprisen alene med dette tiltag.
<P>
Vi er nu nødt til at komme i gang, da det er vigtigt, at Kommissionen er koordineret. Kommissionen har oprettet et observationscenter for energimarkeder under Generaldirektoratet for Energi og Transport, så det er vigtigt, at Eurostat og dette nye observationscenter arbejder tæt sammen. Endelig vil jeg gerne ønske Eurostats personale og medlemsstaternes tjenestemænd masser af energi og mod, da de nu er nødt til at mødes ofte under udvalgsproceduren og forvandle dette til rigtige statistikker.
<P>
Endnu en gang mange tak til Dem alle for Deres venlige ord. Jeg kan måske ligefrem byde Dem på et glas champagne oven på denne lange aften!
<SPEAKER ID="461" NAME="Formanden">
Forhandlingen er afsluttet.
<P>
Afstemningen finder sted i morgen kl.12.00.
