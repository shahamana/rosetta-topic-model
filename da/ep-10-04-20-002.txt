<CHAPTER ID="002">
Dagsorden
<SPEAKER ID="006" NAME="Formanden">
I lyset af de seneste udviklinger i situationen og efter aftale med de politiske grupper vil jeg gerne foreslå følgende ændringer i afviklingen af arbejdsplanen på onsdag. Det er nye ændringer i forhold til dem, vi vedtog i går kl. 17.30, altså supplerende ændringer.
<P>
For det første fjerner vi spørgetiden med Rådet fra arbejdsplanen. Rådet har oplyst, at som følge af de transportvanskeligheder, vi oplever i denne uge, bliver hr. López Garrido nødt til at rejse fra Strasbourg på onsdag kl. 18.00, så der vil ikke kunne afholdes spørgetid om aftenen. For det andet trækker vi Ţicãu-betænkningen om bygningers energieffektivitet tilbage fra arbejdsplanen, fordi den ikke blev vedtaget i udvalget mandag. For det tredje indføjer vi en mundtlig forespørgsel om forbuddet mod brug af cyanid-mineteknologi som tredje punkt på dagsordenen om eftermiddagen umiddelbart efter forhandlingerne om SWIFT og PNR (sidstnævnte vedrører lister over navne på flypassagerer). På den måde vil mødet blive afsluttet kl. 19.00 på onsdag. Lad mig ganske kort gentage, at vi har trukket de punkter, det ikke er muligt at behandle, tilbage, og derfor slutter vi mødet onsdag kl. 19.00, ikke kl. 24.00. Jeg gentager, at det sker efter samråd med formændene for de politiske grupper.
<SPEAKER ID="007" NAME="Paul Rübig" AFFILIATION="PPE">
(DE) Hr. formand! Jeg vil blot høre, om der stadig vil blive holdt møder i Parlamentet på torsdag, om udvalg såsom Enheden for Vurdering af Videnskabelige og Teknologiske Projekter (STOA) og andre vil holde møde, om der vil være tolkning på møderne, og om der bliver adgang til Parlamentet for besøgsgrupper på torsdag.
<SPEAKER ID="008" NAME="Formanden">
Jeg er lige ved at forberede en e-mail til alle medlemmer, som jeg personligt vil underskrive. Nogle af medlemmerne er end ikke nået frem til Strasbourg og vil også gerne have disse oplysninger. E-mailen vil blive sendt omkring kl. 11.00 og vil give svar på de spørgsmål, vi allerede kender svaret på.
<P>
På torsdag kan alle udvalgsmøder afholdes, men uden afstemning.
<P>
Europa-Parlamentets tjenestegrene vil være til stede. Der vil ikke blive afholdt møde i plenum. Med undtagelse af mødet i plenum vil alt fungere som normalt. De grupper, vi har inviteret til Strasbourg for at aflægge besøg i Parlamentet, vil kunne gennemføre besøget og komme ind i plenarsalen, men der vil ikke blive forhandlet i salen.
<P>
I forhold til en normal dag vil den eneste forskel være, at der ikke forhandles i plenum og ikke holdes afstemninger. Resten vil forløbe som normalt på torsdag.
<P>
Torsdag og fredag vil medlemmerne kunne skrive sig på tilstedeværelseslisten.
<P>
De øvrige oplysninger vil være indeholdt i den e-mail, som medlemmerne skulle modtage inden frokost.
<P>
I går var der møde i formandskonferencen og også i præsidiet. Der blev truffet afgørelse om et ganske stort antal sager. Fra nu af arbejder en taskforce med deltagelse af Parlamentets tjenestegrene. Taskforcen vil til stadighed være i kontakt med mig, og jeg er i kontakt med formændene for de politiske grupper, fordi vi skal opretholde permanent kontakt i alle anliggender vedrørende afgørelser om denne og de kommende uger. Husk at Europa-Parlamentets udvalg mødes i næste uge. Vi må ikke blokere de normale udvalgsrutiner, og vi skal forberede mødeperioden i Bruxelles som normalt. Der er endnu ikke truffet afgørelse om dette, men det vil ske i de nærmeste dage.
<P>
Der kan forventes korte oplysninger fra mig om alle afgørelser og om al planlægning vedrørende fremtiden.
