<CHAPTER ID="018">
Indlæg af et minuts varighed om politisk vigtige sager
<SPEAKER ID="204" NAME="Formanden">
Næste punkt på dagsordenen er indlæg af et minuts varighed om politisk vigtige sager.
<P>
Jeg vil være meget streng og afbryde talerne efter præcis ét minut. Der er 31 medlemmer på listen, selv om mange, eller i det mindste nogle, ikke er til stede. Dette er ikke en catch- the-eye-procedure. I stedet har vi en liste over talere, der har ønsket at komme med indlæg af et minuts varighed.
<SPEAKER ID="205" NAME="Dragoş Florin David" AFFILIATION="PPE-DE">
- (RO) Hr. formand! I november fremlagde Kommissionen sin rapport om Republikken Makedonien for 2008. Denne rapport understreger det fremskridt, der er gjort i det forgangne år, men anfører ikke en specifik dato for indledningen af tiltrædelsesforhandlingerne.
<P>
Det fremskridt, der er gjort på områderne for økonomi, administrativ reform og juridisk reform, og den aktuelle situation på Vestbalkan giver efter min mening Republikken Makedonien ret til at håbe, at der vil blive fastsat en dato for indledning af tiltrædelsesforhandlingerne i 2009. Det kræver, at Republikken Makedoniens parlament og regering yder en mere vedvarende og ansvarlig indsats for at skabe et demokratisk klima med henblik på at sikre gennemsigtige, demokratiske betingelser for lokalvalgene og præsidentvalget, som finder sted i marts 2009.
<P>
Samtidig vil jeg opfordre Kommissionen til at være opmærksom på det fremskridt, som Republikken Makedonien har gjort i de sidste par år, og det ansvar, som det makedonske parlament og den makedonske regering har påtaget sig. Den bør også udforme en handlingsplan for ophævelsen af visumkravene for borgere fra Republikken Makedonien ...
<P>
(Formanden afbrød taleren)
<SPEAKER ID="206" NAME="Marusya Ivanova Lyubcheva" AFFILIATION="PSE">
- (BG) Hr. formand! Jeg vil gerne henlede opmærksomheden på sanktionerne mod Bulgarien fra Generaldirektoratet for Udvidelse i forbindelse med tilbagetrækningen af akkrediteringen af to agenturer, der har været berettigede til ressourcer fra EU's førtiltrædelsesfonde. Den bulgarske regerings handlinger skal betragtes som en ubetinget accept af de betingelser, EU har opstillet. Det høje niveau af synkronisering af lovgivning, ændringer af loven om offentlige udbud, straffeloven, den nye lov om interessekonflikter, personaleudskiftninger og inddragelse af alle nationale ressourcer i forbedringen af ordningen for forvaltning og overvågning af EU-midler garanterer regeringens reelle engagement. Tilbagetrækningen af akkrediteringen er næppe den bedste foranstaltning, der er anvendt, selv om det lyder som en advarsel mod den næste EU-udvidelse. I forbindelse med forpligtelsen til at overholde EU-kriterier skal Bulgarien behandles på lige fod med andre lande, og problemer skal løses i samarbejde. Den bulgarske regering fører en fast politik i kampen mod ...
<P>
(Formanden afbrød taleren)
<SPEAKER ID="207" NAME="Marco Cappato" AFFILIATION="ALDE">
- (IT) Hr. formand, mine damer og herrer! Den tibetanske eksilregerings myndigheder har udsendt den erklæring, det dokument og det forslag med henblik på at give Tibet reelt selvstyre, som de fremsendte til de kinesiske myndigheder under forhandlingerne. Hvis vi nogensinde har haft brug for det, er dette et levende bevis for, at de kinesiske myndigheder har løjet og fortsat lyver, når de fastholder, at Dalai Lamas og de tibetanske myndigheders reelle mål er at opnå uafhængighed. Dalai Lama vil være vores gæst i morgen og vil tale til Parlamentet. 35 kolleger vil fra midnat, hvilket er meget snart, indlede en 24 timers sultestrejke - en faste - til støtte for Dalai Lama. Han oplyste os i dag, at han selv vil deltage i denne faste. Jeg mener, at dette er den mest håndgribelige måde, som Parlamentets formand skal støtte og gennemføre ...
<P>
(Formanden afbrød taleren)
<SPEAKER ID="208" NAME="Ewa Tomaszewska" AFFILIATION="UEN">
- (PL) Hr. formand! Parlamentet overholder ikke princippet om ikkeforskelsbehandling. Parlamentets princip om flersprogethed overholdes heller ikke. Der har været tilfælde af sproglig forskelsbehandling under udvalgs- og delegationsmøder i Parlamentet. Særlig foruroligende er den ikkeannoncerede begrænsede adgang til tolkning under høringer og afstemninger med drøftelse af mundtlige ændringsforslag. Indtil forretningsordenen forbyder, at møder indledes, medmindre kravene til tolkning er opfyldt, vil disse hændelser blive ved med at forekomme.
<P>
De finansielle tjenestegrene leverer desuden ikke information på sprogene for de medlemmer, som informationen er sendt til. Den finansielle indvirkning af de misforståelser, der evt. følger heraf, skal bæres af medlemmet. Bevidst sproglig forskelsbehandling sker også i EuroNews. Jeg vil derfor foreslå, at EuroNews kun samfinansieres med bidrag fra lande, hvis sprog de sendes på ...
<P>
(Formanden afbrød taleren)
<SPEAKER ID="209" NAME="Pedro Guerreiro" AFFILIATION="GUE/NGL">
- (PT) Hr. formand! Jeg vil gerne benytte lejligheden til at komme med en fordømmelse og en appel i kampen for at forsvare produktion og beskæftigelse med rettigheder i tekstil- og beklædningssektoren.
<P>
Min fordømmelse gælder det stigende antal fabrikker, der lukker eller flytter deres fabrikker, og den stigende arbejdsløshed og situationer med voldsomt intensiveret udnyttelse af arbejdstagere, der kendetegner liberaliseringen af denne vigtige sektor.
<P>
Min appel er rettet til Parlamentet, og jeg anmoder Parlamentet om at planlægge en hasteforhandling om tekstil- og beklædningssektoren i forskellige medlemsstater. Specifikt skal den omhandle udløbet af det fælles overvågningssystem mellem EU og Kina, som udløber den 31. december 2008, og vurdere, hvor godt de henstillinger, som Parlamentet vedtog for næsten et år siden, er blevet fulgt.
<SPEAKER ID="210" NAME="Urszula Krupa" AFFILIATION="IND/DEM">
- (PL) Hr. formand! Jeg vil gerne bruge den platform, som Parlamentet tilbyder, til at appellere om støtte til det initiativ, som polske patriotiske cirkler har igangsat, og som opfordrer til, at den 25. maj, den dag, hvor kaptajn Pilecki blev skudt, udnævnes en europæisk dag for helte i kampen mod totalitarisme.
<P>
Den britiske historiker, professor Michael Foot, betragtede kaptajn Pilecki som en af de seks tapreste deltagere i modstandsbevægelsen under Anden Verdenskrig. Witold Pilecki, officer i den polske hær, som deltog i septemberkampagnen under den tyske besættelse af Polen, organiserede en modstandsbevægelse i Auschwitz, efter at han var blevet fange der.
<P>
Efter at han var undsluppet nazilejren, kæmpede han i Warszawaoprøret og i det andet polske korps i Italien. Da han vendte tilbage til det kommunistiske Polen, blev han arresteret af kommunisternes sikkerhedstjeneste og blev fængslet, hvor han blev tortureret, dømt til døden og skudt den 25. maj 1948.
<P>
Kaptajn Pilecki gav sit liv til kampen mod det 20. århundredes forbryderiske diktaturer.
<SPEAKER ID="211" NAME="Jim Allister" AFFILIATION="NI">
- (EN) Hr. formand! Sidste mandag talte formand Pöttering under sit besøg i Belfast begejstret om EU's støtte til det, han eufemistisk kaldte et "konflikttransformationscenter", hvor det tidligere Mazefængsel lå, hvor nogle af de mest nederdrægtige og ondskabsfulde terrorister blev holdt ordentlig indespærret. Det var også der, hvor 10 dømte IRA-terrorister begik selvmord under sultestrejke. Hvad formanden måske ikke vidste, er, at irske republikanere - der elsker at svælge i selvmedlidenhed - på grund af denne historie er opsatte på at gennemføre deres egen transformation af et sådant center og gøre det til et tempel for nogle af de ondeste terrorister, vi har set i vores generation. EU's letsindighed med hensyn til at blive fanget i fælden med at finansiere en sådan uanstændighed og formandens tåbelighed ...
<P>
(Formanden afbrød taleren)
<SPEAKER ID="212" NAME="Nicolae Vlad Popa" AFFILIATION="PPE-DE">
- (RO) Hr. formand! Søndag den 30. november fandt der en historisk begivenhed sted i Rumænien, hvor venstrefløjen blev besejret i valget, som for første gang brugte systemet med enkeltmandskredse.
<P>
Det Demokratiske Liberale Parti vandt flest pladser i parlamentet og udgør sammen med de andre centrum-højre partier, De Nationale Liberale og det etniskungarske parti UMDR et komfortabelt flertal til støtte for en regering ledet af en premierminister fra Det Demokratiske Liberale Parti.
<P>
Rumæniens socialdemokrater har desværre for tidligt annonceret, at de har vundet valget. Visse socialdemokratiske ledere i Europa-Parlamentet og endda regeringschefer er desværre blevet vildledt af denne information. Det er derfor indlysende, at disse lederes holdning vil blive ændret på baggrund af det faktiske resultat af valget i Rumænien.
<SPEAKER ID="213" NAME="Neena Gill" AFFILIATION="PSE">
- (EN) Hr. formand! På vegne af Delegationen for Forbindelserne med Indien vil jeg først overbringe mine oprigtige kondolencer til alle pårørende og venner til dem, der blev dræbt under sidste uges grusomme terrorangreb i Mumbai, og ønske alle de sårede god bedring. Min sympati går også til kolleger og tjenestemænd i Parlamentet, der blev fanget i disse grusomme og frygtelige angreb. Jeg har skrevet til den indiske premierminister og den øverste minister for Maharashtra for at udtrykke min sympati.
<P>
Koordinerede angreb som disse planlægges for at sprede frygt og mistillid blandt borgerne og for at teste demokratiets fastholdelse af de dybest liggende værdier. Som sådan kræver de et robust svar fra alle, der værdsætter demokrati og international lovgivning. Jeg glæder mig derfor over formand Pötterings stærke udtalelser til støtte for Indien. Som et parlament skal vi nu gå videre end ord og vedtage konkrete foranstaltninger, der kan støtte Indiens behov.
<SPEAKER ID="214" NAME="Marco Pannella" AFFILIATION="ALDE">
- (IT) Hr. formand, mine damer og herrer! Vi skal i dette øjeblik være mere opmærksomme på, at vi faktisk primært taler om os selv, når vi taler om Tibet og Dalai Lama. For få dage siden blev det annonceret, at præsident Sarkozy agtede at møde Dalai Lama direkte i Polen. Vi er dog blevet behandlet uden at blive lyttet til. Vi er blevet afvist og har ikke fået mulighed for et møde. Det bredere europæiske samfund får lov til at byde Dalai Lama velkommen, tale med ham, modtage ham og lytte til ham. Hvor er det sådan, hr. formand? Jeg tror, at svaret er fuldstændig klart. Vi ved, at 80 % af europæerne ville støtte Dalai Lama, hvis de blev hørt som en samlet befolkning ...
<P>
(Formanden afbrød taleren)
<SPEAKER ID="215" NAME="László Tőkés" AFFILIATION="Verts/ALE">
- (HU) Hr. formand! I 1009, for 1000 år siden, etablerede kong Stephen af Ungarn bispedømmet Gyulafehérvár i Transsilvanien. Denne vigtige begivenhed i kirkehistorien symboliserer, at Ungarn efter konverteringen til kristendommen blev medlem af det daværende Europa. I det 16. og 17. århundrede var Gyulafehérvár hovedstaden i det uafhængige fyrstendømme Transsilvanien, og regionen blev et symbol på tolerance og religionsfrihed. I 1918 proklamerede den rumænske nationalforsamling, som blev afholdt i Gyulafehérvár, at det ungarske mindretal i Transsilvanien havde ret til selvstyre eller indlemmelsen af Transsilvanien i Rumænien. Rumænien er stadig forpligtet over for Europa i medfør af denne beslutning. I Gyulafehérvárs ånd anbefaler jeg, at årtusindet for ærkebispedømmet ...
<P>
(Formanden afbrød taleren)
<SPEAKER ID="216" NAME="Marcin Libicki" AFFILIATION="UEN">
- (PL) Hr. formand! Den 27. december fejrer vi 90-årsdagen for Wielkopolskaopstanden. Takket være sejren under denne opstand blev den gamle polske provins Wielkopolska eller "Storpolen" en del af det nye Polen. Sejren kostede dyrt. Den kostede mere end 2 000 døde og 20 000 sårede. Æret være deres minde.
<SPEAKER ID="217" NAME="Ilda Figueiredo" AFFILIATION="GUE/NGL">
- (PT) Hr. formand! Under foregivende af kapitalismens krise oplever vi et stigende antal tilfælde af afpresning af arbejdstagere, hvor de pålægges betingelser, der betyder, at de mister rettigheder, de har i dag. Væsentlige eksempler omfatter Peugeot/Citroens produktionscenter i Mangualde og Renaultfabrikken i Cacia. Begge er en del af den portugisiske bilindustri.
<P>
I begge tilfælde blev der ydet betydelig finansiel støtte med henblik på at sikre arbejdspladser fra både regeringens og EU's side med en betingelse om at skabe flere arbejdspladser. Ledelsen af Peugeot/Citroen i Mangualde ønsker dog nu at ødelægge de rettigheder, man har kæmpet for, og som er fastlagt i arbejdsmarkedslovgivningen, ved at presse arbejdstagerne til at acceptere skadelige betingelser, der bringer deres liv i fare. På Renaultfabrikken i Cacia har ledelsen i år besluttet at reducere produktionen og forbereder sig på ikke at forny tidsbegrænsede kontrakter, selv om de har forpligtet sig til at udvide ...
<P>
(Formanden afbrød taleren)
<SPEAKER ID="218" NAME="Desislav Chukolov" AFFILIATION="NI">
- (BG) Hr. formand! Den 27. november i år var det 89 år, siden Bulgarien blev degraderet med undertegnelsen af Neuillytraktaten, som afskar områder fra vores moderland, som den dag i dag stadig er befolket med mennesker med bulgarsk sindelag. Disse områder, som ligger inden for grænserne af de nuværende lande Serbien og Republikken Makedonien, bør vende tilbage til bulgarsk jurisdiktion, fordi disse lande ikke kan betragtes som efterfølgere af den serbokroatisk-slovenske stat. Serbien blev ikke anerkendt som efterfølgeren af Jugoslavien af FN og det internationale samfund, mens Den Tidligere Jugoslaviske Republik Makedonien ikke en gang er anerkendt ved sit forfatningsmæssige navn. Vi, Atakas patrioter, insisterer på, at spørgsmålet om de vestlige territoriers tilbagevenden afgøres, inden EU indleder tiltrædelsesforhandlinger med Serbien, mens Republikken Makedoniens tiltrædelse til EU først må ske, når spørgsmålet om Strumicaregionens tilbagevenden til bulgarsk jurisdiktion er afgjort.
<SPEAKER ID="219" NAME="Romana Jordan Cizelj" AFFILIATION="PPE-DE">
- (SL) Hr. formand! Jeg vil gerne sige et par ord om Kommissionens planlagte foranstaltninger, som jeg læste om i medierne, og som nogle vælgere har gjort mig opmærksom på. Disse foranstaltninger skal angivelig yde finansiering til borgere til køb af nye biler. En sådan foranstaltning vil faktisk fremme konsumerismen. Den vil være en direkte hjælp til bilindustrien og vil være i strid med vores miljøpolitikker. Jeg er også bekymret for, hvem der skal være ansvarlig for demonteringen og genanvendelsen af disse biler.
<P>
Jeg opfordrer derfor Kommissionen til at begynde, som den tidligere har gjort, ved at fremme udviklingen og produktionen af rene køretøjer, hvor udskiftninger introduceres gradvis på grundlag af miljøkriterier, mens borgerne samtidig får klare informationer om, hvordan planen om at genoplive økonomien er i overensstemmelse med vores miljø- og klimapolitikker.
<SPEAKER ID="220" NAME="Proinsias De Rossa" AFFILIATION="PSE">
- (EN) Hr. formand! Jeg ønskede, at komme med en bemærkning af et minuts varighed, fordi jeg frygter, at Ryanair vil byde på det nationale luftfartsselskab, Aer Lingus. Hvis det lykkes, vil vi få et privat luftfartsmonopol på det irske marked.
<P>
Kommissionen har tidligere afvist dette forslag, og jeg opfordrer kommissær Neelie Kroes til at afvise dette bud igen. Det er efter min mening et rovbud, og det vil ikke være godt for Irlands økonomi, hvis dette luftselskab overtages af Ryanair, der ikke har nogen loyalitet overhovedet over for den irske økonomi.
<SPEAKER ID="221" NAME="Sylwester Chruszcz" AFFILIATION="NI">
- (PL) Hr. formand! Jeg vil gerne henlede Parlamentets opmærksomhed på en ekstraordinær begivenhed, der fandt sted i juni i Brody i Ukraine. Et monument til minde om soldaterne i den morderiske Waffen SS-division "Galizien" blev afsløret der. Jeg mener, at det er utrolig skandaløst, at en gruppe mennesker med åbne nationalistiske og fascistiske sympatier i det 21. århundrede i en tid med forsoning mellem nationerne kan glorificere en morderisk enhed, der er ansvarlig for drabene på flere millioner europæere, herunder mine egne landsmænd, der forsvandt i perioden 1943-1945 i forbindelse med det planlagte folkemord i det vestlige Ukraine.
<P>
Jeg er ikke i tvivl om, at de fleste ukrainere deler min bekymring i denne forbindelse. De ukrainske myndigheder kan heller ikke efter min mening forblive ligegyldige over for dette skandaløse forsøg på at skrive historien om. Jeg appellerer også til Parlamentet og EU's institutioner ...
<P>
(Formanden afbrød taleren)
<SPEAKER ID="222" NAME="Anna Záborská" AFFILIATION="PPE-DE">
- (SK) Hr. formand! Den 10. december vil 60-årsdagen for den universelle erklæring om menneskerettighederne blive fejret i hele verden. Dalai Lama vil besøge Parlamentet i morgen. Kina er et af de lande, der har underskrevet erklæringen, men som alligevel krænker mænds, kvinders og børns menneskerettigheder.
<P>
Som formand for Udvalget om Kvinders Rettigheder og Ligestilling vil jeg minde Dem om etbarnspolitikken, som klart dokumenterer det kinesiske styres totalitære og udemokratiske karakter. Denne politik krænker klart en række menneskerettigheder. Lad mig blot nævne et par stykker: drab af piger, der er uønskede ved kønsudvælgelse, menneskehandel og sexslaveri, tyveri af børn, fornægtelse af den juridiske eksistens af børn fra anden og yderligere graviditeter, vold mod gravide kvinder, tvunget abort, problemer efter abort og selvmord blandt kvinder. Den demokratiske verden bør klart udtrykke sine forbehold med hensyn til Kinas politik og overvåge ...
<SPEAKER ID="223" NAME="Silvia-Adriana Ţicău" AFFILIATION="PSE">
- (RO) Hr. formand! I Rumænien har venstrefløjen vundet valget, fordi den fik flest stemmer og den største procentdel af stemmerne i søndagens valg. Det er en kendsgerning, som ikke kan ignoreres eller fordrejes.
<P>
Den 3. december er den internationale handicapdag. Én ud af fire familier har et handicappet familiemedlem. På baggrund af den aktuelle økonomiske og finansielle krise hører vi næsten hver dag om tusinder af afskedigelser i medlemsstaterne. I dette vanskelige klima bliver situation for handicappede værre.
<P>
Hvordan kan handicappede finde et job, som giver dem et anstændigt liv med en løn, når tusinder af andre mennesker uden handicap mister deres job? Jeg opfordrer Kommissionen til omgående at vedtage specifikke foranstaltninger til støtte for handicappede.
<P>
Der skal især lægges vægt på sjældne sygdomme, der fører til fysisk eller mental uarbejdsdygtighed. Jeg håber, at vi i 2009, innovationens år, vil investere mere i forskning med henblik på at udpege ...
<P>
(Formanden afbrød taleren)
<SPEAKER ID="224" NAME="Colm Burke" AFFILIATION="PPE-DE">
- (EN) Hr. formand! Alle EU-lande skal indføre lovgivning, som gør omskæringen af kvinder strafbar. Der skal også iværksættes foranstaltninger til støtte for kvinder og piger fra nye indvandrersamfund, der risikerer omskæring.
<P>
Jeg glæder mig over Irlands nylige tilsagn om lancere en national handlingsplan om omskæring som en ud af 15 EU-medlemsstater. Det anslås, at mere end 2 500 kvinder, der lever i Irland, er blevet omskåret i andre lande. Den irske plan fremhæver de risici, som kvinder og piger udsættes for ved omskæring, og fastlægger de politiske mål med henblik på at imødegå de skadelige virkninger.
<P>
Tal viser også, at ud af 9 624 kvinder, som nu bor i Irland, men som oprindeligt kom fra lande, hvor omskæring praktiseres, har 26,9 % været udsat for en form for omskæring. Gennemførelsen af en lov om indførelse af et direkte forbud mod omskæring er afgørende for udryddelsen heraf.
<SPEAKER ID="225" NAME="Csaba Sógor" AFFILIATION="PPE-DE">
- (HU) Hr. formand! Ægte dialog mellem kulturer og mennesker eksisterer, når alle frit kan bruge deres modersmål og udøve deres individuelle eller kollektive rettigheder. I dag og i morgen udtrykker Parlamentet solidaritet med det tibetanske folk. Mere end 500 deltager i den tavse demonstration på vegne af tibetanere, der ønsker at bruge deres modersmål, praktisere deres religion og nyde ægte selvstyre.
<P>
Inden for EU er der traditionelle etniske mindretal, der ikke kan studere eller frit bruge deres modersmål, og som ikke har kulturelt eller territorialt selvstyre. Der er endvidere lande, som har genindført begrebet kollektiv skyld, en arv fra Anden Verdenskrig, og lande, som stadig baserer sig på de kommunistiske love fra 1940'er, når de garanterer de traditionelle etniske mindretals rettigheder.
<P>
EU's indsats på vegne af mindretallene på kinesisk territorium kan kun være effektiv, hvis ...
<P>
(Formanden afbrød taleren)
<SPEAKER ID="226" NAME="Zita Pleštinská" AFFILIATION="PPE-DE">
- (SK) Hr. formand! Vi lever i en periode med både store muligheder og store trusler. Mennesket kan ødelægge meget hurtigere, end det kan bygge. Terrorangrebene i Mumbai, Indien, som krævede 200 uskyldige civiles liv, viste os igen, at der ikke er grænser for menneskets evne til at ødelægge. Terrorisme er en krig uden grænser og uden fronter, så frygten for kernevåben og biologiske våben er ikke ubegrundet.
<P>
Europa er en model for sameksistens mellem mennesker fra forskellige kulturer og med forskellige religioner. Det kristne arv giver Europa ansvaret for verdensfreden og en chance for at blive en kilde til håb om fredelig sameksistens og gensidig respekt. "Benedict's Europe in a Crisis of Cultures" er derfor et sæt henstillinger, som pave Benedict XVI tilbyder Europa i sin bog. Jeg mener, at Europa ikke skal ignorere, men imødekomme disse henstillinger.
<SPEAKER ID="227" NAME="Avril Doyle" AFFILIATION="PPE-DE">
- (EN) Hr. formand! Genanvendelsessektoren i EU har en omsætning på 24 mia. EUR og beskæftiger omkring 500 000 personer. Den består af 60 000 virksomheder, og EU tegner sig for ca. 50 % af affalds- og genanvendelsesindustrierne i verden.
<P>
Denne sektor er dog i krise nu, fordi priserne på genanvendte materialer er kollapset på verdensmarkederne, og fordi det efterhånden ikke er økonomisk bæredygtigt at drive affaldsvirksomhed.
<P>
I betragtning af denne sektors betydning for bæredygtigt forbrug og bæredygtig produktion i EU opfordrer jeg Kommissionen til uden forsinkelse at gennemføre de anbefalinger, der er fastsat i Kommissionens egen beretning om "Taskforce On Recycling" (arbejdsgruppen om genanvendelse), som blev skrevet i forbindelse med udarbejdelsen af meddelelsen "Et lead market-initiativ til fordel for Europa".
<SPEAKER ID="228" NAME="Formanden">
Dette punkt er afsluttet.
