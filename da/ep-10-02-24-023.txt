<CHAPTER ID="023">
Overslag over indtægter og udgifter for ændringsbudget nr. 1/2010 (Sektion I, Europa-Parlamentet) (forhandling) 
<SPEAKER ID="335" NAME="Formanden">
Næste punkt på dagsordenen er betænkning af Vladimír Maňka for Budgetudvalget om overslag over indtægter og udgifter for ændringsbudget nr. 1/2010 (Sektion I, Europa-Parlamentet).
<SPEAKER ID="336" NAME="Vladimír Maňka" LANGUAGE="SK">
Fru formand! Vi er alle fuldt ud klar over, at det kun er gennem en fælles indsats på europæisk plan, at vi kan imødegå de største udfordringer i det 21. århundrede, som er klimaændring, risikoen og omkostningerne ved råvarer og energi, økonomisk globalisering og trusler mod vores sikkerhed.
<P>
Hvis Europa skal konfrontere disse problemer, skal det have effektive og komplekse instrumenter til rådighed. Lissabontraktaten vil tilvejebringe sådanne instrumenter.
<P>
I december godkendte vi budgettet for de europæiske institutioner for 2010. På grund af forhold i forbindelse med gennemførelsen af Lissabontraktaten blev vores arbejde med budgettet ikke afsluttet i december, og det fortsætter ind i april. I dag befinder vi os i den indledende fase af traktatens ikrafttræden, og EU skal fra begyndelsen råde over tilstrækkelig finansiering, hvis de nye politikker skal kunne gennemføres. Lissabontraktaten har indvirkning på en hel række tjenestegrene i Parlamentet og andre institutioner. Hvad angår Parlamentet, vil den fælles beslutningstagning blive drastisk forøget og vil omfatte op til 95 % af lovgivningen. Områder som frihed, sikkerhed og retfærdighed, landbrug, fiskeri, forskning og strukturfonde er blevet tilføjet. Der vil i videre udstrækning blive anvendt kvalificerede flertalsafgørelser i Rådet, og der indføres nye retlige grundlag inden for områder, som f.eks. turisme, sport, energi, civilforsvar, administration og samarbejde. Alt dette vil udvide de lovgivende aktiviteter i EU generelt, hvilket vil have en betydelig generel indvirkning på Parlamentets beføjelser og aktiviteter og derfor også på behovet for at styrke administrationen.
<P>
Hovedprioriteten i det ændringsbudget, der er fremlagt af Parlamentets formandskab i forbindelse med Lissabontraktaten, er at sikre, at Parlamentet har tilstrækkelige ressourcer til at udføre sin lovgivende rolle. Vi skal huske, at Parlamentet fastlagde en grænse for sine egne anmodninger tilbage i 1988. Det definerede denne grænse som et beløb svarende til 20 % af institutionernes samlede administrative udgifter. I 2006 godkendte Parlamentet under forhandlingerne af den flerårige finansielle ramme for 2007-2013 denne grænse som maksimum for institutionernes samlede administrative udgifter. Siden 2006 er Parlamentets udgifter steget i forbindelse med statutten for Europa-Parlamentets medlemmer, som er trådt i kraft, selv om finansiering heraf netop er i medlemsstaternes budgetter, jf. side 2 i selv samme statut. I dag skal vi også dække udgifter, der opstår som følge af Parlamentets nye rolle i forbindelse med Lissabontraktatens ikrafttræden. Det skal siges, at udgiftsgrænsen på 20 % ikke tog højde for statutten for Europa-Parlamentets medlemmer eller Lissabontraktaten. Selv om statutten for Europa-Parlamentets medlemmer er omhandlet i Lissabontraktaten, har vi i Budgetudvalget insisteret på at overholde 20 %-grænsen fra den oprindelige flerårige finansielle ramme i Parlamentets budget for 2010. Det har vi også opnået.
<P>
Ved udformningen af budgettet for 2011 skal vi dog omhyggeligt definere den nye formel med henblik på at sikre budgettets bæredygtighed i den efterfølgende periode. Jeg vil understrege, at vi bedst kan sikre budgettets bæredygtighed ved at udarbejde et budget, der er baseret på faktiske behov og ikke på inflationsindekser. Kun en sådan tilgang kan sikre, at budgettet afspejler de faktiske behov, så vi forbedrer dets gennemsigtighed og effektivitet.
<SPEAKER ID="337" NAME="José Manuel Fernandes" LANGUAGE="PT">
Fru formand! Dette ændringsbudget er resultatet af Lissabontraktatens ikrafttræden. Parlamentet har påtaget sig nye kompetencer og nye ansvarsområder, og derfor skal det have midlerne til at vokse med denne nye udfordring. Jeg vil understrege, at de europæiske borgere kræver lovgivning af høj kvalitet fra Parlamentet. For at sikre dette skal vi tilføre dets medlemmer, udvalg og politiske grupper de nødvendige midler.
<P>
Retlige og budgetmæssige standarder og god finansiel disciplin opfyldes og sikres i dette ændringsbudget. Vi mener desuden, at budgetdisciplin og indførelse af besparelser er mere påkrævet end nogensinde før, og de europæiske borgere forventer også dette, når budgettet gennemføres. Vi vil derfor igen bekræfte vigtigheden af at udforme et nulbaseret budget, som garanterer mere strenghed og gennemsigtighed, og vi anmoder også omgående oplysninger om Parlamentets reelle faste udgifter. Vi insisterer endvidere på behovet for langsigtet planlægning i forbindelse med bygningspolitikken med henblik på at sikre budgetmæssig bæredygtighed.
<P>
Vi påpeger også, at vi har reduceret bygningsreserven med 4 mio. EUR. På den måde repræsenterer det samlede budgetniveau nu 19,99 % af det oprindelige udgiftsområde, udgiftsområde 5, som blev vedtaget ved førstebehandlingen.
<P>
Vi er sikre på, at disse foranstaltninger vil hjælpe os med at håndtere de europæiske borgeres legitime bekymringer, forventninger og krav.
<SPEAKER ID="338" NAME="Göran Färm" LANGUAGE="SV">
Fru formand! Ændringsbudgettet er først og fremmest af praktisk karakter, så Parlamentet kan tilpasse sig de nye opgaver, som følger af Lissabontraktaten. Et punkt har dog principiel betydning, nemlig den 20 år gamle beslutning om, at Parlamentet højst skal udgøre 20 % af EU's administrative budget.
<P>
Med denne beslutning overskrider vi det her loft marginalt, dog mere som et resultat af tekniske ændringer end af en ny politik. Det har dog givet anledning til debatten om reglen om 20 %. Når dagens beslutning får sin fulde effekt i 2011, bliver loftet overskredet, medmindre vi foretager kraftige besparelser. Der er god grund til at drøfte en ændring af denne regel om 20 %, eftersom Parlamentets rolle har forandret sig mere end andre institutioners, men vi bør ikke gå bort fra dette princip uden overvejelse.
<P>
Jeg tænker hovedsagelig på to aspekter. For det første må vi tage hensyn til, at mange medlemsstater i dag er under stort pres for at skære ned på personale og lønninger. Under de omstændigheder kan vi ikke bare fortsætte med hensynsløst at udbygge EU's administration. For det andet må vi tage hensyn til, at vi disponerer over EU's administrationsbudget sammen med de øvrige institutioner, og at vi i erklæringen fra 1988 lovede, at vi, hvis vi overvejede at gå bort fra reglen om 20 %, først ville diskutere det med Rådet. Det er særlig vigtigt i betragtning af de vanskelige forhandlinger, som vi står over for med Rådet om bl.a. udenrigstjenesten, finansforordningen og det langsigtede budget.
<P>
Jeg stemmer for betænkningen, men jeg vil samtidig løfte en advarende pegefinger med hensyn til fremtiden.
<SPEAKER ID="339" NAME="Angelika Werthmann" AFFILIATION="NI">
(DE) Fru formand, mine damer og herrer! Lissabontraktaten styrker hele EU. Den styrker de europæiske borgeres inddragelse og styrker også Parlamentet. Parlamentets styrkede status giver det også øgede lovgivningsmæssige forpligtelser. De skal opfyldes af de enkelte parlamentsmedlemmer efter deres bedste overbevisning.
<P>
Jeg vil i den sammenhæng også gerne nævne princippet om lovgivningsmæssig kvalitet. Mit "ja” til forslaget om ændring af Parlamentets budget er betinget. I lyset af den stadig alvorligere krise er vi nødt til at forvalte vores finanser med større omtanke. Som parlamentsmedlemmer er vi dog også forpligtet til at udføre vores lovgivningsarbejde bedst muligt. Disse to krav skal opfyldes.
<SPEAKER ID="340" NAME="Salvador Garriga Polledo" AFFILIATION="PPE">
(ES) Fru formand! Det er udtryk for parlamentsmedlemmernes tillid til Budgetudvalget, at vi stemmer om en væsentlig stigning i Parlamentets budget, herunder parlamentsmedlemmernes godtgørelse til parlamentarisk assistance, og de fire eller fem medlemmer af Budgetudvalget er stort set de eneste personer her. Det er et godt tegn på, at de har tillid til os.
<P>
Men grunden til, at der er to koordinatorer her fra Gruppen for Det Progressive Forbund af Socialdemokrater i Europa-Parlamentet og Gruppen for Det Europæiske Folkeparti (Kristelige Demokrater), er for at bekræfte, at vi bakker fuldt op om denne budgetstigning, da vi ikke mener, at det krænker de standarder for stram økonomisk politik, som vi har pålagt os selv.
<P>
Parlamentet er en meget særlig institution, som min kollega hr. Färm så udmærket er klar over. Hvis vi i Sverige eller Spanien hele tiden øger regionernes størrelse og antallet af medlemmer i parlamentet og dets funktioner, ville vi også være nødt til at øge parlamentets budget.
<P>
Det er det, der sker med Europa-Parlamentet, og vi må derfor stemme for forslaget.
<P>
Det er rigtigt, at vi i de kommende år skal sikre, at udgifterne er bæredygtige, og det kræver, at vi må have en seriøs debat om vores bygningspolitik og den fremtidige personalepolitik og politik for kontorudstyr. Det skal alt sammen indgå i de fremtidige overvejelser om bæredygtighed og effektiv anvendelse af midler.
<P>
Parlamentets Præsidium og Budgetudvalget har vedtaget nogle afvigende holdninger, eftersom præsidiet forsvarer parlamentsmedlemmernes behov, mens vi i Budgetudvalget forsvarer en stramning og den budgetmæssige virkelighed.
<P>
Jeg synes dog, at vi har en god aftale, og at vi uden problemer vil kunne få den vedtaget i morgen.
<SPEAKER ID="341" NAME="Derek Vaughan" AFFILIATION="S&amp;D">
- (EN) Fru formand! Jeg taler på vegne af S&D-Gruppen, men de fleste parlamentsmedlemmer er enige om, at der er behov for flere ressourcer efter Lissabontraktaten. Der er dog en række spørgsmål om tidsplanen og finansieringen af disse forslag. Flere kolleger har rejst nogle af disse spørgsmål.
<P>
Der er også andre spørgsmål. Hvis vi for eksempel får ekstra personaleressourcer, på hvilket grundlag er det så baseret? Blev tallene bare grebet ud i luften? Hvis der er grundlag herfor, synes jeg, at vi burde være blevet oplyst om det.
<P>
Hvordan skal det ekstra personale til sekretariatet fordeles? Det synes jeg også, at vi burde have fået oplyst.
<P>
Jeg synes også, at hvis vi kan acceptere en ekstra godtgørelse på 1 500 EUR om måneden, skal vi også kigge på andre udgifter, såsom udgifter til ekstra kontorer, som måtte være påkrævet. Faktisk burde vi have fået de samlede udgifter for dette.
<P>
Det bliver en vanskelig beslutning for parlamentsmedlemmerne i morgen. Det er altid kontroversielt, når man bliver bedt om at tildele sig selv ressourcer. Hvis vi havde fået alle de oplysninger, som jeg og mine kolleger anmodede om, ville parlamentsmedlemmerne måske nemmere kunne træffe en beslutning i morgen.
<SPEAKER ID="342" NAME="Gerben-Jan Gerbrandy" AFFILIATION="ALDE">
(NL) Fru formand! Vi drøfter dette på så sent et tidspunkt, at man skulle tro, at vores eget budget ikke tåler dagens lys.
<P>
Lissabontraktaten giver os ganske rigtigt flere forpligtelser, beføjelser og arbejde, men betyder det også, at vi over hele linjen har brug for mere personale til udvalg, grupper og de enkelte parlamentsmedlemmer? Jeg tvivler. Jeg tror, at vi i højere grad kan være politiske og effektive i vores arbejde, hvis vi gør det inden for de nuværende budgetrammer.
<P>
Endelig er der en række skridt, som vi er nødt til at tage. Vi taler ikke bare om en engangsstigning i år, for det forlyder, at vi også får en budgetstigning til næste år, og det går min gruppe ikke ind for. Hvis vi nu bliver enige om en stigning på grund af Lissabontraktaten, er det den eneste lejlighed, vi har til at anvende det argument. Efter vores opfattelse skal der være tale om en engangsstigning og ikke om en yderligere én til næste år og endnu én året efter. Det ville kun betyde, at vi får brug for flere bygninger.
<SPEAKER ID="343" NAME="Marian-Jean Marinescu" AFFILIATION="PPE">
(RO) Fru formand! Lovgivningsmæssig kvalitet er en af Parlamentets prioriteter, og medlemmer, udvalg og politiske grupper skal have tildelt de nødvendige midler for at opnå denne kvalitet. De nye administrative udgifter som følge af gennemførelsen af Lissabontraktatens bestemmelser er nu omfattet af Parlamentets budget. Herudover understreges det også i betænkningen, at Parlamentets udvidede lovgivningsrolle er vigtig, og at der derfor er behov for supplerende økonomiske ressourcer til at varetage disse beføjelser. Der bør træffes særlige foranstaltninger for at sikre budgetmæssig stabilitet, og der skal udarbejdes en nulbaseret budgetpolitik og en langsigtet planlægning for opfyldelsen af Parlamentets krav, for så vidt angår bygningspolitikken.
<P>
Jeg synes, at den generelle reference for Parlamentets budget fortsat skal være den oprindelige programmering af den flerårige finansielle ramme, så det kan sikres, at dets interesser varetages, samtidig med at budgetdisciplinen sikres. Samtidig mener jeg, at vi skal bevare det traditionelle loft på 20 %, og det glæder mig, at man er blevet enige om ikke at overskride loftet i dette tilfælde. Jeg støtter også idéen om, at der bør træffes foranstaltninger til at sikre budgetmæssig bæredygtighed i de kommende år, men bekræfter betydningen af, at der udarbejdes en budgetpolitik, der sikrer yderligere disciplin. Jeg mener også, at det er nødvendigt med gennemsigtighed, hvilket derfor betyder, at der skal gives klare oplysninger om det samlede omfang af de fastsatte udgifter i Parlamentets budget.
<SPEAKER ID="344" NAME="Paul Rübig" AFFILIATION="PPE">
(DE) Fru formand! Her i slutningen af proceduren vil jeg gerne sige, at Parlamentet har behandlet sagen på en meget ansvarlig måde. Jeg vil gerne især takke præsidiet for at finde en måde at respektere den øvre grænse på 20 % på. I den økonomiske krise er det vigtigt, at vi alle er så varsomme med skatteydernes penge som muligt, men vi skal dog alligevel sikre, at parlamentsmedlemmerne får passende og effektive ressourcer. De 4 mio. EUR, der spares på bygninger, skal ikke forhindre os i at anvende de eksisterende ressourcer til at gøre vores bygning til en af de mest moderne bygninger i verden, så vi kan arbejde så effektivt som muligt for vores borgere.
<SPEAKER ID="345" NAME="Vladimír Maňka" LANGUAGE="SK">
Fru formand! Jeg vil gerne takke Dem alle for Deres synspunkter og indlæg, og også for at søge en løsning i udvalget.
<P>
Jeg vil gerne sige, at vi i budgettet for 2010 har medtaget nogle systemiske foranstaltninger, der kan medføre økonomiske besparelser og mindske presset på vores udgiftsloft. I oktober sidste år blev vi under samrådsproceduren enige om, at der i år skal gennemføres en administrativ revision i Parlamentets GD INLO og Sikkerhedstjenesten. Hensigten er at vurdere, om ressourcerne anvendes optimalt. Resultaterne af revisionen skal fungere som udgangspunkt for yderligere fremskridt og øget effektivitet. Jeg kan se et yderligere potentiale for besparelser, hvis vi bruger vores egne ressourcer bedre i tolketjenesten eller på telearbejdsområdet. Jeg forventer opdaterede oplysninger fra Parlamentet og andre institutioner om, hvordan de planlægger at gøre brug af midlertidigt uudnyttede ressourcer, ikke kun i sprogtjenesterne, men også med hensyn til kontorlejemål, kopiering osv. Jeg er overbevist om, at vi med en mellemfristet strategi for aktiver og bygninger vil kunne få besparelser på budgettet, hvilket vil bidrage til parlamentsbudgettets bæredygtighed. Parlamentets administration fremlægger strategien for os om få dage. Jeg vil gerne endnu engang takke Dem for samarbejdet og Deres ansvarlige indstilling til spørgsmålet.
<SPEAKER ID="346" NAME="Formanden">
Forhandlingen er afsluttet.
<P>
Afstemningen finder sted torsdag den 25. februar 2010.
<P>
Jeg vil gerne takke Dem alle. Også tak til vores teknikere og tolke for at få os gennem aftenen.
<P>
Skriftlige erklæringer (artikel 149)
<SPEAKER ID="347" NAME="Alexander Alvaro  " LANGUAGE="DE">
Jeg lykønsker hr. Manka med hans vellykkede forhandlinger i lyset af den meget stramme ramme for 2010-budgettet. Ud over de velbegrundede og nødvendige tilpasninger til Parlamentets personale- og bygningspolitik er der efter min opfattelse det vanskelige spørgsmål om den planlagte stigning af sekretariatsgodtgørelsen på 1 500 EUR. Det er uheldigt, at det af proceduremæssige årsager ikke er muligt at stemme separat om dette, da stigningen i parlamentsmedlemmernes sekretariatsgodtgørelse fra maj 2010, som blev besluttet af præsidiet, er upassende her i den finansielle krise. Det er helt sikkert, at Parlamentet med Lissabontraktaten, som for nylig trådte i kraft, generelt får brug for ekstra kapacitet til lovgivningsarbejdet, men efter indførelsen af en vedtægt for assistenter i begyndelsen af den nuværende valgperiode, er der overhovedet intet bevis for, at parlamentsmedlemmerne virkelig har brug for flere assistenter. Desuden er købekraften af de supplerende midler meget forskellig i de enkelte medlemsstater, og det skal der også tages højde for i en betænkning, som endnu ikke er udarbejdet om resultaterne af indførelsen af de nye regler for parlamentsmedlemmers assistenter. I betragtning af de nuværende meget begrænsede areal- og arbejdsfaciliteter i Parlamentet, kan man også frygte, at stigningen i sekretariatsgodtgørelsen på 1 500 EUR, som bliver vedtaget i dag, allerede vil skabe grundlag for yderligere stigninger og krav om arbejdsfaciliteter i fremtiden. Derfor undlader FDP i Parlamentet at stemme.
<SPEAKER ID="348" NAME="Cătălin Sorin Ivan  " LANGUAGE="RO">
Denne budgetændring opfylder et reelt behov. Efter at Lissabontraktaten er trådt i kraft, har Parlamentet fået betydeligt flere beføjelser på en lang række områder. Den direkte konsekvens heraf er en meget større mængde arbejde, hvis kvalitet skal leve op til den højeste lovgivningsstandard. Det handler ikke om, at vi beder om penge til os selv, som pressen har antydet. Vi må dog kunne tildele de nødvendige ressourcer til Parlamentet, så de europæiske borgeres forventninger til dette forum kan blive indfriet.
<SPEAKER ID="349" NAME="Georgios Stavrakakis" AFFILIATION="S&amp;D">
skriftlig. - (EL) Jeg vil også gerne takke ordføreren for hans indsats. De øgede beføjelser, som Parlamentet har fået tildelt under Lissabontraktaten, styrker uden tvivl Parlamentets rolle betydeligt og udgør et håndgribeligt og effektivt svar på de europæiske borgeres forventninger. Samtidig har det større antal funktioner dog skabt yderligere behov i form af mere personale, både i Parlamentets administration, de politiske grupper og parlamentsmedlemmernes kontorer. Ændringen af Parlamentets budget er ikke kun, hvad man kan forvente, men er også nødvendig, hvis vi vil have, at Parlamentet skal kunne varetage sine nye forpligtelser effektivt, hvilket yderligere vil styrke dets demokratiske troværdighed. Jeg skal minde Parlamentet om, at der blev foretaget en lignende ændring af Rådets budget for at opfylde dets administrative krav, da der blev oprettet en institution for formanden for Det Europæiske Råd, og det forventes, at der vil blive fremsat lignende forslag om at ændre Kommissionens budget. Godkendelsen af denne ændring vil både give Parlamentets administration og de politiske grupper og parlamentsmedlemmerne mulighed for at opfylde de nye krav på bedre og mere effektiv vis.
