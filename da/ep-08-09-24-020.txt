<CHAPTER ID="020">
IASCF: Gennemgang af vedtægterne - Offentlig ansvarlighed og sammensætningen af IASB - forslag til ændringer (forhandling) 
<SPEAKER ID="453" NAME="Formanden">
Næste punkt på dagsordenen er mundtlig forespørgsel af Pervenche Berès om IASCF: Review of the constitution - Public Accountability and the Composition of the IASB Proposals for Change (Gennemgang af vedtægterne - Offentlig ansvarlighed og sammensætningen af IASB - Forslag til ændringer) (B6-0463/2008).
<SPEAKER ID="454" NAME="Pervenche Berès">
forespørger. - (FR) Fru formand, hr. kommissær! Når det drejer sig om regnskabsstandarder, ved Parlamentet nu, at De har visse kreative evner til at nedsætte uproduktive udvalg. Da vi i starten af denne valgperiode spurgte Dem om EFRAG's vedtægter og rolle, tog De initiativ til rundbordssamtalerne, og alle ved, at de ikke har ført til resultater.
<P>
På baggrund af forslagene fra IASCF's fondsbestyrelsesmedlemmer om nedsættelse af en overvågningsgruppe, og i samme øjeblik en række af medlemmerne gik imod Deres planer, foreslog De, at der blev nedsat en international rådgivende regnskabsgruppe.
<P>
Parlamentet har nu vænnet sig til Deres metode. Da vi gjorde Dem bekendt med dette ved at tage initiativ til en betænkning om styringen af IASCF, udsendte De i al hast sammen med Deres japanske og amerikanske kolleger og IOSCO en pressemeddelelse den 7. november 2007, hvori det blev hævdet, at alle de ledelsesmæssige problemer var ved at blive løst, i stedet for at vente til De fik mulighed for at reagere på en legitim og autoritativ holdning vedtaget af EU's demokratiske repræsentant - eller for at skære det ud i pap - Europa-Parlamentet.
<P>
Da Parlamentet udarbejdede sin holdning på initiativ af vores ordfører, hr. Radwan, foretrak De i marts at udsætte forhandlingen til april af egne bevæggrunde, som De har det fulde ansvar for.
<P>
Da De i kraft af forslagene fra april havde mulighed for og lejlighed til at give udtryk for det, der kunne have været EU's holdning på den internationale scene, på grundlag af punkt 9 i denne beslutning, der har følgende ordlyd: "konstaterer, at Kommissionen i ovennævnte meddelelse af 7. november 2007 - som det var tilfældet i april 2006, da man aftalte en køreplan med de amerikanske myndigheder - søger at foregribe løsninger på områder, hvor effektivitet og legitimitet tilsiger en åben høringsprocedure og debat, som nærværende beslutning kunne bidrage til", foretrak De at udtænke en løsning i al hemmelighed i private kabinetter og departementskontorer uden høring af hverken Rådet eller Parlamentet.
<P>
Hvad har De foretaget Dem siden den 24. april, hvor denne beslutning blev vedtaget? Vi spurgte Dem på daværende tidspunkt om IMF's og Verdensbankens rolle. Andre medlemmer har efterfølgende spurgt Dem om Baselkomitéens og de europæiske tilsynsorganers rolle i IASCF-overvågningsgruppens struktur. Stillet over for dette problem har De endnu en gang foreslået, at der blev nedsat et uproduktivt udvalg, nemlig den internationale rådgivende regnskabsgruppe.
<P>
De anfører, at antallet af medlemmer i denne overvågningsgruppe ikke bør forøges, idet dette vil svække dens autoritet, således at vi ikke længere vil have mulighed for at rådgive fondsbestyrelsesmedlemmerne. Forslaget fra fondsbestyrelsesmedlemmerne er baseret på en gruppe på syv medlemmer. Deres forslag er baseret på fem medlemmer samt en observatør og to medlemmer, som De vil udpege som medlemmer af dette rådgivende organ, dette internationale revisorudvalg.
<P>
Formålet med vores forslag er at styrke den gruppe på syv medlemmer, der foreslås af fondsbestyrelsesmedlemmerne, ved at inddrage det nødvendige antal medlemmer. Diskussionen om antallet er irrelevant, idet der samtidig er fremsat et forslag om at forøge antallet af medlemmer i International Accounting Standards Board fra 14 til 16.
<P>
Vi har derfor to ting, vi gerne vil sige til Dem i dag. For det første er vi enige med Dem, hvis De virkelig ønsker at ændre ledelsen af IASB, idet vi selv har bedt Dem gøre det, men vi anmoder Dem om at høre os, inddrage os helt fra begyndelsen og ikke i sidste øjeblik. Fortæl os nu ikke, at De havde presserende opgaver i august, eftersom vi har bedt Dem herom siden sidste efterår, og eftersom De har været bekendt med Parlamentets holdning siden april.
<P>
Vi gør Dem derudover opmærksom på, at IASB's og IASCF's arbejdsprogrammer omfatter en anden fase, hvor hele instrumentet skal gennemgås, herunder grundlaget for IASCF's virke, og vi foreslår, at De udnytter denne lejlighed fuldt ud til at fastlægge klare betingelser for stabilitet og ledelse af hele denne mekanisme, således at vi langt om længe får et ledelsessystem, der kan håndtere de problemer, som vi står over for i dag. For at udtrykke det mere klart: Hvilke regnskabsstandarder har vi brug for med henblik på at etablere et finansielt marked, hvor fortolkningen af regnskabsstandarderne er i overensstemmelse med den økonomiske virkelighed i Europa og andre steder?
<SPEAKER ID="455" NAME="Charlie McCreevy">
medlem af Kommissionen. - (EN) Fru formand! Behovet for at forbedre ledelsen af International Accounting Standards Board (IASB) har længe været anerkendt af Kommissionen, Parlamentet og Rådet. Jeg har understreget betydningen heraf ved adskillige lejligheder. Jeg har været kritisk over for IASB's utilstrækkelige hørings- og feedbackprocedurer og fraværet af konsekvensvurderinger for nye standarder.
<P>
Henset til IASB's de facto-rolle som global standardsætter er det af afgørende betydning, at IASB's ledelsesprocedurer opfylder de højeste standarder. Jeg vil gerne nå frem til en situation, hvor vi kan indføre IFRS-standarder i EU i fuld tillid til, at processen og standardernes indhold er eksemplarisk. Dette er baggrunden for, at jeg fastsatte forbedringen af ledelsen som en prioritet, da jeg blev underrettet om den påtænkte gennemgang af IASCF's vedtægter.
<P>
Som De husker, foreslog jeg sammen med mine modparter i US Securities and Exchange Commission (SEC), Financial Services Agency i Japan og Den Internationale Børstilsynsorganisation (IOSCO), at der blev oprettet et overvågningsorgan for at sikre IASCF's offentlige ansvarlighed.
<P>
Vi har gjort gode fremskridt på dette område. IASCF har for nylig foreslået at ændre sine vedtægter med henblik på at skabe et formelt tilknytningsforhold til det foreslåede overvågningsorgan. IASCF accepterer, at dette organ skal have beføjelse til at deltage i udpegningen af fondsbestyrelsesmedlemmerne i IASCF, og at det skal godkende deres endelige udnævnelse. IASCF accepterer også, at overvågningsorganet får beføjelse til at behandle alle spørgsmål, der henhører under fondsbestyrelsesmedlemmernes eller IASB's kompetenceområder, og til at henvise disse spørgsmål til IASCF's fondsbestyrelse eller IASB til videre overvejelse.
<P>
IASCF agter at nå til enighed om disse spørgsmål i starten af oktober, således at ændringerne af IASCF's vedtægter kan træde i kraft den 1. januar 2009. Dette vil navnlig give overvågningsorganet mulighed for at påbegynde sit arbejde primo 2009. Jeg mener derfor, at tiden er inde til at underbygge disse forslag. Hvis vi venter for længe, vil vi ikke få mulighed for at genoptage de ledelsesmæssige spørgsmål.
<P>
Den nuværende finansielle krise understreger behovet for at sikre, at regnskabsstandarderne er i overensstemmelse med målsætningerne om forsigtighedstilsyn og finansiel stabilitet. Det har ikke været muligt at nå til enighed om inddragelse af organer som f.eks. ECB i overvågningsorganet. Vi foreslår således, at der inden for rammerne af denne nye struktur som en kompromisløsning nedsættes en international rådgivende regnskabsgruppe, der skal rådgive overvågningsgruppen om tilsynsmæssige spørgsmål og finansiel stabilitet. Både Den Europæiske Centralbank og Det Europæiske Værdipapirtilsynsudvalg og naturligvis andre relevante internationale organer bør være repræsenteret i denne gruppe. Jeg glæder mig som sagt over, at Parlamentet har understreget betydningen af forsigtighedstilsyn og finansiel stabilitet i sin beslutning af 24. april.
<P>
Kommissionen skal også repræsentere de øvrige EU-institutioner, navnlig Parlamentet, såfremt den inddrages i overvågningsorganet. Jeg foreslår, at der i så fald fastlægges en procedure for høring af Parlamentet med henblik på at sikre en effektiv repræsentation. Disse procedurer kunne om nødvendigt formaliseres på behørig vis.
<P>
Jeg har forsøgt at sikre, at relevante medlemmer af Europa-Parlamentet blev underrettet om debattens udvikling af mine tjenestegrene . Jeg blev imidlertid i dag gjort opmærksom på, at der har været en brist i kommunikationen. I forbindelse med udarbejdelsen af vores holdning indtraf der en række begivenheder i slutningen af juli, der tilsyneladende ikke blev viderekommunikeret af mine tjenestegrene på sædvanlig vis på grund af ferieperioden. Jeg ved, at der er udbredt utilfredshed i Parlamentet over, at Parlamentet ikke blev hørt i tilstrækkeligt omfang i forbindelse med udarbejdelsen af vores forslag. Det er jeg også utilfreds med, og jeg har givet mine tjenestegrene klare og faste instrukser om ikke at begå en sådan fejl igen. Jeg formoder, at min generaldirektør har været i kontakt med fru Berès og forsøgt at forklare denne forglemmelse. Jeg håber, at denne forglemmelse ikke vil bringe det fælles mål, som begge institutioner har arbejdet for, nemlig en bedre ledelsesstruktur for IASB, i fare.
<P>
Hvis de forbedres yderligere, er jeg sikker på, at disse forbedringer af IASCF's ledelse vil øge regnskabsstandardernes kvalitet og sikre, at de opfylder alle aktørernes behov - herunder EU's, der fortsat er den største bruger af IFRS.
<P>
Den reform af IASCF's ledelse, der overvejes i øjeblikket, er en banebrydende ændring af dette organs ansvarlighed over for offentlige myndigheder, hvilket Parlamentet gentagne gange har krævet. Jeg opfordrer på det kraftigste Parlamentet til at støtte vores forslag, idet det er den bedste løsning, hvis denne reform skal have gennemslagskraft.
<SPEAKER ID="456" NAME="Jean-Paul Gauzès">
for PPE-DE-Gruppen. - (FR) Fru formand, hr. kommissær, mine damer og herrer! Vi har netop hørt formanden for Økonomi- og Valutaudvalget give udtryk for de holdninger, som de medlemmer, der er interesseret i dette spørgsmål, rent faktisk har. Som understreget er alle klar over betydningen af finansielle regnskabsstandarder og de bebudede reformer. Kommissæren bør nu redegøre nærmere for sine udtalelser og sætte handling bag ordene.
<P>
Jeg har et forslag. Der er tale om en rigoristisk beslutning, og det skal den være, men der er ingen grund til at slå budbringeren ihjel. Vi kunne rent faktisk udsætte spørgsmålet et par dage, således at vi får mulighed for at udarbejde en protokol, der klart definerer, i hvilket omfang Parlamentet skal underrettes, dets inddragelse i dette spørgsmål og dets holdninger, og i denne forbindelse er vi nødt til at udsætte afstemningen et par dage. Gruppen for Det Europæiske Folkeparti og De Europæiske Demokrater vil stille dette forslag i morgen, nemlig at afstemningen om beslutningen udsættes, således at Parlamentet og Kommissionen får mulighed for at samarbejde effektivt om dette vigtige spørgsmål. Hvis der ikke sker noget i dette tidsrum, er vi naturligvis nødt til at stemme om det forslag til beslutning, der er på dagsordenen i dag, med alle de deraf følgende barske beslutninger, for at indhente forsinkelsen og råde bod på den mulige kommunikationsbrist.
<P>
I lyset af den vanskelige situation, som vi står i på grund af den nuværende finanskrise, hvilket ikke er en fuldstændig ukendt situation i forbindelse med regnskabsstandarder, håber jeg, at alle vil forstå, at vi er nødt til at finde en hurtig og praktisk løsning, der medvirker til at styre udviklingen i den nødvendige retning.
<SPEAKER ID="457" NAME="John Purvis" AFFILIATION="PPE-DE">
- (EN) Fru formand! Jeg må tilstå over for kommissæren, at jeg er temmelig forvirret over hændelsesforløbet i denne sag. Jeg hørte i bogstavelig forstand først om denne sag i denne uge, og pludselig bliver jeg bestormet med henvendelser fra IASCF og Kommissionen, der på forskellig vis forsøger at overbevise mig om, hvorvidt IMF bør være repræsenteret i overvågningsgruppen eller ej. Jeg mener, at denne fremgangsmåde er meget utilfredsstillende, idet der grundlæggende set på det nærmeste er tale om en lovgivningstekst, og jeg vil derfor gerne spørge kommissæren, om vi ikke kan udsætte dette spørgsmål lidt, få styr på det og behandle det på ny, evt. på miniplenaren i oktober.
<P>
Jeg vil gerne påpege, at jeg ikke mener, at denne overvågningsgruppe vil blive uhåndterlig, hvis IMF og Verdensbanken repræsenteres i gruppen. De vil efter min opfattelse dække resten af verden på meget tilfredsstillende vis. Jeg kan virkelig ikke se, at der er behov for endnu en rådgivende regnskabsgruppe, der skal rådgive medlemmerne af overvågningsgruppen. Det er ligesom i rimet "The House That Jack Built". Mon ikke de under alle omstændigheder nemt og uofficielt kan søge rådgivning, hvis de skulle få behov herfor? Mon ikke vi burde drøfte spørgsmålet i de næste par uger og udsætte afstemningen til miniplenaren i oktober, hvilket sandsynligvis vil være mere tilfredsstillende?
<SPEAKER ID="458" NAME="Zuzana Roithová" AFFILIATION="PPE-DE">
- (CS) Fru formand, hr. kommissær! Den nuværende globale finanskrise viser, hvor vigtigt et selskabs dagsværdi eller reelle værdi er for velfungerende finansielle markeder. Det er en meget vigtig oplysning for aktionærer og kreditorer. Et overvågningsorgan kunne bidrage til at øge gennemsigtigheden og sammenligneligheden i forbindelse med regnskabsaflæggelse og således øge aktionærernes personlige ansvar for at træffe korrekte økonomiske beslutninger. International standardisering fremmer helt klart udviklingen af grænseoverskridende kapitalmarkeder, og overvågningsgruppen bør således af hensyn til stabiliteten også gennemføre forebyggende foranstaltninger til imødegåelse af konjunkturtendenser og systemrisici. Forslaget om nedsættelse af gruppen er imidlertid ikke blevet drøftet. Der er ikke blevet redegjort for gruppens beføjelser, f.eks. om den også skal have en tilsynsfunktion. Jeg mener også, at det er vigtigt, at de enkelte lande er repræsenteret i den foreslåede overvågningsgruppe, der også skal omfatte repræsentanter for vigtige institutioner, således at den afspejler de vigtigste globale monetære områder i størrelse, den kulturelle mangfoldighed og interesserne i den udviklede verden og udviklingslandene og i internationale institutioner, der er ansvarlige over for offentlige organer. Det er en skam, at Parlamentet ikke som en selvfølge blev hørt på forhånd.
<SPEAKER ID="459" NAME="Pervenche Berès">
forespørger. - (FR) Fru formand, hr. kommissær! Hvad har De gjort siden den 24. april for at tage hensyn til Parlamentets holdning? Hvad har De gjort siden den 24. april for at indlede en debat med Parlamentet med henblik på at finde effektive løsninger vedrørende ledelsen af fondsbestyrelsen? Vi er helt klar over, at IASB er en synkende skude kontrolleret af revisorer, der har udarbejdet disse såkaldte "dagsværdier", og ingen ved, hvordan de er blevet valgt, idet der ikke længere er et marked at overvåge.
<P>
Derfor bliver vi i dag bedt om at drøfte IASCF's ledelse. De foreslår i al hast, at der nedsættes en rådgivende gruppe - og dette på et tidspunkt, hvor vi foreslår helt rimelige løsninger, der indebærer, at ledelsen af disse strukturer evt. kunne omfattes af et globalt og ansvarligt ledelsessystem. Er dette rimeligt?
<P>
Jeg mener ikke, at dette problem vil blive løst blot ved at inddrage Parlamentet i en vilkårlig fase i processen. Deres forslag vedrørende IASCF's ledelse er ikke tilfredsstillende. Vi ser frem til at modtage et andet forslag fra Dem, og vi vil muligvis være nødt til at afvente den anden fase af høringsproceduren og om nødvendigt gennemgangen af denne ledelsesproces.
<SPEAKER ID="460" NAME="Charlie McCreevy">
medlem af Kommissionen. - (EN) Fru formand! I min alder er det ikke så tit, at jeg bliver meget overrasket, og jeg er overhovedet ikke overrasket over det, der foregår her i Parlamentet, og over visse personers holdninger.
<P>
Jeg vil blot påpege, at vi ikke må glemme én lille ting i forbindelse med hele denne forhandling, nemlig at IASCF og det underliggende organ IASB er uafhængige organer.
<P>
(Støj)
<P>
Jeg ønsker blot at lægge kendsgerningerne på bordet. De er helt uafhængige, men de er rent faktisk blevet det organ, der fastsætter globale regnskabsstandarder, idet IFRS, der er udstedt af IASB, de facto anvendes som den globale regnskabsstandard i dag. Jeg er nødt til at understrege, at der er tale om et uafhængigt organ. Idet vi har indført IFRS i Europa - en beslutning, der blev truffet af Kommissionen før min tid og til Parlamentets tilfredshed - er vi den største bruger af IFRS i dag. Dette kan ændre sig i takt med, at resten af verden går over til IFRS. Vi vil muligvis herefter ikke længere være den største bruger, men vi er helt sikkert den største bruger af IFRS i dag.
<P>
Vi har gennem længere tid med støtte fra Europa-Parlamentet gjort en indsats for at forbedre ledelsesarrangementerne for IASCF's fondsbestyrelsesmedlemmer under hensyntagen til, at der er tale om et uafhængigt organ.
<P>
Vi har tidligere gjort fremskridt, og IASCF meddelte for nylig, at den ville gennemgå sine vedtægter. Vi benytter således denne lejlighed til at yde vores eget bidrag. Vi kan ikke påtvinge IASCF vores holdninger - det er op til de uafhængige fondsbestyrelsesmedlemmer - men vi yder vores bidrag til forbedringen af ledelsesarrangementerne. Jeg ønsker blot at understrege denne grundlæggende kendsgerning, før alle "mister fatningen" på dette område, som vi siger i Irland. Dette er de facto- og de jure-situationen.
<P>
IASCF's fondsbestyrelsesmedlemmer agter at fastlægge organets ledelsesarrangementer i starten af oktober, når alle indsendte forslag er blevet overvejet. Fristen for indsendelse af vores forslag udløb rent faktisk for et par dage siden, nemlig den 20. september, og det er den 24. september i dag. Vi har endnu ikke indsendt vores endelige forslag. Vi har haft uformelle drøftelser med dem gennem længere tid, og de ved således, hvad vi agter at foreslå, men vi har afventet Parlamentets beslutning af høflighedshensyn. Vi er således nødt til at indsende vores formelle forslag i løbet af de næste par dage.
<P>
Parlamentet afgør helt selv, hvad der skal ske med den pågældende beslutning. Hr. Gauzès har stillet et rimeligt forslag om at bruge et par ekstra dage, således at vi evt. kan udarbejde en protokol vedrørende Parlamentets inddragelse i processen, hvilket jeg vil forsøge at organisere.
<P>
Med hensyn til forslaget om overvågningsorganet, som vi bebudede i november, kan alle ikke blive repræsenteret i overvågningsorganet. Det vil IASCF's fondsbestyrelsesmedlemmer ikke acceptere, og hvis de siger blankt nej, er der ikke noget at stille op. Vi foreslog således, at vi omgår dette problem ved at inddrage relevante personer, relevante organer, i denne rådgivende gruppe. Jeg har ingen faste meninger om, hvorledes den skal organiseres, eller hvem der skal inddrages. Det har jeg ikke nogen mening om.
<P>
Jeg blev først i dag gjort opmærksom på, at mine tjenestegrene ikke har været i kontakt med de relevante medlemmer i Europa-Parlamentet i den sidste måneds tid. Dette var nyt for mig, da jeg troede, at mine tjenestemænd havde været i løbende kontakt med de medlemmer, der har interesse i dette specifikke spørgsmål, men jeg erfarer i dag, at dette ikke var tilfældet. Jeg sagde tidligere, at jeg beklagede dette, og at jeg havde givet instrukser om, at det ikke måtte ske igen. Vi ønsker at samarbejde. Jeg kan ikke gøre mere.
<P>
Jeg vil gerne påpege over for hr. Purvis, at Parlamentet ikke bare kan udsætte spørgsmålet efter forgodtbefindende - til medio oktober eller længere - men hvis jeg ønsker, at Kommissionen skal have indflydelse, er jeg nødt til at indsende vores formelle forslag vedrørende vores ledelsesmæssige idéer til IASCF uden ophold. De vil være uenige i nogle af disse forslag. Som hr. Purvis påpeger, har han igennem de sidste par dage fået henvendelser fra forskellige lobbyister på dette område, der ønskede at tale deres sag.
<P>
Hvis man læser det foreliggende forslag til beslutning, er der et særlig besynderligt forhold, der efter min opfattelse ikke bør overses, navnlig ikke af fru Berès, der gennem længere tid har været fortaler for en styrket ledelse af og større ansvarlighed i dette særlige organ IASB. Det besynderlige ved beslutningen er, at den er helt i overensstemmelse med fondsbestyrelsesmedlemmernes ønsker og helt i strid med vores bestræbelser på at styrke ledelsen. Det er det besynderlige, men beslutningen er udelukkende Parlamentets anliggende og ikke mit. Jeg vil blot benytte lejligheden til at fremsætte denne særlige bemærkning, idet en række personer i fondsbestyrelsen, der fører tilsyn med IASB, ikke er specielt indstillet på at indrette sig efter en række af de mere vidtrækkende ledelsesarrangementer, som vi foreslår. Der vil være en del modstand. Vi sætter vores lid til, at de nuværende fondsbestyrelsesmedlemmer tager hensyn til vores bekymringer og forbedrer disse ledelsesarrangementer i overensstemmelse med vores ønsker. Vi kan ikke stille krav og diktere, hvordan det skal foregå, idet vi udelukkende kan stille forslag, men vi har været i kontakt, og de ved, hvad vi agter at foreslå. De er utilfredse med en række af vores forslag. Det er jeg klar over, men vi forsøger at styrke ledelsen.
<P>
Jeg bliver aldrig overrasket over de ting, der sker på den politiske arena, da jeg har beskæftiget mig med politik i mere end 30 år. Det vil imidlertid være ironisk, hvis Parlamentet, som har stillet en række krav til os og tilskyndet os til at sikre en styrket ledelse af og større ansvarlighed i det pågældende organ, på nuværende stade ifølge visse personer rent faktisk agter at gøre det stik modsatte, efter at vi er nået så langt i årenes løb med at få vores ønsker igennem på to områder. Som det er medlemmerne bekendt, er IFRS nu blevet en international standard, og USA foreslår nu, at de amerikanske selskaber får mulighed for at anvende IFRS (for ca. to år siden påpegede jeg, at dette ville ske, over for de relevante medlemmer i det relevante parlamentsudvalg, der nærmest morede sig og sagde, at dette aldrig ville ske, om end det er sket). Jeg synes blot, at det er lidt ironisk, men jeg håber, at jeg har forklaret det, så godt jeg kan.
<SPEAKER ID="461" NAME="Formanden">
Jeg har modtaget et beslutningsforslag, jf. forretningsordenens artikel 108, stk. 5.
<P>
Forhandlingen er afsluttet.
<P>
Afstemningen finder sted torsdag den 25. september 2008.
