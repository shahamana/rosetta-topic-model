<CHAPTER ID="006-09">
9. Den Europæiske Union og passageroplysninger (PNR) (afstemning) 
<P>
- Før afstemningen:
<SPEAKER ID="106" NAME="Jean-Pierre Jouyet">
formand for Rådet. - (FR) Fru formand, hr. næstformand i Kommissionen, mine damer og herrer! Indledningsvis vil jeg sige, at det ikke er uden sindsbevægelse, jeg taler til Dem ved afstemningstid.
<P>
Jeg er begejstret over, at det franske formandskab har fået lejlighed til at tale til Parlamentet om en PNR-ordning i EU. Dette projekt rejser rigtig mange spørgsmål, megen frygt og mange forventninger, der alle fortjener at blive overvejet nøje.
<P>
Projektet involverer et stort antal offentlige og private myndigheder, og det er EU's indre sikkerhed, EU's opfattelse af grundlæggende frihedsrettigheder og rettigheder og endog ud fra visse synsvinkler EU's internationale politik, der er på spil.
<P>
Det er derfor, dette program kræver en metodisk, samordnet og progressiv strategi.
<P>
Vi har haft åbne, velargumenterede forhandlinger om specifikke og konkrete spørgsmål igennem det seneste halve år. Vi har hørt fra virksomheder i luftfartssektoren, de sikkerhedsansvarlige tjenestegrene i medlemsstaterne og EU's antiterrorkoordinator. Vi har haft fuldstændig gennemsigtighed i vores samarbejde med databeskyttelsesmyndighederne, og jeg må sige, at bidraget fra Den Europæiske Tilsynsførende for Databeskyttelse har været til stor hjælp.
<P>
Det franske formandskab har indhentet en udtalelse fra Agenturet for Grundlæggende Rettigheder, og dette initiativ havde topprioritet.
<P>
I samme åbne ånd fremsatte Rådet sit ønske om at arbejde meget tæt sammen med Parlamentet, uanset hvilket retsgrundlag eller hvilke institutionelle rammer der faktisk var gældende. Derfor foreslog vi Parlamentet, at vi skulle udveksle synspunkter om dette program så ofte som muligt. Deres ordfører har også uformelt modtaget detaljerede oplysninger i hver fase af det arbejde, der er udført i løbet af det sidste halve år.
<P>
Næste uge forelægger formandskabet en skriftlig statusrapport for Rådet (retlige og indre anliggender) til godkendelse. Jeg lover Dem, at dette sammenfattende dokument vil blive tilsendt Parlamentet.
<P>
Diskussionen mellem os skal kunne dække alle de vigtige spørgsmål, programmet rejser. De falder i tre kategorier.
<P>
Det første er, at dette instrument er et uundværligt værktøj, som det f.eks. er bevist gennem brugen af det i narkotikabekæmpelsen. I Frankrig har dataprogrammet æren for 60-80 % af den narkotika, der beslaglægges i lufthavne. 1,5 t narkotika om året kan næppe kaldes symbolsk, og hvad der er værdifuldt i narkotikabekæmpelsen, er lige så værdifuldt i terrorbekæmpelsen. For EU's antiterrorkoordinator, der arbejder tæt sammen med de ansvarlige tjenestegrene i medlemsstaterne, er data fra dette program ubestridelig nyttige, især fordi terrorister er særlig sårbare ved grænseovergange.
<P>
Det andet vigtige punkt er, at vi helt indlysende har brug for en række principper til beskyttelse af rettigheder og frihedsrettigheder, der skal respekteres i hele Europa, når som helst der bruges data. Disse data indsamles og behandles i dag ved hjælp af meget forskellige metoder, hvilket er utilfredsstillende inden for EU's rammer. Vi har brug for harmoniserede standarder, og hvis noget er nytteløst eller ude af proportioner, skal det naturligvis kasseres eller sanktioneres.
<P>
Endelig er det tredje vigtige punkt af international karakter. Der er interesse for at udvikle en global politik, for at have en alternativ model til den amerikanske model, og Europa skal kunne fremme denne model på internationalt plan.
<P>
EU har myndighed til at gribe ind i den samordnede globale indsats med henblik på at påvirke den måde, hvorpå disse data og programmer bruges og reguleres. Det er et spørgsmål om indflydelse; det er også et spørgsmål om respekt for vores værdier. Vores luftfartsselskaber og vores medborgere beder os om at gøre dette med henblik på at indskrænke de begrænsninger, der skyldes alt for forskellige nationale krav.
<P>
Det er det, vi skal reflektere over sammen.
<P>
(Bifald)
<SPEAKER ID="107" NAME="Sophia in 't Veld" AFFILIATION="ALDE">
(EN) Fru formand! Jeg skal gøre det meget kort. Tak til Rådet for dets redegørelse. Jeg vil gerne - også på vegne af de øvrige gruppers skyggeordførere - sige, at jeg mener, Europa-Parlamentet er en seriøs partner, der er fuldt og helt i stand til at bidrage til denne proces. Vi vil imidlertid først fremsætte en formel holdning, når der foreligger fuldstændige tilfredsstillende og detaljerede svar på alle de bekymringer og indsigelser, som er fremsat ved flere lejligheder af Europa-Parlamentet, Den Europæiske Tilsynsførende for Databeskyttelse, de nationale databeskyttelsesmyndigheder, agenturerne for grundlæggende rettigheder og luftfartsselskaberne, for jeg mener, de har ret til et reelt svar.
<P>
Rådet har ofte forsikret om, at det vil gennemføre reformerne i Lissabontraktaten. Da disse reformer endnu ikke er gennemført, vil jeg bede Rådet om at handle i Lissabontraktatens ånd og følge Parlamentets henstillinger eller give en forklaring - ikke så meget til Europa-Parlamentet, men til EU-borgerne.
<P>
Otte år efter Nice foregår beslutningstagningen om disse spørgsmål på det politimæssige og retlige område desværre stadig bag lukkede døre og er ikke omfattet af nogen meningsfuld demokratisk kontrol. Derfor ville jeg ønske, at medlemsstaterne ville udvise samme beslutsomhed og mod og foretage demokratiske reformer, som de gjorde med hensyn til finanskrisen.
<P>
Endelig vil jeg appellere til mine kolleger om at godkende denne beslutning og give Rådet et meget klart politisk signal.
<P>
(Bifald)
<SPEAKER ID="108" NAME="Daniel Cohn-Bendit" AFFILIATION="Verts/ALE">
(FR) Fru formand! Da minister Jouyet skal forlade os, synes jeg, Parlamentet skal takke ham. Han har været en af de flittigste ministre, vi har oplevet. Jeg ønsker ham held og lykke.
<P>
(Højt bifald)
<SPEAKER ID="109" NAME="Formanden">
Mange tak, hr. Cohn-Bendit. Sikken et godt humør vi er i i dag!
