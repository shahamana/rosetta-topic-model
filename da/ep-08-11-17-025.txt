<CHAPTER ID="025">
Forbedring af forbrugernes viden og bevidsthed om lån og finansiering (kortfattet forelæggelse) 
<SPEAKER ID="200" NAME="Formanden">
Næste punkt på dagsordenen er betænkning af fru Iotova for Udvalget om det Indre Marked og Forbrugerbeskyttelse om forbrugerbeskyttelse: Forbedring af forbrugernes viden og bevidsthed om lån og finansiering.
<SPEAKER ID="201" NAME="Iliana Malinova Iotova">
ordfører. - (BG) Hr. formand! Betænkningen om oplysning om finansieringsspørgsmål, som vi skal stemme om på plenum i morgen, er vigtigere end nogensinde. Det er klart, at den finanskrise, vi står over for, kan undgås, hvis forbrugerne er velinformerede om den risiko, som forskellige kredittyper medfører. Vi kan helt sikkert sige, at hvis vi tidligere havde koncentreret os mere om oplysning af befolkningen om finansiering, ville vi ikke stå i den nuværende situation, eller at krisen i det mindste ikke ville have antaget de nuværende proportioner. Af hensyn til fremtiden skal vi sørge for, at vores børn får mulighed for at lære og håndtere kreditkort og lån ordentligt overalt i Europa. Vi skal koncentrere os om realkreditlån til studerende samt pensions- og investeringsfonde. Disse finansielle produkter påvirker i høj grad forbrugernes liv, og derfor er vi nødt til at tage hensyn til dem. Vi må ikke glemme, at et stigende antal unge havner i dyb gæld, uden at de aner, hvilke følger det vil få for deres liv.
<P>
Vi har brugt mange måneder på et meget tæt samarbejde om betænkningen. Vi havde en meget interessant offentlig diskussion med repræsentanter for europæiske banker og finansinstitutioner, lige inden krisen brød løs. Allerede da var problemerne ved at være helt tydelige, og der blev slået alarm. På den anden side kunne vi se erfaringerne og den gode praksis med oplysning om finansiering i lande, der har traditioner på dette område, og som konstant arbejder på at forbedre sig - Det Forenede Kongerige, Frankrig, Tyskland m.fl., og vi hørte holdningerne hos dem, der er ved at tage deres første skridt på dette område. Jeg glæder mig over resultaterne af afstemningen om betænkningen i Udvalget om det Indre Marked og Forbrugerbeskyttelse og over Kommissionens beslutning om det nødvendige budget for at yde bistand til projektet.
<P>
Vi har også modtaget mange opmuntrende reaktioner på initiativbetænkningen fra førende finansinstitutioner. Jeg mener, at vi har nået en kompromisløsning, der tilfredsstiller alle politiske grupper, og derfor håber jeg, at morgendagens afstemning om betænkningen bliver vellykket. Vi kan kun klare den nuværende finanskrise ved en fælles indsats, og derfor er vi nødt til at forene os og arbejde sammen om dette fælles initiativ. Tiden er inde til at handle og sikre, at de europæiske forbrugere har den viden, de behøver, om forbrugerkredit og andre former for kreditter, så en sådan finansiel katastrofe ikke gentager sig. For at opnå dette er det fantastisk vigtigt, at medlemsstaterne gennemfører de vedtagne foranstaltninger og har et tæt samarbejde. Og endelig vil jeg gerne takke medlemmerne af Kommissionen for deres bistand til mig.
<SPEAKER ID="202" NAME="Danuta Hübner">
medlem af Kommissionen. - (EN) Hr. formand! Dette er en meget relevant betænkning. Den fokuserer på mange af de udfordringer, som de europæiske forbrugere står over for i den nuværende finanskrise. Derfor vil jeg gerne takke fru Iotova mange gange for hendes enestående arbejde.
<P>
Kommissionen anerkendte betydningen af finansiel oplysning for det indre markeds korrekte funktion i vores meddelelse, som blev vedtaget i december sidste år. Forbrugerne skal helt klart have mulighed for at træffe ansvarlige beslutninger om deres personlige finanser, og kun på denne måde vil de kunne høste de konkrete fordele ved den finansielle integration i EU.
<P>
Uddannelse er medlemsstaternes kompetenceområde. Kommissionens rolle i denne henseende er især at yde støtte, men den er ikke desto mindre vigtig.
<P>
Det nationale niveau er det mest hensigtsmæssige til at udbyde informationsprogrammer for forbrugerne, og det er også det mest effektive, også rent økonomisk. Medlemsstaterne har en nøglerolle, bl.a. fordi de skal vedtage nationale strategier for finansiel oplysning baseret på et offentligt/privat partnerskab.
<P>
Vi mener, at det er Kommissionens rolle at fremme den finansielle oplysning på EU-plan og påvise fordele, koordinere indsatsen og demonstrere bedste praksis.
<P>
I denne forbindelse har vi gennemført adskillige praktiske initiativer og nedsat ekspertgruppen om finansiel oplysning, der holdt sit første møde i oktober, som var viet diskussioner om de nationale strategier for finansiel oplysning.
<P>
Vi er også kommet videre med udviklingen af Dolcetta-onlineværktøjer til lærere for at gøre det lettere for dem at indarbejde finansielle emner i de eksisterende læseplaner. Vi offentliggør snart den europæiske database om finansiel oplysning, et elektronisk bibliotek med ordninger, der leveres af forskellige typer af udbydere. Endelig deltager Kommissionen regelmæssigt i udvalgte begivenheder for at skabe synlighed om finansiel oplysning.
<P>
Vi er helt enige i den generelle tendens i denne betænkning fra Parlamentet og i flertallet af forslagene i betænkningen. Det allervigtigste spørgsmål er uddannelse af børn og unge, og Kommissionen deler Parlamentets overbevisning om, at der skal undervises i finansiel viden i skolerne.
<P>
Vi er parate og villige til at bistå medlemsstaterne med udviklingen af deres grunduddannelsesprogrammer inden for den personlige økonomi, og noget tilsvarende gælder for tanken om at give Kommissionen til opgave gennemføre EU-relaterede informations- og mediekampagner om finansiel oplysning. Sådanne bevidstgørelseskampagner bør skræddersys til modtagernes specifikke behov og er mest effektive, når de gennemføres på nationalt eller endda lokalt niveau. Også her er vi klar til at være behjælpelige.
<P>
Jeg vil gerne slutte med at takke Parlamentet for dets store indsats i denne sag og ser frem til at videreføre dialogen mellem Parlamentet og Kommissionen om det vigtige spørgsmål om finansiel forbrugeroplysning.
<SPEAKER ID="203" NAME="Formanden">
Punktet er afsluttet.
<P>
Afstemningen finder sted i morgen kl. 12.00.
<P>
Skriftlige erklæringer (artikel 142)
<SPEAKER ID="204" NAME="Dragoş Florin David  " LANGUAGE="RO">
Ukendskab til lovgivningen fritager os ikke fra dens konsekvenser, på samme måde som ukendskab til finansielle mekanismer ikke fritager os for at lide tab.
<P>
Finansinstitutioner, banker og forsikringsselskaber havde og har stadig pligt til at give forbrugere "brugervejledning" om finansielle instrumenter, så de kan træffe beslutninger på et velinformeret grundlag. Derfor mener jeg, at behovet for, at statslige og ikkestatslige institutioner uddanner Europas borgere i finansielle anliggender samt bank- og forsikringsspørgsmål, er en god løsning for dem, der virkelig ønsker dette. Men at informere de borgere, der benytter disse instrumenter, skal være en pligt, der påhviler leverandørerne af tjenesteydelserne på dette område. Jeg mener, at Kommissionen og medlemsstaterne har pligt til at advare og informere Europas borgere om bestemte produkters og tjenesters skadelige karakter og regulere det europæiske marked, så disse skadelige produkter eller tjenester ikke kommer på markedet.
<P>
Jeg vil gerne slutte med at lykønske ordføreren, fru Iotova, og vores kolleger fra Udvalget om International Handel og Økonomi- og Valutaudvalget for deres effektive arbejde med dette beslutningsforslag.
<SPEAKER ID="205" NAME="Zita Pleštinská  " AFFILIATION="PPE-DE">
skriftlig. - (SK) Krisen med risikable realkreditlån har bekræftet, at EU-borgernes finansielle bevidsthed er ringe. Forbrugerne er ikke tilstrækkelig fortrolige med risikoen for konkurs og uforholdsmæssig stor gæld. Information om finansielle produkter fra finansielle institutioner, især gennem annoncer, er svær at forstå og undertiden forvirrende. De giver ikke forbrugerne tilstrækkelig mange oplysninger, før de skal underskrive aftaler.
<P>
Opgaven med at informere forbrugerne om finansiering og lån bør starte i skolen, hvor morgendagens forbrugere skal gøres fortrolige med produkterne inden for banksektoren. Der skal lægges særlig vægt på programmer for unge, pensionister og sårbare grupper.
<P>
Jeg mener helt sikkert, at Kommissionen bør oprette en budgetkonto til finansielle oplysningssprogrammer på EU-niveau, som kan samle alle de relevante instanser såsom staten, ikkestatslige organisationer, forbrugerorganisationer og finansielle institutioner.
<P>
Jeg vil især gerne understrege forbrugerorganisationernes rolle på fællesskabsniveau og ligeledes på nationalt plan, fordi disse har det bedste kendskab til målgrupperne inden for oplysningsprogrammer. Mange medlemsstater afsætter ikke tilstrækkelig finansiering på deres budgetter til forbrugerbeskyttelsespolitikker og er ikke opmærksomme på og yder ikke økonomisk støtte til aktiviteterne i forbrugerorganisationer.
<P>
Det er kun få forbrugere, som har råd til personlige finansrådgivere, og derfor mener jeg helt sikkert, at forbrugerne bør have uafhængig rådgivning om ordentlige uddannelseskurser via EU-baserede oplysningsprogrammer og inden for rammerne af forbrugerorganisationer.
<SPEAKER ID="206" NAME="Marian Zlotea  " LANGUAGE="RO">
Jeg vil gerne lykønske fru Iotova med hendes betænkning. Jeg anser finansiel oplysning for at være et meget vigtigt tema. I Rumænien står vi øjeblikket med det problem, at folk ikke længere kan betale deres gæld, fordi de har optaget lån fra forskellige banker. De er ikke blot blevet dårligt rådgivet om konsekvenserne af disse lån, de har heller ikke fået nogen form for finansielle oplysninger, der kunne hjælpe dem med at afgøre, hvilken finansiel ydelse der passer dem bedst.
<P>
Vi må ikke blande finansiel oplysning sammen med oplysninger til forbrugerne. Finansielle oplysningsprogrammer skal udformes under hensyntagen til aldersgrupperne og behovene hos de forskellige befolkningsgrupper.
<P>
Jeg håber, at Dolceta-tjenesten hurtigst mulig bliver oversat til rumænsk og bulgarsk, så borgere fra alle medlemsstater kan få gavn af den.
