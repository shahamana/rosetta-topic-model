<CHAPTER ID="003">
Erklæring fra formanden
<SPEAKER ID="013" NAME="Formanden">
Mine damer og herrer! Det er ikke nogen selvfølge at kunne tale frit. Den 19. januar om eftermiddagen hørte De sikkert også om det skrækkelige mord på den tyrkiske journalist Hrant Dink, som var af armensk afstamning. Hrant Dink har i de seneste år flere gange gjort sig bemærket med krav om en historisk og politisk bearbejdning af den armensk-osmanniske fortid. Han er mange gange blevet lagt for had af nationalister og er flere gange blevet anklaget af det tyrkiske retsvæsen på grund af sine udtalelser.
<P>
På Europa-Parlamentets vegne vil jeg gerne give udtryk for vores forfærdelse over denne forbrydelse. Vi glæder os over og anerkender, at hele den tyrkiske regering har gjort det samme, og at dens beslutsomhed også allerede har ført til, at gerningsmanden, som indrømmer at have begået forbrydelsen, er blevet pågrebet.
<P>
Den kun 17-årige formodede morders motiver er åbenbart præget af nationalistiske overbevisninger og en total mangel på respekt for andres mening.
<P>
Medierne rapporterer, at flere tusinde mennesker deltog i Hrant Dinks bisættelse, blandt andre også Joost Lagendijk som repræsentant for mig som formand for Delegationen til Det Blandede Parlamentariske Udvalg EU-Tyrkiet samt formanden for Underudvalget om Menneskerettigheder, Hélène Flautre.
<P>
Den overvældende deltagelse fra den tyrkiske befolknings og mediernes side giver grund til at nære håb om, at denne sørgelige begivenhed vil være en anledning for den tyrkiske regering til snarest at indlede yderligere strafferetlige reformer for at beskytte ytringsfriheden.
<P>
Jeg vil bede Dem om - ligesom vi gjorde det ved mordet på den store russiske journalist Anna Politkovskaja - at rejse Dem for at holde et minuts stilhed til ære for Hrant Dinks minde.
<P>
(Parlamentet iagttog stående et minuts stilhed)
