<CHAPTER ID="001">
Stiftelse af politiske grupper
<P>
(Mødet åbnet kl. 9.00)
<SPEAKER ID="005" NAME="Richard Corbett" AFFILIATION="PSE">
- (EN) Hr. formand! Jeg har en bemærkning til forretningsordenen og vil gerne forhøre mig om den eventuelle anvendelse af forretningsordenens artikel 147 efter gårsdagens skændige begivenheder, hvor nogle af vores kolleger helt ærligt opførte sig som hooligans. Jeg vil gerne opfordre formanden og Formandskonferencen til at se nærmere på dette - at tage sig god tid til det og gøre det ordentligt - men dette er bestemt en sag, hvor pålæggelsen af sanktioner i henhold til artikel 147 i det mindste bør overvejes.
<P>
Vi reviderede denne artikel sidste år for at skelne meget klart mellem afmålte protester, som er visuelle, men ikke forstyrrer mødet, og den slags adfærd, som rent faktisk forstyrrer Parlamentets møde. I går blev der råbt så meget af en række talere - herunder vores gæst, den portugisiske premierminister - at man ikke kunne høre dem. En sådan adfærd hører ingen steder hjemme i et pluralistisk, demokratisk parlament, hvor vi trives med rigtige drøftelser, ikke med at overdøve folk.
<P>
Jeg vil gerne opfordre formanden til at se nærmere på dette og måske på januarmødet oplyse, hvilke sanktioner han vil pålægge de pågældende medlemmer. Mindst en irettesættelse, som planlagt, men måske nogle af de hårdere sanktioner, der er indeholdt i vores forretningsorden.
<SPEAKER ID="006" NAME="Formanden">
Hr. Corbett! Idet jeg ser bort fra min personlige holdning, hvor jeg har tendens til at være enig i Deres følelser og synspunkter, kan jeg oplyse, at problemet bestemt vil blive henvist til Præsidiet i medfør af artikel 147, og jeg er sikker på, at formanden vil følge op på det i henhold til bestemmelserne i artikel 147.
<SPEAKER ID="007" NAME="Joseph Daul" AFFILIATION="PPE-DE">
(FR) Hr. formand! Jeg er helt enig i det, hr. Corbett sagde i denne sag. Jeg vil blot gerne tilføje, at jeg var til stede på mødet her til morgen for at høre gruppeformand hr. Bonde undskylde for det, der skete i går med hensyn til parlamentsbetjentene.
<P>
Det uacceptable er, at et medlem af Parlamentets personale, som blot udførte det stykke arbejde, som formanden og formandskabet krævede af ham, blev angrebet med ord og udtryk, som jeg ikke engang vil sige var for stærke, men som helt ærligt bare var noget lort - undskyld mig, men jeg bruger bare det samme sprog.
<P>
Jeg har ikke set nogen officielle undskyldninger, så vi må træffe de nødvendige forholdsregler for at forsvare Parlamentets personale. Det er derfor, jeg er til stede her til morgen.
<SPEAKER ID="008" NAME="Formanden">
Tak, hr. Daul. Jeg vil afslutte denne sag, som er et proceduremæssigt spørgsmål, med at give ordet til hr. Beazley.
<SPEAKER ID="009" NAME="Christopher Beazley" AFFILIATION="PPE-DE">
- (EN) Hr. formand! Jeg skal gøre det meget kort. Jeg ville blot sige, at jeg er 100 % enig med både hr. Corbett og min gruppeformand, hr. Daul. Det, der skete i går, var ganske enkelt utilgiveligt. Jeg vil måske imidlertid gerne råde Formandskonferencen til at huske på hr. Cohn-Bendits - måske kloge - råd om ikke at give disse folk den prominens, de søgte gennem deres ganske uacceptable adfærd.
<P>
Jeg tænkte på, om Parlamentets tjenester måske ville undersøge, om der kan findes yderligere faciliteter til Parlamentets vuggestue, til dem, der lider af det, der åbenbart beskrives som "offensivt Faragia"syndrom. Symptomerne er, at man føler, at man er langt ude og voldsom, og sygdommen i sin ekstreme form kan være smitsom. For dem, der føler, at de hører til i denne vuggestue, og jeg foreslår hr. Farage som leder af den, er den eneste kendte terapi at gå frem og tilbage med en plakat med enkeltord og råbe efter hinanden, så højt de kan. Når feberen falder, kan de hvile sig og få lov til igen at være sammen med de voksne. Jeg ønsker dem, der holdt de absurde plakater op i går, og dem, der opførte sig så dårligt, en glædelig jul. Hvis de i løbet af juledagene får tid til at tænke over deres opførsel, kunne de måske endda overveje, hvad de kunne tænke sig at lave, når de bliver store.
<SPEAKER ID="010" NAME="Formanden">
Vi skal tage højde for Deres forslag, selv om jeg personligt har noget svært ved at forestille mig disse kolleger i en vuggestue, da vi i lyset af de voldelige tendenser, nogle af dem udviste, ville risikere en "massakre på de uskyldige". Vi handler nøjagtigt ifølge bestemmelserne i forretningsordenens artikel 147 og vil bestemt holde os til dem.
