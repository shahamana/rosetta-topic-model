<CHAPTER ID="026">
Scoreboard for forbrugermarkederne (kortfattet forelæggelse) 
<SPEAKER ID="208" NAME="Formanden">
Næste punkt på dagsordenen er betænkning af Anna Hedh for Udvalget om det Indre Marked og Forbrugerbeskyttelse om resultattavlen for forbrugermarkederne.
<SPEAKER ID="209" NAME="Anna Hedh" LANGUAGE="SV">
Hr. formand! Det indre marked er en ekstremt vigtig del af det europæiske samarbejde, men for mange forbrugere er det kun et vagt begreb. Uanset hvor meget vi anerkender dets betydning, regler og bestemmelser, er vi alle forbrugere og påvirkes alle af, hvordan det indre marked fungerer. Jeg har altid fastholdt, at hvis vi har tilfredse og tillidsfulde europæiske forbrugere, vil vi også have et indre marked, der fungerer effektivt og trives.
<P>
For at vinde denne tillid skal vi gøre det indre marked mere effektivt og lydhørt over for borgernes forventninger og problemer. Det betyder ikke nødvendigvis mere eller strengere lovgivning og regler fra EU's side. Information, uddannelse og selvregulering kan ofte være en mere hensigtsmæssig og mere effektiv løsning. Uanset hvor godt vi løser problemerne, skal målet altid være at sørge for, at vi sikrer forbrugernes rettigheder, så de kan træffe gode, velfunderede beslutninger. Dette er naturligvis også godt for selve markedet. Derfor hilser Udvalget om det Indre Marked og Forbrugerbeskyttelse og jeg selv resultattavlen for forbrugermarkederne, som Kommissionen fremlagde på opfordring af udvalget, velkommen. Vi tror, at den kan blive et vigtigt værktøj for den fremtidige udvikling af forbrugerpolitikken.
<P>
Det indre marked består af omkring 500 mio. forbrugere og har store leverancer af varer og tjenester. Det er naturligvis umuligt at gennemgå alle aspekter af det indre marked detaljeret. Derfor er det vigtigt at sætte de analytiske ressourcer ind der, hvor der er størst behov for dem. Jeg er glad for, at Kommissionen har fokuseret på de fem områder, nemlig klager, prisniveauer, tilfredshed, skift og sikkerhed. Disse fem hovedindikatorer er relevante og anvendelige, selv om der med tiden vil være behov for at videreudvikle og forbedre dem og måske også medtage nogle nye kategorier.
<P>
Jeg vil også gerne fremhæve betydningen af at øge bevidstheden om resultattavlen hos forbrugerne selv og den brede offentlighed. Derfor er det vigtigt, at den forfattes i et lettilgængeligt sprog. Desuden skal resultattavlen være synlig på relevante websteder.
<P>
Endelig vi jeg gerne sige, at det vil tage tid at udvikle resultattavlen, dels fordi vi har gjort meget forskellige fremskridt i de forskellige medlemsstater med hensyn til forbrugerpolitik og forbrugerbeskyttelse, men også fordi vi er forskellige, med forskellige kulturer og forskellige traditioner. Vi skal være tålmodige og give denne resultattavle for forbrugermarkederne tid.
<P>
Jeg vil også gerne benytte lejligheden til at takke kommissær Kuneva og hendes sekretariat samt mit eget sekretariat for deres ekstremt konstruktive samarbejde.
<SPEAKER ID="210" NAME="Danuta Hübner">
medlem af Kommissionen. - (EN) Hr. formand! Initiativet med resultattavlen kom til verden for mindre end et år siden, og i denne periode har Kommissionen sat stor pris på Parlamentets interesse og opbakning.
<P>
Resultattavlen har været genstand for mange diskussioner i Udvalget om det Indre Marked og Forbrugerbeskyttelse, og vi har lært meget af disse drøftelser og forslag. Mange tak for det, men en særlig tak til Anna Hedh for den fremragende betænkning.
<P>
Jeg vil kort opsummere, hvorfor denne resultattavle for forbrugermarkederne er vigtig for os alle. Hvis vi skal skabe resultater for forbrugerne, skal vi være mere lydhøre over for deres forventninger og vise bedre forståelse for de problemer, de står over for i deres hverdag. For at kunne gøre dette har vi brug for en informationsbase, der viser, hvordan markederne klarer sig i form af økonomiske og sociale resultater for forbrugerne, og hvordan forbrugerne opfører sig på markedet. En forsvarlig politisk beslutningsproces kræver præcise data, og vi deler fuldt ud Deres syn på dette.
<P>
Denne resultattavle indeholder oplysninger til at identificere markeder, der risikerer ikke at give gode resultater for forbrugerne og derfor kræver yderligere opmærksomhed. Det giver også mulighed for at registrere fremskridtene på detailmarkedet og bidrager til udarbejdelsen af benchmarks for forbrugermiljøet i medlemsstaterne, navnlig med hensyn til overholdelse af forbrugerlovgivningen, håndhævelse, klagemuligheder og øgede rettigheder til forbrugerne. Vi deler Deres synspunkter om, hvilke indikatorer der skal medtages på denne resultattavle, og vi mener, at oprettelsen af en harmoniseret, EU-dækkende database over forbrugerklager bliver et vigtigt skridt fremad. Den vil give os mulighed for at konstatere problemer på forbrugermarkederne på et tidligt tidspunkt og om nødvendigt træffe hensigtsmæssige forholdsregler.
<P>
Kommissionen tror på, at det er vigtigt at medtage prisoplysninger, eftersom priser er noget af det, forbrugerne især lægger vægt på. Det nuværende politiske og økonomiske klima styrker behovet for gode prisoplysninger yderligere. Vi skal sende et klart signal til vores forbrugere om, at vi holder øje med, hvordan priserne ligger på tværs af det indre marked. Kommissionen kan forsikre Dem om, at den er fuldt ud klar over, at dette er et kompliceret spørgsmål, og den vil naturligvis fortolke disse data grundigt og sørge for, at de indsættes i deres rette sammenhæng. Priserne kan variere på tværs af det indre marked af regulære økonomiske årsager, men også fordi markedet fungerer dårligt, og vores målsætning er at finde ud af, hvordan man kan kende forskel.
<P>
Vi deler fru Hedhs synspunkt om betydningen af et tæt samarbejde med medlemsstaterne. I år er Kommissionen begyndt at arbejde sammen med nationale politikere, statistikkontorer, retshåndhævende myndigheder og forbrugerorganisationer om at videreudvikle indikatorerne for resultattavlen, og vi vil fortsætte dette samarbejde i de kommende år. Fru Hedh har understreget, at vi skal gøre denne resultattavle mere tilgængelig for en bredere offentlighed, og at vi bør øge bevidstheden om det. Kommissionen accepterer dette punkt og vil intensivere indsatsen for at opnå dette. Jeg opfordrer Dem til at se resultaterne i den anden udgave af resultattavlen.
<P>
Endelig ønsker Kommissionen at tage følgende med fra fru Hedhs betænkning - selv om jeg kunne nævne mange andre punkter, hvis jeg havde mere tid: ønsket om flere kvalifikationsindikatorer som læsefærdigheder og kvalifikationer. Inden for rammerne af Eurostats reviderede europæiske sociale undersøgelsesprogram planlægger Kommissionen at gennemføre et modul vedrørende styrkelse af forbrugernes kompetence, hvorved den ønsker at måle forbrugernes færdigheder, forbrugeroplysning og bevidsthed om rettigheder samt selvbevidsthed. Dette vil give os mulighed for at tage et statistisk øjebliksbillede af Europas borgere i deres egenskab af forbrugere. Vi ser det som hovedtemaet for det pilotprojekt, som Parlamentet foreslog for 2009. Jeg vil gerne slutte med igen at takke fru Hedh for hendes interesse og opbakning, ikke mindst økonomisk.
<SPEAKER ID="211" NAME="Formanden">
Punktet er afsluttet.
<P>
Afstemningen finder sted i morgen kl. 12.00.
<P>
Skriftlige erklæringer (artikel 142)
<SPEAKER ID="212" NAME="Slavi Binev  " AFFILIATION="NI">
skriftlig. - (BG) Jeg glæder mig over Anna Hedhs betænkning om resultattavlen for forbrugermarkederne og dens formål med at gøre det indre marked mere følsomt over for borgernes forventninger og ønsker. Gennem de seneste 19 år af Bulgariens såkaldte demokratiske forvandling har vi fået vores andel af forskellige privatiseringsløsninger, der foreslås af de regerende myndigheder i Bulgarien. Et slående tilfælde er, at dømte tyve fra ČEZ Měření-elselskabet fik adgang til det bulgarske hjemmemarked. Folkene fra ČEZ, som vi hos ATAKA længe har identificeret som navnkundige gangstere, er blevet dømt i deres hjemland. 32 af deres medarbejdere er blevet anholdt for at afpresse kunder, som de beskyldte for at stjæle elektricitet. Men trepartskoalitionen i Bulgarien har naturligvis for travlt med korruption og mente ikke, at dette var grund nok til at smide disse forbrydere ud, sådan som regeringerne i Canada og Ungarn gjorde, og derfor fortsætter ČEZ med at bestjæle og afpresse de bulgarske skatteydere med deres smarte små privatiseringsaftaler som påskud.
<P>
Jeg mener, at indførelsen af resultattavlen for forbrugermarkederne vil forbedre redskaberne til at holde styr på sektorer, som skal undersøges for svagheder og overtrædelser, og vil inddrage de nationale forbrugerbeskyttelsesmyndigheder i opretholdelsen af kvaliteten af de sociale tjenester samt bidrage til at genoprette forbrugernes tillid til det indre marked.
<SPEAKER ID="213" NAME="Zita Pleštinská  " LANGUAGE="SK">
Europa-Parlamentets Udvalg om det Indre Marked og Forbrugerbeskyttelse har den prioriterede målsætning at forbedre de europæiske forbrugeres stilling på det indre marked. Det opfordrer konstant Kommissionen og medlemsstaterne til at undersøge, hvad forbrugerne mener om det indre marked, og navnlig hvad de har brug for. Hovedforudsætningen for et effektivt og velfungerende indre marked er forbrugertillid.
<P>
Udvalget har erkendt fordelene ved en resultattavle for det indre marked, som er blevet anvendt siden 1997, og har bedt Kommissionen fremsætte et forslag til en resultattavle for forbrugermarkeder som et instrument til vurdering af markedet set ud fra et forbrugerperspektiv.
<P>
Klager, prisniveauer, tilfredshed, grænseflader og sikkerhed er de fem hovedindikatorer i resultattavlen. Udvalget er klar over, at eftersom dette bliver den første resultattavle nogensinde for forbrugermarkeder, vil nogle af disse indikatorer skulle erstattes med nye på et senere tidspunkt. Særlig indikatoren vedrørende prisniveauer er tvivlsom.
<P>
Jeg er enig med ordføreren, Anna Hedh, i, at der skal gøres reklame for resultattavlen gennem medierne, og at den skal lægges ud på de relevante websteder. Jeg ville foretrække, at Kommissionen ydede økonomisk støtte til en offentlig bevidstgørelseskampagne, der skal gennemføres af forbrugerorganisationerne. Takket være deres erfaring inden for forbrugerpolitik kender de den bedste metode til at få kontakt til forbrugerne.
<P>
Jeg tror fuldt og fast på, at resultattavlen vil skulle fange forbrugeres interesse, hvis den skal blive et vigtigt instrument for den fremtidige udvikling af forbrugerpolitikken.
