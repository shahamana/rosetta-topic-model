<CHAPTER ID="008-13">
13. Makrofinansiel bistand til Ukraine (
<P>
Før afstemningen:
<SPEAKER ID="118" NAME="Vital Moreira">
ordfører. (EN) - Fru formand! Jeg vil gerne forklare ganske kort, hvad vi skal stemme om.
<P>
I november sidste år, da vi her i Strasbourg forhandlede vedtagelsen af fire tidligere forslag vedrørende makrofinansiel bistand til andre lande, lovede Kommissionen os, at alle fremtidige enkeltforslag til denne slags bistand skulle være underlagt Parlamentets og Rådets fælles beslutningsprocedure i henhold til Lissabontraktaten og indtil vedtagelsen af en rammeforordning vedrørende makrofinansiel bistand. I dag, kun et halvt år senere, står vi med ikke blot et forslag til en fælles beslutning, men også en aftale med Rådet fra førstebehandlingen. I bestræbelserne på at nå denne aftale arbejdede vi efter en meget stram tidsplan. Jeg vil derfor gerne udtrykke min anerkendelse og taknemmelighed over for det spanske formandskab, Rådet og Kommissionen og over for skyggeordførerne i Udvalget om International Handel og alle andre involverede parter for deres positive og konstruktive indstilling.
<P>
I henhold til den foreslåede beslutning kan Ukraine få et lån på op til 500 mio. EUR til at finansiere landets underskud på betalingsbalancen og opfylde behov vedrørende ekstern finansiering. Dette lån vil supplere IMF-støtten og den EU-bistand på 110 mio. euro, som man enedes om tilbage i 2002, men som endnu ikke er udbetalt.
<P>
Under vores uformelle trepartsforhandlinger insisterede Parlamentet på at bibeholde henvisninger til visse betingelser for udbetaling, som var vigtige for os, herunder effektivitet, gennemsigtighed og ansvarlighed i forbindelse med bistanden. Vi insisterede desuden på, at det er vigtigt, at Parlamentet holdes underrettet om selve gennemførelsen af bistanden.
<P>
(Bifald)
<P>
For at beskytte vores institutionelle beføjelser modstod vi desuden krav om at indføre en procedure med et forvaltningsudvalg til gennemførelse af foranstaltninger, så et rådgivende udvalg...
<P>
(Formanden afbrød taleren)
