<CHAPTER ID="016">
Transportpriser og transportvilkår (forhandling)
<SPEAKER ID="119" NAME="Formanden">
Næste punkt på dagsordenen er betænkning af Paolo Costa for Transport- og Turismeudvalget om forslag til Europa-Parlamentets og Rådets forordning om ændring af forordning nr. 11 vedrørende afskaffelse af forskelsbehandling med hensyn til transportpriser og transportvilkår, udfærdiget i henhold til artikel 79, stk. 3, i traktaten om oprettelse af Det Europæiske Økonomiske Fællesskab og af Europa-Parlamentets og Rådets forordning (EF) nr. 852/2004 om fødevarehygiejne - Transportaspekter - C6-0086/2007 -.
<SPEAKER ID="120" NAME="Günter Verheugen" LANGUAGE="DE">
Hr. formand, mine damer og herrer! Lad mig starte med at takke hr. Costa for at have udarbejdet denne betænkning. At reducere den administrative byrde, der opstår som følge af EU's regler, er en af de mest effektive måder at forbedre lovbestemmelserne for vores 24 millioner virksomheder i Europa på. Dette initiativ yder derfor et vigtigt bidrag med henblik på at nå vores ambitiøse mål som led i partnerskabet for vækst og beskæftigelse.
<P>
Kommissionen hilser derfor Parlamentets støtte til en hurtig vedtagelse af denne hasteforanstaltning velkommen. Derved fjernes unødvendig elementer af den dokumentation, der kræves, når gods bliver transporteret hen over nationale grænser inden for EU. Den pågældende foranstaltning vil sætte forskrifter ud af kraft, som er forældede og faktisk stammer fra 1960.
<P>
Ifølge disse bestemmelser, som stadigvæk gælder, skal vognmænd stille en række oplysninger om tariffer, prisaftaler og transportaftaler til rådighed, så snart deres gods transporteres hen over nationale grænser inden for EU. Det forenklede system, som Kommissionen har foreslået, vil lette den administrative byrde betydeligt for 300.000 europæiske transportvirksomheder, og det anslås, at disse virksomheder vil spare udgifter på mindst 160 millioner euro årligt. Bestemt ikke noget dårligt resultat.
<P>
Hvad proceduren angår, tager Kommissionen til efterretning, at Parlamentet har opdelt det såkaldte omnibusforslag til Europa-Parlamentets og Rådets forordning om ændring af både forordning nr. 11 vedrørende afskaffelse af forskelsbehandling med hensyn til transportpriser og transportvilkår og forordning nr. 852/2004 om fødevarehygiejne i to separate forslag.
<P>
Men jeg vil gerne sige, at Kommissionen vil foretrække den såkaldte omnibustilgang i fremtiden, dvs. lade et forslag dække flere foranstaltninger med henblik på at fjerne unødvendige administrative byrder. Det er der to grunde til. For det første er det ikke målet at ændre substansen i den pågældende lovtekst, men kun - og jeg gentager "kun" - at fjerne unødvendige bureaukratiske byrder, og for det andet vil en sådan tilgang medføre, at disse foranstaltninger bliver vedtaget hurtigere.
<P>
Kommissionen håber derfor, at de to lovgivende organer nu kan gøre hurtige fremskridt med forslagets andel del, nemlig den del, der vedrører fødevarehygiejne.
<SPEAKER ID="121" NAME="Paolo Costa" LANGUAGE="IT">
Hr. formand, hr. kommissær, mine damer og herrer! Jeg kunne gentage meget af det, som kommissær Verheugen allerede har sagt, men vil forsøge at undgå at gøre det. Det er et velkomment initiativ. Mindre foranstaltninger skjuler ofte større resultater, og sådan er det i dette tilfælde.
<P>
Vi drøfter utvivlsomt regler, der blev gennemført i et anderledes Europa. Den grundlæggende forordning stammer fra 1960, da vores lande var adskilte, og da regler om hygiejne og fødevarer kunne skjule forskelsbehandling og hindringer for konkurrence. Derfor var det nødvendigt at angive, hvilken vej man skulle gå, og hvilke grænser der skulle overskrides. Der var mange ting at drøfte og mange detaljer at klarlægge, men da mange af reglerne ikke mere tjener noget formål, er det hensigtsmæssigt at tilpasse dem.
<P>
Vi ved alle, at lovgivning om fødevarehygiejne er et følsomt emne og derfor meget tidskrævende. Det er begrundelsen for denne løsning, som efter min opfattelse er meget fornuftig, idet transportreglerne adskilles, således at de er lettere at acceptere og forhåbentlig også at gennemføre.
<P>
Udvalget, som jeg har æren at være formand for, godkendte enstemmigt min betænkning. Jeg opfatter dette som et positivt tegn på, at Parlamentet vil gøre det samme i morgen, så der kan træffes relevante foranstaltninger i den nærmeste fremtid.
<P>
Det drejer sig om positiv forenkling. Forenkling, der samtidig tilpasses til de nuværende omstændigheder og nye måder at formidle oplysninger på, således at mange af de bureaukratiske procedurer vil være unødvendige og måske give os mulighed for at lægge mere vægt på at sikre, at fødevarerne transporteres på en hygiejnisk måde fra en del af EU til en anden.
<SPEAKER ID="122" NAME="Silvia-Adriana Ţicău">
for PSE-Gruppen. - (RO) Hr. formand! I henhold til forslaget om Europa-Parlamentets og Rådets forordning om ændring af forordning nr. 11 vedrørende afskaffelse af forskelsbehandling med hensyn til transportpriser og transportvilkår skal transportvirksomheder, der transporterer varer til lands, til vands eller med jernbane, fremlægge oplysninger om deres transportpriser, aftaler, transportvilkår samt den nødvendige dokumentation.
<P>
Transportvirksomhederne må derfor ikke diskriminere ved at anvende forskellige priser (med hensyn til det samme produkt, der transporteres i samme transportsystem på samme rute), men der opstår forskelsbehandling alt efter destinations- eller oprindelseslandet.
<P>
Det er en meget vigtig forordning, men da den har været gældende siden 1960, er det nødvendigt med opdatering. I ændringsforslagene forenkles den eksisterende lovgivning, og der skabes mere stabilitet i forbindelse med de betingelser, som gælder for transport af varer.
<P>
Ifølge statistikker, der er udarbejdet af Kommissionen, er det korrekt, som kommissæren nævnte, at forordningen vil påvirke eller have indflydelse på aktiviteterne for ca. 300.000 transportvirksomheder, og at ændringsforslagene vil mindske de administrative udgifter i Europa med ca. 160 millioner euro om året.
<P>
Europa-Parlamentet har som målsætning at reducere den administrative byrde på virksomhederne med 25 % inden udgangen af 2012. Kommissionens forslag om at ændre de to forordninger er blandt de foranstaltninger, der skal træffes for at opfylde denne målsætning.
<P>
Det er imidlertid korrekt, at Transport- og Turismeudvalget blev orienteret i den fælles beslutningsprocedure, og det er i strid med traktatens artikel 73, stk. 3. Derfor blev forslaget fra hr. Costa som ordfører vedtaget enstemmigt.
<SPEAKER ID="123" NAME="Reinhard Rack" AFFILIATION="PPE-DE">
(DE) Hr. formand! Jeg vil på gruppens vegne ikke undlade at gentage det, som kommissæren sagde indledningsvis, nemlig at vores formand for Transport- og Turismeudvalget fuldt og helt har levet op til sin opgave som udvalgsformand omkring reglerne for lufttrafikken, som ganske vist er uspektakulære, men ikke desto mindre vigtige, særligt fordi det lykkedes ham at opnå enstemmighed i udvalget.
<P>
Vi håber, at denne enstemmighed har gjort hans liv og arbejde langt mere behageligt, det ville jeg blot understrege endnu en gang.
<SPEAKER ID="125" NAME="Derek Roland Clark" AFFILIATION="IND/DEM">
(EN) Hr. formand! Jeg lykønsker Kommissionen - og det er ikke noget, De hører ofte heroppefra, vel? Men dette er et sjældent eksempel på en betænkning, der er på rette vej - til Damaskus?
<P>
Vi insisterer på at debattere dette forslag, for det søger at mindske reguleringen. Det godtager, at små virksomheder bliver tynget af unødvendig lovgivning, idet noget af det går tilbage til 1960. I begrundelsen hedder det, at disse unødvendige administrative byrder hæmmer den økonomiske aktivitet og har en negativ indflydelse på virksomhedernes konkurrenceevne. Jeg kunne ikke være mere enig. Hvorfor stoppe her? Hvorfor kun begrænse unødvendigt papirarbejde fra 10 ansatte og nedefter? Lad os gå hele vejen og gøre det gældende for hele levnedsmiddelindustrien! Gå videre, og lav et bål af de næste 100.000 love! Når De er i gang, skrot Kommissionen, Parlamentet og Rådet. Jeg mener det alvorligt. Ved at skære ned på regelbyrderne sætter De de europæiske lande i stand til at kaste lænkerne af sig, som ellers uundgåeligt vil forvandle os til økonomiske ubetydeligheder i det 21. århundrede.
<SPEAKER ID="126" NAME="Paolo Costa" LANGUAGE="IT">
Hr. formand, mine damer og herrer! Jeg ønsker blot at gøre opmærksom, at vi uden grund trækker sagen i langdrag.
<P>
For mig at se er vi helt enige: Det var nødvendigt at stille ændringsforslag og ændre retning. Det er rigtigt at adskille de to lovgivninger for at afskaffe forskelsbehandling med hensyn til transportvilkår. I håbet om at opnå samme resultat vil jeg igen i morgen, som jeg gjorde på udvalgsplan, henstille til opnåelse af enstemmig eller næsten enstemmig afstemning om dette forslag.
<SPEAKER ID="127" NAME="Formanden">
Forhandlingen er afsluttet.
<P>
Afstemningen finder stede tirsdag den 15. januar 2008.
