<CHAPTER ID="020">
Alkoholrelaterede skader (forhandling) 
<SPEAKER ID="316" NAME="Formanden">
Næste punkt er dagsordenen er betænkning af Alessandro Foglietta for Udvalget om Miljø, Folkesundhed og Fødevaresikkerhed om en EU-strategi til støtte for medlemsstaterne i deres bestræbelser på at reducere alkoholrelaterede skader.
<SPEAKER ID="317" NAME="Alessandro Foglietta  " LANGUAGE="IT">
Hr. formand, mine damer og herrer! Det er en stor tilfredsstillelse at opleve en så vigtig betænknings færdiggørelse og afslutning. Jeg vil gerne rette en varm tak til parlamentsmedlemmerne, skyggeordførerne, grupperne og de tjenestemænd, der har gjort dette resultat muligt.
<P>
Ønsket om at bekæmpe alkoholmisbrug har i de senere år fået høj prioritet i social- og sundhedspolitikkerne i hele verden, og også EU gør en indsats i den forbindelse. Kommissionen har forelagt en tekst for os, som udgør et glimrende grundlag. Vi har forsøgt at bygge videre på den og at tilføje nye punkter.
<P>
Undersøgelse af alkoholrelaterede skader viser et yderst trist og bekymrende billede, nemlig en meget høj ungdomsdødelighed, navnlig på grund af færdselsuheld, vold i hjemmet, øget forekomst af føtalt alkoholsyndrom, leversygdomme og en stadig mere udbredt afhængighed af alkohol i alle medlemsstaterne, også blandt unge. Udgifterne til sundhedspleje beløber sig i Europa til 17 milliarder euro plus 5 milliarder euro brugt på behandling og forebyggelse.
<P>
Det skal understreges, at problemet skyldes misbrug af alkohol, hvorimod et forbrug af alkohol i sig selv ikke bør betragtes som et onde. Det er en del af mange medlemsstaters kultur, historie og traditioner, og visse alkoholprodukters kvalitet er ofte producentlandenes stolthed. Desuden må vi ikke glemme det aspekt, der vedrører beskæftigelsen. Det anslås, at over 1 million mennesker i Europa er beskæftiget med fremstilling og forarbejdning af alkohol.
<P>
Kommissionen - som jeg gerne vil takke - har udarbejdet en meddelelse, hvor der fokuseres på nogle prioriteter. Dem har vi overtaget, og vi har forsøgt at udvide deres anvendelsesområde ved hjælp af nogle nøglepunkter, nemlig en uddybning af problemet med unges alkoholforbrug, omfattende information, hjælp og forebyggelse, bedre offentlige informationskampagner, så samfundet bliver klar over de risici, man løber ved at have et umoderat forbrug af alkohol, samt undersøgelse af problemerne med vold og navnlig vold i hjemmet i forbindelse med alkohol.
<P>
De foranstaltninger, der skal hindre alkoholmisbrugets negative konsekvenser, er navnlig informationskampagner og undervisning i skolerne om risiciene, hvilket også skal være rettet mod forældrene, bedre tilgængelig offentlig transport som et alternativ til privat transport for folk, der har været i byen om aftenen, og støtte til de enkelte landes initiativer med fokus på princippet om, at man ikke skal køre efter at have drukket, en europæisk pris til den bedste informationskampagne i skolerne, finansiel støtte til udbredelsen af instrumenter, der gør det muligt selv at måle alkoholpromillen i blodet, og strenge bestemmelser med hensyn til de såkaldte "alkopops".
<P>
Et andet af betænkningens innovative punkter, som blev godt modtaget af Kommissionen, er forslaget om at udbrede en ansvarlig og bevidst holdning til alkohol via den såkaldte "korte intervention". Takket være deres daglige og direkte forbindelser til patienterne kan de alment praktiserende læger blive en værdifuld hjælp, når det gælder om at identificere alkoholrelaterede problemer, inden patienten selv er klar over det. Et simpelt spørgeskema, kaldet "audit", der allerede bruges på forsøgsbasis i nogle europæiske byer, kan supplere lægens personlige indsats.
<P>
Andre foranstaltninger består navnlig i at fremme aktioner, der tager sigte på at reducere antallet af færdselsuheld som følge af alkoholmisbrug, f.eks. en styrkelse af kontrollerne med spritkørsel, udbredelse af test, som gør det muligt selv at måle alkoholpromillen i blodet, fremme af programmer, hvor man kører på skift, nedsættelse af den tilladte alkoholpromille i blodet og hårdere straffe til dem, der kører, når de er berusede.
<P>
I betænkningen foreslår vi - og det lader til, at alle Europa-Parlamentets grupper bakker op omkring dette - en promillegrænse så tæt på 0 som muligt for personer, der lige har fået kørekort, så vi skaber et konkret grundlag for strategien, som ikke blot består af en principerklæring og den forsigtighed, som Kommissionen giver udtryk for i sin tekst, selv om mange af de foranstaltninger, der kunne træffes for at bekæmpe alkoholmisbrug, falder inden for de enkelte medlemsstaters kompetenceområde, ikke mindst på sundheds- og sikkerhedsområdet.
<P>
EU kan forsøge at fremme, sørge for incitamenter til, arbejde for og foreslå vedtagelsen af nogle af disse foranstaltninger. Et af de punkter, der ikke var enighed om, var uden tvivl spørgsmålet om mærkning, der gør opmærksom på risici og farer ved alkoholmisbrug. Personligt mener jeg, at det er hensigtsmæssigt at bede Kommissionen om en grundig undersøgelse, der viser de forskellige informations- og kommunikationssystemer, heriblandt mærkning.
<P>
Til sidst vil jeg sige, at strategien med de ændringer, som Parlamentet har foretaget, kan tilføre en væsentlig merværdi i forhold til de enkelte nationale politikker, navnlig fordi det bliver muligt at give medlemsstaternes arbejde nogle fælles målsætninger.
<P>
I betænkningens tekst har jeg først og fremmest forsøgt at behandle emnet med den nødvendige ligevægt og fornuft. Jeg har undgået at dæmonisere et moderat forbrug af alkohol og taget højde for de århundredgamle traditioner for et ansvarligt alkoholindtag, men jeg har forsøgt at foreslå nogle hensigtsmæssige foranstaltninger, der kan mindske problemerne, som desværre er meget hyppige både i Europa og i resten af verden. Jeg vil gerne takke alle for deres støtte og samarbejde.
<SPEAKER ID="318" NAME="Markos Kyprianou" LANGUAGE="EN">
Hr. formand! Jeg vil indlede med at takke ordføreren for det glimrende arbejde og den fremragende betænkning, han har udarbejdet, og jeg vil også takke de øvrige medlemmer af udvalget, som har støttet ham og samarbejdet med ham om at udarbejde denne interessante, nyttige og positive betænkning.
<P>
Jeg vil ikke gentage meget af det, der står i meddelelsen eller i betænkningen, og jeg vil indlede med at sige, at jeg er meget tilfreds med, at vi har samme syn på, hvordan vi kan løse og håndtere sådan et vanskeligt og vigtigt problem. Vi kender statistikkerne, som er foruroligende. Næsten 200.000 mennesker dør hvert år i EU af sygdomme forbundet med overdrevent alkoholforbrug. 43-45 millioner mennesker i EU har et farligt alkoholforbrug, som tegner sig for 70,4 % af alle sundhedsproblemer og for tidlige dødsfald, og det er en af de vigtigste dødsårsager blandt unge mennesker. Statistikkerne er altså foruroligende, men det skal allerførst understreges, at det ikke drejer sig om selve produktet alkohol. Det er det overdrevne forbrug og misbrug af alkohol, der skaber problemerne. Nogle gange er det vanskeligere at lære folk, hvordan de skal forbruge et produkt, der har eksisteret i århundreder, i moderate mængder og mere ansvarsbevidst, men det er det overdrevne forbrug eller misbrug, der forårsager problemerne.
<P>
Det glæder mig, at Parlamentet er enigt i, at der er behov for en EU-strategi og for europæiske foranstaltninger på dette område. Det er rigtigt, at vi skal supplere medlemsstaternes politik, som det er fastsat i EF-traktatens artikel 152, men det er ikke ensbetydende med, at vi ikke gør noget. Tværtimod vil vi støtte, supplere og tilføje merværdi til de foranstaltninger, som medlemsstaterne træffer. Det er også rigtigt, at vi har forskellige kulturer og traditioner i medlemsstaterne, men desværre ser vi, at de problemer, der indtil for nylig kun eksisterede i nogle medlemsstater, nu spreder sig til hele EU. Desværre breder dårlige vaner sig hurtigt, og de bliver let efterlignet, navnlig af unge mennesker.
<P>
Der er mulighed for at udveksle god praksis gennem samarbejde, før det er for sent. Vi kan skride ind, før problemet tager overhånd, og det er et af de vigtigste aspekter ved strategien.
<P>
Vi må fokusere på unge mennesker. Kraftigt lejlighedsdrikkeri er nu hovedproblemet i den gruppe, men spirituskørsel er også en af de vigtigste dødsårsager blandt unge.
<P>
Samtidig er det overordentligt vigtigt at fokusere på de prioriterede områder, og det glæder mig, at der i betænkningen udtrykkes enighed med Kommissionen om de vigtigste prioriterede områder, der som sagt navnlig vedrører unge mennesker, men også gravide. Det er desværre stadig et problem i EU, at der fortsat fødes børn med problemer på grund af alkoholforbrug under graviditeten. Man skulle tro, at det ikke skete i en tid med det højeste uddannelsesniveau i EU, men det gør det desværre.
<P>
Jeg har med stor interesse bemærket henvisningen i betænkningen til problemet blandt ældre. Det vil komme til at indgå i de kommende aktioner, for det kan også blive et alvorligt socialt og sundhedsmæssigt problem.
<P>
EU som helhed vil arbejde på to planer. For det første er der udvalget for nationale politikker og aktioner, hvor medlemsstaterne er repræsenteret. Det vil samordne de nationale alkoholpolitikker og udvikle yderligere politikker, navnlig de, der er angivet i meddelelsen.
<P>
Men samtidig er der Det Europæiske Alkohol- og Sundhedsforum, hvor alle interessenter er repræsenteret, og der vil vi udvikle konkrete aktioner på de relevante niveauer. Det bliver dog ikke et debatforum eller bare en "snakkeklub". Tværtimod anmoder vi om faste tilsagn, som ikke blot skal føre til specifikke resultater, men også skal offentliggøres og overvåges nøje, og resultaterne af overvågningen skal også offentliggøres. Vi har tiltro til, at forummet kan håndtere nogle vanskelige opgaver, f.eks. ansvarlig markedsføring, ansvarlig reklame - som det påpeges i betænkningen - og ligeledes andre aspekter som ansvarlig udskænkning, for det er ikke bare producenterne, men også distributørerne, der har et stort ansvar på dette område, og det vil vi også sætte fokus på.
<P>
De fleste af emnerne i betænkningen bekræfter de politiske retningslinjer, der er fastsat i strategien i Kommissionens meddelelse. Nogle punkter tager sigte på at udvikle denne strategi yderligere, og dem vil jeg naturligvis være meget opmærksom på. Andre punkter går videre end henstillingerne i Kommissionens meddelelse om visse spørgsmål såsom mærkning og beskatning. De spørgsmål vil vi også overveje.
<P>
Hvad angår sundhedsadvarsler på alkoholholdige drikkevarer, som var genstand for voldsom debat, både da meddelelsen blev udarbejdet og i Parlamentet, vil vi undersøge de erfaringer, der er høstet i medlemsstater, som allerede er i gang med at indføre dem, og vi vil undersøge muligheden for sammen med medlemsstaterne at udvikle en officiel fælles strategi i EU om dette. Vi ved, at sundhedsadvarsler skaber opmærksomhed - det er derfor, medlemsstaterne indførte dem - men samtidig skal de indgå i en bredere strategi, for alene kan de ikke sikre, at vi når vores mål. Derfor må vi have oplysningskampagner i uddannelsesprogrammerne. F.eks. kan vi godt sætte sundhedsadvarsler på flasker, men hvad sker der med drikkevarer, der udskænkes på restauranter, barer og i hjemmet, hvor forbrugeren ikke ser flasken og dermed ikke ser advarslen? Derfor må vi finde på noget nyt, f.eks. brochurer, der følger med ved køb af alkoholholdige drikkevarer, og lægeråd, som det nævnes i betænkningen. Disse ting er vigtige. Ansvarlig kommunikation, ansvarligt salg og ansvarlig markedsføring er også vigtige aspekter, og vi har det, der er fastsat i lovgivningen om audiovisuelle tjenesteydelser. Men via forummet kan vi udarbejde en adfærdskodeks, som alle interessenter skal overholde.
<P>
Til sidst vil jeg sige, at det er vanskeligt at bringe de alkoholrelaterede skader til ophør, netop fordi vi skal fokusere på et bestemt aspekt, nemlig overdrevent forbrug og ikke selve produktet. Jeg mener imidlertid, at vi bevæger os i den rigtige retning, før problemet bliver uoverstigeligt.
<P>
Derfor ser jeg frem til, at der opnås konkrete resultater i de organer, jeg nævnte tidligere, men især i snævert samarbejde med Parlamentet, og jeg ser frem til Deres støtte til denne vedvarende indsats.
<SPEAKER ID="319" NAME="Renate Sommer" LANGUAGE="DE">
Hr. formand, hr. kommissær, mine damer og herrer! Det er en kendsgering, at et skadeligt og risikabelt alkoholforbrug har store sundhedsmæssige, økonomiske og sociale konsekvenser. Det er imidlertid også en kendsgerning, at alkohol er en del af den europæiske kulturarv, og at de fleste europæere omgås ansvarligt med alkohol. Derfor vil vi ikke gøre alkohol selv til skurken og heller ikke vedtage nye love. Vores mål er at fokusere på udsatte grupper og farlige situationer. En ung, som drikker sig sanseløs, en gravid, som skader sit ufødte barn med sit alkoholforbrug, eller en beruset bilist, som bringer sig selv og andre i fare - det er dér, vi skal sætte ind!
<P>
Her udgør den foreliggende betænkning et glimrende grundlag. Den er afbalanceret, problemorienteret og inddrager alle aktører - medlemsstaterne, alkoholindustrien, detailhandelen, udskænkningssteder, læger, skoler og forældre. Kompetencerne bliver klart afgrænset. De primære aktører er medlemsstaterne. EU har kun en støttefunktion. EU skal indsamle data, vise bedste praksis, udarbejde og støtte informationskampagner, og medlemsstaterne opfordres til at gennemføre de eksisterende nationale love bedre. For hvad nytter det med strenge love til beskyttelse af ungdommen, hvis de ikke bliver overholdt, og hvis overtrædelser ikke bliver straffet?
<P>
Vi anbefaler f.eks. også en nulprommillegrænse for unge bilister og erhvervschauffører. Alkoholindustrien skal forpligte sig til ikke at rette reklame for alkohol mod unge. Min gruppe støtter imidlertid ikke obligatoriske advarsler på alkoholiske drikke, og jeg beder Dem derfor støtte ændringsforslaget om at tage dette ud af betænkningen igen.
<P>
Man ved nemlig, og undersøgelser har bekræftet det, at sådanne advarsler er virkningsløse. Tværtimod skal man så tidligt som muligt oplyse folk om risikoen ved alkoholmisbrug. Vi skal informere, og vi skal overbevise, i stedet for at foreskrive og forbyde. Jeg tror, at vi har nået et punkt, hvor vi skal være os bevidst, at vi er folkets repræsentanter og ikke dets opdragere. Tak til ordføreren hr. Foglietta for det gode samarbejde.
<SPEAKER ID="320" NAME="Edite Estrela">
for PSE-Gruppen. - (PT) Hr. formand, hr. kommissær, mine damer og herrer! Jeg vil indlede med at lykønske hr. Foglietta med hans arbejde. Han har udarbejdet en afbalanceret betænkning, som viser en forståelse af problemet, og der forelægges fornuftige og generelt hensigtsmæssige forslag til, hvordan situationen kan gribes an.
<P>
Vi er enige i målene om at tilskynde til ansvarlige forbrugsmønstre og forhindre alkoholmisbrug i almindelighed og navnlig blandt mindreårige, gravide og chauffører - det er vi alle sammen enige om. De forslag, som min gruppe stillede, går i samme retning. Vi er imod alkoholmisbrug, men det er vigtigt at skelne mellem moderat og ansvarligt forbrug og misbrug. Moderat og ansvarligt forbrug er ikke dårligt, tværtimod er moderat forbrug af vin f.eks. godt for helbredet.
<P>
Desuden varierer alkoholvanerne meget i forskellige dele af Europa. Sydpå er der en kultur med moderat forbrug af drikkevarer som vin og øl med et forholdsvis lavt alkoholindhold. Drikkevarer af denne art er en del af kulturen i visse dele af Europa og yder et vigtigt bidrag til den lokale økonomi. Derfor er det efter vores opfattelse meningsløst at sætte sundhedsadvarsler på alle vinflasker i stil med advarslerne på f.eks. cigaretpakker. Tobak er altid skadeligt for helbredet, men alkohol er kun skadeligt i tilfælde af alkoholmisbrug.
<P>
Vi mener også, at der er brug for uddannelses- og oplysningskampagner til at gøre folk opmærksom på risiciene ved alkoholmisbrug. Disse kampagner bør begynde i skolen. Det er et emne, der skal behandles fornuftigt uden forudfattede fundamentalistiske meninger.
<P>
Vi er bekymrede over det stigende alkoholforbrug blandt unge, over at de begynder at drikke tidligere og tidligere, over blanding af alkohol og stoffer og over kørsel i påvirket tilstand. Disse situationer skal bekæmpes med alle midler på både nationalt og europæisk plan, for det er de unges fremtid, der står på spil. Vi er enige i de fleste af de foreslåede foranstaltninger til afhjælpning af risiciene forbundet med unge menneskers overdrevne alkoholforbrug og i, at der skal træffes de foranstaltninger, der er nødvendige for at kunne tage fat på alkoholrelaterede skadelige sociale virkninger, navnlig vold i hjemmet. Vi ved, at forekomsten af vold i hjemmet som følge af alkoholmisbrug er meget høj.
<P>
I de fleste medlemsstater er de love, der forbyder salg af alkoholholdige drikkevarer til unge, dækkende. Problemet er den ringe grad af overholdelse. Medlemsstaterne skal styrke kontrolmekanismerne og sikre overholdelsen af den lovgivning, der vedrører forretningslivet. Vi må med andre ord alle sammen tage et ansvar og bekæmpe misbrug, men vi må ikke dæmonisere moderat eller ansvarligt forbrug.
<SPEAKER ID="321" NAME="Jules Maaten" LANGUAGE="NL">
Hr. formand! Kommissionen skønner, at den samlede økonomiske værdi af alkoholmisbrug i Europa er 125 milliarder euro om året, og den regner med, at 25 % af alle voldsforbrydelser skyldes alkoholmisbrug. Jeg har endnu et par tal. Indtagelse af alkohol under graviditet er den vigtigste årsag til psykiske og fysiske handicap hos børn. Omkring 1 % af den europæiske befolkning oplever følgerne af det føtale alkoholsyndrom (FAS). Det svarer til næsten 5 millioner europæere, og det selv om det føtale alkoholsyndrom fuldstændigt kan undgås. 60 % af de mennesker, som lider af FAS ender i fængsel eller i psykiatriske institutioner. Så sent som i eftermiddag havde vi besøg af dr. Nico van der Lely fra Nederlandene på et møde, der var tilrettelagt af Eurocare. Han fortalte der, at antallet af mennesker, som måtte behandles på hans hospital, Reinier de Graaf Gasthuis i Delft, efter en alkoholforgiftning, er fordoblet på fem år, og at der blandt børn mellem 10 og 15 år endda er tale om en seksdobling. Især "comadruk", dvs. at drikke, indtil man bogstavelig talt falder om, ser ud til at være populært. I første halvdel af 2007 måtte godt 80 børn indlægges på Reinier de Graaf Gasthuis i Delft som følge af overdreven druk.
<P>
Mange foranstaltninger er mulige og nødvendige. Sandsynligvis er prisen på og adgangen til at købe alkohol og desuden selvfølgelig opdragelse og information det vigtigste. Spørgsmålet er blot, hvem der bedst kan gøre dette. Forskellene mellem medlemsstaterne er meget store, hvilket kommissæren også med rette har gjort opmærksom på. Meget ofte er der således lokal hjælp i kommuner, og der vil det være læger eller medlemsstater, som kan træffe de mest effektive foranstaltninger. Traktaten tillader for øvrigt heller ikke ret meget andet. Det er vigtigt at have en ambitiøs europæisk alkoholstrategi, men EU skal ikke lægge hindringer i vejen for medlemsstaterne. Europa skal tage sig af hovedtrækkene, og disse skal være tydelige. Alkoholmisbrug skal der gribes kraftigt ind over for, især blandt unge, og det skal Europa give medlemsstaterne al mulig støtte til. Jeg er dog meget tøvende, når det gælder om at bebude lovgivning, som vi derefter ikke kan tilvejebringe, fordi det ikke øger tilliden til vores institutioner.
<P>
Jeg har talt om FAS og alkoholmisbrug blandt børn. Som kommissæren med rette siger, er det faktisk et europæisk problem. Jeg synes derfor, at medlemsstaterne skal påtage sig deres ansvar, og at de skal gøre dette på europæisk plan. Jeg synes, at de på europæisk plan skal binde sig til klare målsætninger, hvad angår begrænsningen af FAS og alkoholmisbrug blandt børn. Det står der for øvrigt også i beslutningsforslaget. Efter min opfattelse kunne det have været noget mere konkret end sådan, som det nu står i det. Men hvis medlemsstaterne er rede til at indgå en sådan aftale, har vi i det mindste på et område et konkret resultat. At råbe op om, at subsidiaritet er vigtig, og at vi derfor slet ikke skal foretage os noget, tror jeg ikke, er nogen løsning.
<P>
Endelig er jeg meget spændt på resultaterne af mærkningen. I Frankrig står der nu advarsler mod gravides indtagelse af alkohol på etiketterne. Når vi får resultaterne deraf, og hvis det viser sig, at dette virker, synes jeg, at vi også skal overveje en lignende foranstaltning på europæisk plan. Også det indre marked udgør en grund til at gøre det. Vi har lov at gøre det, og vi kan gøre det. Jeg synes dog kun, vi skal gøre det, hvis det er effektivt, og så er jeg gerne rede til at overveje det.
<SPEAKER ID="322" NAME="Roberta Angelilli" LANGUAGE="IT">
Hr. formand, mine damer og herrer! Først vil jeg gerne lykønske hr. Foglietta med hans glimrende arbejde. I sin betænkning tager han nemlig på en meget effektiv måde et spørgsmål op, som desværre er yderst aktuelt, nemlig alkoholmisbrug og navnlig unges alkoholmisbrug. Som det allerede er blevet sagt, er målsætningen bestemt ikke at kriminalisere alkoholforbruget, eftersom alkohol kan være gavnligt for helbredet, når det indtages i moderate mængder. Det drejer sig snarere om kraftigt at fordømme alkohols udbredelse blandt de helt unge.
<P>
Alkohol bliver ofte indtaget sammen med narkotika, eller også ender alkohol selv med at blive en form for narkotika. Alkoholmisbrug er efterhånden et socialt problem blandt unge, eftersom det medfører alvorlige fysiske og psykiske skader, for ikke at nævne ofrene for færdselsuheld, som i stadig større grad skyldes fuldskab bag rattet. Italien ligger desværre på førstepladsen i Europa som følge af det høje antal færdselsuheld, hvor halvdelen af ofrene er unge under 30. I de fleste tilfælde mister de livet i weekenden, om aftenen og om natten, når de kører hjem efter en fest eller et diskoteksbesøg efter at have drukket alt for meget alkohol.
<P>
Til sidst vil jeg gerne sige, at det er en glimrende betænkning, hvis linje vi støtter, eftersom den forener forebyggelse af problemet med en fornuftig indsats i form af undervisning og information, og hvor der ikke er nogen tolerance over for dem, der ikke overholder reglerne.
<SPEAKER ID="323" NAME="Hiltrud Breyer" LANGUAGE="DE">
Hr. formand! Det er på høje tid at få en europæisk alkoholstrategi, men vi ville ønske, at den var mere behjertet og modig. Vi har hørt om de horrible udgifter på 125 milliarder euro årligt, for ikke at tale om de store menneskelige lidelser som ulykker, vold i hjemmet eller 10 millioner børn, som vokser op i familier med alkoholproblemer. Derfor er det vigtigt, at vi ikke giver efter for alkohollobbyen, som udøver et massivt pres.
<P>
Jeg er dybt skuffet over udmeldingerne fra talerne for de to store grupper, som åbenbart ikke følger afstemningen i Udvalget om Miljø, Folkesundhed og Fødevaresikkerhed, hvis hjertebarn er advarsler og reklameforbud. Hr. Maaten har fortalt os om farerne, om det store problem med mødre, der drikker under graviditeten, om de skæbnesvangre følger i form af føtalt alkoholsyndrom og uoprettelige skader i udviklingen af børnenes hjerner. Vi ved fra erfaringerne i USA, og vi har i dag igen fået det bekræftet af eksperter, at advarsler virker, netop også når det gælder om at oplyse gravide om, at det har alvorlige konsekvenser at drikke.
<P>
Hvorfor er vi så ikke modige nok til at sige, at vi er klar til at gennemføre det på en gennemsigtig måde og bruge advarsler som en øjenåbner for de pågældende kvinder? Hvorfor bøjer vi os for lobbyindustriens pres? Jeg appellerer endnu en gang indtrængende til Dem. Det ville være usselt, hvis vi bøjede os og ikke havde modet til at gennemføre disse advarsler, som har vist sig at være effektive, og til at følge Sundhedsudvalgets afstemning i morgen. Det samme gælder for reklameforbuddene. Vi ved, og WHO har sagt, at EU kunne spare 95 milliarder euro om året, hvis vi virkelig gennemførte reklameforbud og advarsler. Vi ved jo, at reklame især animerer unge til at forbruge. Derfor kan jeg kun indtrængende appellere til Dem om at have modet til at gennemføre det i morgen. Uden lovgivningsmæssige foranstaltninger omkring advarsler og reklameforbud vil alkoholstrategien blive en tandløs tiger.
<SPEAKER ID="324" NAME="Jiří Maštálka" LANGUAGE="CS">
Hr. formand! Da jeg drøftede den oprindelige udgave af strategien med en ekspert i Tjekkiet, havde han kun én kommentar: "for lidt og for sent".
<P>
Jeg lykønsker ordføreren og takker ham for at have forbedret dette perspektiv og for at have ført denne strategi i en meget positiv retning. Jeg vil især fremhæve følgende punkter: For det første udtrykkes der i den ændrede tekst en positiv holdning til, at det er nødvendigt at bruge flere penge på oplysnings- og forebyggelsesprogrammer til bekæmpelse af alkoholisme. For det andet fokuseres der i strategien på unge som en gruppe, der særlig udsat. I den forbindelse bifalder og støtter jeg navnlig punkt 7 om universitetsstuderende og punkt 16, som gør det obligatorisk at forsyne etiketter med advarsler. For det tredje mener jeg, at teksten i punkt 21, hvor der gøres opmærksom på forbindelsen mellem sygeorlov og alkoholforbrug, er meget vigtig. Vi må ikke glemme, at hvis den europæiske arbejdsstyrke er påvirket af alkohol, vil den ikke være særlig konkurrencedygtig i en global verden.
<P>
Jeg er lidt skeptisk over for indholdet af punkt 2, hvor der henvises til en WTO-undersøgelse om alkohols gavnlige virkninger i forbindelse med forebyggelse af visse sygdomme. Med al respekt for WTO vil jeg gerne påpege, at der findes ekspertanalyser om dette emne, f.eks. den undersøgelse, der blev udført af et hold under ledelse af fru Fillmore og offentliggjort i 2006. Disse undersøgelser viser, at analysen af alkohols gavnlige virkninger var baseret på de forkerte data, og at den også omfattede f.eks. ældre mennesker, som var holdt op med at drikke alkohol, og personer, der kun drak alkohol en gang imellem. Resultaterne af denne undersøgelse er derfor temmelig problematiske. Det er også et spørgsmål, hvilket budskab vi ønsker at viderebringe til borgerne med teksten i punkt 2. Jeg håber ikke, at budskabet er, at hvis alkohol drikkes i små mængder, vil ingen mængder være skadelige.
<P>
Selv om jeg har dette ene kritikpunkt, støtter jeg strategien stærkt, dvs. den tekst, der blev ændret i samarbejde med ordføreren, og jeg mener, at den vil være gavnlig for vores medborgere.
<SPEAKER ID="325" NAME="Hélène Goudin" LANGUAGE="SV">
Hr. formand! Jeg takker i min egenskab af skyggeordfører hr. Foglietta for hans glimrende samarbejde. Betænkningen indeholder en detaljeret redegørelse for de foranstaltninger, som EU bør træffe for at reducere alkoholrelaterede skader i medlemsstaterne. Men strafferet er et nationalt anliggende og ikke et EU-anliggende. Vi kan ikke have nogen mening om, hvilke straffe medlemsstaterne bør give for spirituskørsel, eller hvor længe kørekort kan inddrages for den type lovovertrædelse. Strafferetten henhører under medlemsstaternes kompetenceområde, og det bør den vedblive med. Det foreslås også, at der føres oplysningskampagner på EU-plan, selv om det erkendes, at hver medlemsstat har sin egen drikkekultur. Hvert land ved bedst, hvordan alkoholrelaterede skader skal forebygges på baggrund af dets egne sociale erfaringer, traditioner og ressourcer. Det er positivt at udveksle informationer, men initiativet skal komme fra medlemsstaterne og ikke fra Bruxelles. Indførelsen af en europæisk pris er endnu en metode til at øge EU's indflydelse på disse spørgsmål. Vi må gennemgå det samarbejde, hvor EU er kompetent, f.eks. gennem det indre marked. Miljøudvalget forsøger at blande sig i nationale anliggender. Derfor opfordrer jeg alle til at give udvalget et rap over fingrene. Hvad angår promillegrænsen, er man lige farlig, hvis man har drukket og er ude i trafikken, uanset om man er ung chauffør, gammel chauffør eller erhvervschauffør.
<SPEAKER ID="326" NAME="John Bowis" AFFILIATION="PPE-DE">
(EN) Hr. formand! Jeg er yderst tilfreds med denne betænkning og med kompromisforslaget fra Udvalget om Miljø, Folkesundhed og Fødevaresikkerhed, bortset fra punktet om mærkning, som vi vil forsøge at rette op på under afstemningen i morgen.
<P>
Jeg er af den formening, at alkohol kan være godt i regelmæssige og begrænsede mængder, navnlig når man er kommet til skelsår og alder, som De og jeg. Alkohol er godt for os i den modne alder.
<P>
Men alkohol kan være dårligt for os, og det er det, betænkningen drejer sig om. Den drejer sig om drukture, mindreåriges drikkeri og spirituskørsel. Den drejer sig om følgerne af alkoholforbrug, som er, at 195.000 mennesker i Europa dør som følge af ulykker, vold, leversygdomme, lungesygdomme, brystkræft, mentale forstyrrelser, afhængighed, hjerte-kar-sygdomme, føtale problemer, reproduktionsproblemer osv. Alkohol er den tredjestørste årsag til tidlig død. Det er grunden til, at vi må have en fornuftig alkoholpolitik, at vi opfordrer kommissæren til at holde sig til det fornuftige budskab, som han indledte med, og at vi foreslår, at han ikke forsøger at harmonisere strafferetten, ikke mindst fordi man ikke kan harmonisere håndhævelsen af strafferetten, og det har vi måttet sande i forbindelse med spirituskørsel, som er et stort problem medlemsstaterne imellem. Det er også en fejltagelse at forsøge at harmonisere mærkningen.
<P>
Lad os dog se, hvad Frankrig gør, og lad os lære af Frankrigs erfaringer. Men vores budskab i aften er: Lad os få en fornuftig politik for fornuftigt alkoholforbrug, hvor fordelene, men også risiciene og farerne ved alkohol anerkendes, herunder overdrevent alkoholforbrug og så overdrevent alkoholforbrug, at der er tale om alkoholisme. Men alkohol findes, og vi må lære at leve med den.
<SPEAKER ID="327" NAME="Karin Scheele" AFFILIATION="PSE">
(DE) Hr. formand! Ordføreren og kommissær Kyprianou gjorde det i deres indledende indlæg helt klart, at det ikke handler om at gøre alkohol som produkt til den store skurk, det handler om misbrug af alkohol. Denne diskussion handler heller ikke om at tilbyde borgerne alkohol. Det står der også i betænkningen. Jeg vil gerne minde om forordningen om sundhedsrelaterede oplysninger, som vi vedtog i Parlamentet sidste år. Denne forordning forbyder sundhedsrelaterede oplysninger på alkoholholdige drikkevarer. Også det har Parlamentet vedtaget med vældig gode argumenter.
<P>
Beslutningen refererer til prioriteringerne i Kommissionens meddelelse fra oktober sidste år, nemlig at nedbringe antallet af kvæstede og dræbte i trafikuheld, hvor alkohol er involveret. Fokuseringen på unges og børns alkoholmisbrug er vigtig, men det er en forkert strategi at lade, som om det kun var unge i EU, der var berørt af alkoholmisbrug og de negative konsekvenser, og her lyver vi for os selv.
<P>
Netop fordi alkohol og mådeholden nydelse af alkohol er vigtige elementer i vores europæiske kultur - sådan skal det blive ved med at være, og det skal ikke kritiseres - er det nødvendigt at prioritere oplysning om alkoholindtagelse under graviditeten særlig højt. Blot små mængder alkohol under graviditeten kan have negative konsekvenser for barnets udvikling. Jeg tror ikke, at diskussionen om mærkning vil være afsluttet med afstemningen i morgen - tværtimod har kommissær Kyprianou antydet, at man opmærksomt vil følge erfaringerne i medlemsstaterne på dette område og derefter evt. tage skridt på europæisk niveau.
<SPEAKER ID="328" NAME="Marios Matsakis" AFFILIATION="ALDE">
(EN) Hr. formand! Alkoholrelateret dødelighed og sygelighed rammer hundredtusindvis af EU-borgere hvert år, og alkohol konkurrerer stærkt med tobak om at være hovedårsagen til alvorlige skader på mennesker, der kunne have været undgået. Trafikulykker, vold i hjemmet, seksuelt misbrug af børn, leverkræft, skrumpelever og fosterskader er blot nogle af de kendte alkoholrelaterede skader.
<P>
Alligevel er alkohol let tilgængelig til overkommelige priser overalt i Europa. Alkohol betragtes som et nødvendigt element ved de fleste sociale sammenkomster, også mange sociale sammenkomster i Europa-Parlamentet. EU støtter og subsidierer alkoholproduktion. Der er direkte og omfattende reklamer for alkoholforbrug i tv, radio og medier, og de fleste alkoholholdige drikkevarer er ikke forsynet med nogen egentlig advarsel om sundhedsfare.
<P>
Hvorfor nu det? Hvorfor er nationale regeringer, nationale parlamenter og EU så tolerante over for alkohol? Er det på grund af alkoholindustriens meget stærke lobbyvirksomhed? Er det, fordi der gennem historien generelt har været en naiv holdning til alkohol? Er det på grund af en psykologisk eller kulturel faktor, som endnu ikke helt er kortlagt? Det kedelige er, at EU-strategien med henblik på at reducere alkoholrelaterede skader er blevet offer for de samme faktorer.
<P>
Med al respekt vover jeg at påstå, at denne betænkning, til trods for ordførerens ædle hensigter, i stedet for at løse problemet drastisk og effektivt behandler emnet overfladisk og hovedsageligt drejer sig om stort og umådeholdent alkoholforbrug og alkoholforbrug under særlige omstændigheder, f.eks. når det drejer sig om børn eller gravide, uden at der gøres det store ud af det. Jeg går ikke ind for et alkoholforbud, men jeg mener, at vi som parlamentsmedlemmer har forspildt chancen for at behandle alkohol som en mulig vanedannende og dræbende rusgift, hvis brug skal begrænses kraftigt og ikke bare lidt.
<P>
Desværre har alkoholindustriens lobby haft heldet med sig igen. Denne meget udvandede alkoholstrategi for Europa beviste, at alkoholindustrien vandt, og EU's borgere tabte. Jeg kan oplyse, at alkohol virker ved at forstyrre neuronernes funktion i centralnervesystemet og ved at dræbe nerveceller, som aldrig mere kan erstattes. Så uanset om vi drikker lidt eller meget, sker skaden. Det er bare skadens omfang, der varierer.
<SPEAKER ID="329" NAME="Carl Schlyter" AFFILIATION="Verts/ALE">
(SV) Hr. formand! Jeg takker Kommissionen for strategien. Den indleder en vigtig og nødvendig diskussion om alkohol i Europa, selv om mange praktiske foranstaltninger, som jeg gerne havde set, er udeladt. Alkohol er ikke noget almindeligt produkt. Det har bivirkninger for helbredet, og derfor skal det indre marked tage hensyn til sundheden. Det betyder ikke, at alkohol skal forbydes. Det betyder en afbalanceret politik med sundhedsadvarsler og en rimelig politik for import af og reklame for alkohol. Der er ikke tale om en ny EU-beføjelse, bare om bedre anvendelse af en beføjelse. Er en sundhedsadvarsel og tidsbegrænsninger på tv-reklamer for meget at forlange? Er det for meget at forlange, at der med fuld respekt for subsidiaritetsprincippet anbefales nultolerance, hvad angår alkohol i trafikken, som redder mange liv? Mange tror tilsyneladende, at det kun er unge, gravide, erhvervschauffører og misbrugere, der kan have problemer med alkohol. Det er forkert. Helt fri alkoholhandel er ikke liberalt. Den begrænser folks frihed og øger udgifterne til sundhedspleje unødigt. Den mindsker friheden til at føle sig tryg i trafikken. Den mindsker tilliden til, at man kan gå sikkert hjem fra værtshuset, og den mindsker børns sikkerhed i hjemmet. Det er antiliberalt ikke at tage hensyn til sundheden i alkoholpolitikken.
<SPEAKER ID="330" NAME="Bairbre de Brún" AFFILIATION="GUE/NGL">
(GA) Hr. formand! Jeg støtter betænkningens opfordring til, at samfundet gør noget ved problemerne med alkoholmisbrug. De sociale og økonomiske konsekvenser af alkoholmisbrug i Irland som helhed er næsten uoverskuelige. Vi bør også kaste et blik på bedste praksis i andre EU-lande, for vi kunne udtænke en meget bedre langsigtet strategi for at tackle alkoholrelaterede skader. Tegnene på alkoholmisbrug kommer til udtryk i den vilkårlige vold på gaderne og volden i hjemmet.
<P>
Der burde være tolkning!
<P>
(Taleren fortsatte på engelsk)
<P>
(EN) Hr. formand! Folk vidste, at jeg kom i aften, folk vidste, at jeg skulle tale på det her tidspunkt, og folk ved, at mit sprog nu er et af EU's arbejdssprog. Jeg gjorde opmærksom på det i god tid. Jeg ønsker tolkning. Jeg vil være meget ked af det, hvis det, jeg vil sige i aften, ikke bliver tolket.
<P>
(Taleren gik over til irsk)
<P>
(GA) Vi er nødt til at foretage en nøje undersøgelse. Vi skal se på problemet med alkopops og brugen af særtilbud og andre markedsføringstrick for at øge salget af alkohol navnlig blandt unge mennesker. Det ville også være hensigtsmæssigt at sætte en advarsel på etiketten, der specielt er rettet mod gravide kvinder. Vi bør holde skarpere øje med salget af alkohol.
<P>
(Taleren gentog sine kommentarer på engelsk)
<P>
(EN) Hr. formand! Der skal bestemt sættes særligt fokus på alkoholrelaterede skader blandt unge. Der skal være stærkere overvågning af love om salg af alkohol til mindreårige. Vi må løse problemet med alkohol, alkopops, brug af særtilbud og andre markedsføringstrick, der tager sigte på at øge salget af alkoholholdige drikkevarer til især unge, se på mulighederne for offentlig transport om natten, tilskynde til "vælg en ædru chauffør"programmer, og det ville også være en god idé at mærke alkoholholdige drikkevarer for at tage særligt hensyn til gravide kvinder.
<P>
(Taleren gik over til irsk)
<P>
(GA) Jeg er ualmindeligt utilfreds med, at der ikke er nogen tolkning!
<P>
(Taleren fortsatte på engelsk)
<P>
(EN) Jeg er ualmindeligt utilfreds med, at der ikke var nogen tolkning. Jeg har været ærlig over for Parlamentet, siden mit sprog blev officielt sprog og arbejdssprog, og jeg havde håbet, at det også ville være ærligt over for mig.
<P>
(Bifald)
<SPEAKER ID="336" NAME="Urszula Krupa" AFFILIATION="IND/DEM">
(PL) Hr. formand! Den forberedte beslutning og andre forebyggende foranstaltninger, hvis mål er at modvirke alkoholrelaterede skader, må ikke samtidig indeholde propaganda for drikning af alkohol, der reklameres som del af den europæiske kulturarv eller livsstil. De må heller ikke indeholde risikable udtalelser fra WHO om alkohols sundhedsvirkning. Det er problematisk, eftersom produktets virkninger beviseligt er skadelige.
<P>
Den liberale lovgivning gør det muligt for børn og unge at indtage afhængighedsskabende stoffer, herunder alkohol i tuber eller alkopops. Det sker i en situation, hvor der findes en psykisk sygdomsepidemi. Det er en letsindig og strafbar handling, som ikke kan betragtes som bekæmpelse, men snarere promovering af alkohol og andre former for afhængighed. Selv den mindste dosis alkohol eller narkotika givet til et barn er meget skadelig. Det bør være en prioritet på det strengeste at forbyde reklamer og udbud af alkohol og narkotika til børn og unge, også i skjult form.
<SPEAKER ID="337" NAME="Bogusław Sonik" AFFILIATION="PPE-DE">
(PL) Hr. formand! Alkoholmisbrug er i dag et alvorligt samfundsproblem i EU. Man finder netop i Europa den største andel af personer med et farligt og skadeligt alkoholforbrug. Jeg synes dog ikke, at man kan opstille et lighedstegn mellem tobaksvarer og alkohol. Hvor det er videnskabeligt bevist, at tobaksvarer er skadelige, er alkohol kun skadelig, når den indtages i for store mængder eller af personer, der ikke bør indtage den. Der findes desuden undersøgelser, der viser, at små alkoholmængder har en positiv effekt på hjertekarsystemet. Vi taler her om en kultur med indtag af alkohol, hvor socialt ansvar promoveres af alkoholproducenterne i Europa.
<P>
Med de nævnte argumenter in mente anser jeg det for ubegrundet at lave etiketter til alkoholholdige drikkevarer på samme måde som med etiketter til tobaksvarer. Det synes langt mere effektivt at investere penge i informationskampagner for at reducere alkoholforbruget frem for at lave dyre procedurer til harmonisering af emballageproduktionen.
<P>
Det er vores opgave at nå frem til faregrupperne, bl.a. gravide kvinder, unge og chauffører ved hjælp af uddannelsestiltag, der er konstrueret på passende vis. Man bør inkludere de såkaldte alkopops - alkoholholdige drikkevarer, som unge ofte indtager - i sundhedskampagnerne. Alkopops opfattes generelt som drikkevarer, der kun er lidt skadelige eller ligefrem ikke indeholder alkohol.
<P>
Jeg støtter samtidig klart tiltag til at minimere det tilladte alkoholniveau i blodet hos unge chauffører samt personer, der arbejder i den offentlige transportsektor. Alle disse tiltag, der kun er lidt repressive, er dog utrolig effektive og hjælper med til at reducere alkoholforbruget i medlemsstaterne. Og det er måske ligeledes værd at have fokus på et forhold: Alkoholforbrug og afhængighed blandt især unge går hånd i hånd med andre former for afhængighed, der ophobes og ofte fører til tragedier. Parlamentet og Kommissionen bør måske også beskæftige sig med andre af de unges afhængighedsformer.
<SPEAKER ID="338" NAME="Dorette Corbey" AFFILIATION="PSE">
(NL) Hr. formand, mine damer og herrer! Skade på grund af alkohol er et stigende problem. Tallene taler for sig selv. 5 % af mændene og 1 % af kvinderne er alkoholmisbrugere. 25 % af dødsfald blandt unge mellem 15 og 30 år skyldes alkohol. Børnemishandling er ofte en følge af overdrevet alkoholmisbrug. Bag ved disse tal gemmer sig mange pinsler. Misbrug, sundhedsproblemer, social elendighed og mishandling er alt sammen kendt. Mindre kendt er de alvorlige følger af alkoholmisbrug under graviditet. Ufødte børn kan lide alvorlig skade. Børn med FAS er mærket for livet. I stadig højere grad erkendes det også, at alkoholmisbrug har meget skadelige konsekvenser for børn og unge. Alkoholmisbrug i en ung alder kan anrette varig skade og have en negativ indvirkning på indlæringsevne og intelligenskvotient.
<P>
Det er tydeligt, at der hurtigt må træffes foranstaltninger for at søge at begrænse alkoholmisbrug blandt unge og gravide kvinder. En af de effektive foranstaltninger kan bestå i sundhedsadvarsler på flaskerne. Jeg opfordrer derfor medlemsstaterne til hurtigst muligt at fremsætte forslag om at gøre sundhedsadvarsler obligatoriske. Så længe der ikke er europæisk lovgivning, har hver medlemsstat ret til at træffe foranstaltninger. Advarsler på flaskerne er effektive, og det har undersøgelser i USA også vist. Jeg opfordrer alkoholindustrien til selv at påtage sig et ansvar for at advare unge og gravide kvinder mod alkoholmisbrug. Det er bedre at advare nu end at imødese alle mulige erstatningskrav om 10 år. Advarsler er også en normal del af det samfundsmæssige ansvar, som også alkoholindustrien skal påtage sig.
<P>
Til sidst opfordrer jeg Kommissionen til hurtigst muligt at stille passende forslag. Det er svært at forstå, hvorfor advarsler på tobak ikke er fulgt op af alkoholadvarsler. Derfor anmoder jeg indtrængende Kommissionen om på kort sigt at træffe foranstaltninger med henblik på at gøre sundhedsadvarsler rettet mod unge og gravide obligatoriske. Det er vigtigt, at vi sætter folkesundheden over vinindustriens interesser.
<SPEAKER ID="339" NAME="Marian Harkin" AFFILIATION="ALDE">
(EN) Hr. formand! Jeg lykønsker ordføreren med denne vigtige betænkning.
<P>
Jeg vil gøre opmærksom på den rolle, som alkohol spiller i forbindelse med selvmord, for undersøgelser viser, at over 20 % af de mennesker, der begår selvmord, har drukket alkohol forinden. Da aldersgrænsen for alkoholindtagelse blev hævet fra 18 til 21 år i USA, sås det mest på faldet i antallet af ulykker i hjemmet, på arbejdspladsen og på vejene, men der var også et fald på 7 % i antallet af selvmord.
<P>
Der er mange gode forslag i betænkningen, som jeg støtter. Jeg har dog et lille forbehold over for den del af betragtning K, hvor der står: "og at der ligeledes bør træffes foranstaltninger for at afholde mindreårige og gravide fra at drikke alkohol". Jeg ved, at der er store problemer med føtalt alkoholsyndrom, og jeg går ind for oplysninger, sundhedsadvarsler, begrænsninger på reklamer og støtte før og efter fødslen, men forslaget om, at vi bør forhindre gravide kvinder i at tage et enkelt glas, går for vidt. Vi er ikke i forbudsbranchen - det fungerer ikke - men vi har brug for det, der foreslås i betænkningen, og meget mere.
<SPEAKER ID="340" NAME="Esko Seppänen" AFFILIATION="GUE/NGL">
(FI) Hr. formand, hr. kommissær! Der er et vigtigt punkt, som ikke nævnes i betænkningen, nemlig en holdning til alkoholpriser og alkoholafgifter. I Finland har vi fastslået en klar forbindelse mellem alkoholprisen og alkoholforbruget. Jo lavere pris, desto større forbrug, og omvendt. Alkoholforbruget falder med stigende alkoholafgifter.
<P>
I Estland, vores naboland, er alkoholafgiften lav. Derfor, og fordi EU forbyder kvantitative restriktioner på import, forårsager Estland et enormt folkesundhedsproblem i Finland. Finner kan få billig alkohol i Estland, som er mindre end 100 km væk, og det hindrer Finland i at gennemføre det, der menes at være den bedste strategi, nemlig at indføre forholdsvis høje alkoholafgifter af hensyn til borgernes sundhed. Estlands billige spiritus, ja, dets politik, og den deraf følgende nedsættelse af alkoholafgifterne i Finland har ført til næsten 1.000 alkoholrelaterede dødsfald i Finland. På den måde dræber Estland finner. Derfor må vi i denne forbindelse tale om priser og afgifter.
<SPEAKER ID="341" NAME="Kathy Sinnott" AFFILIATION="IND/DEM">
(EN) Hr. formand! I USA har der i 20 år været advarsler om virkningerne af alkohol på fostre i livmoderen, fordi de risikerede alkoholrelateret skade. Kun 20 % af alle amerikanske vordende mødre drikker alkohol under graviditeten. I Europa benytter vi ikke mærkning. 80 % af de irske mødre drikker alkohol. 70 % af de britiske mødre drikker alkohol. Jeg kender mødre i Irland. Jeg ved, at mange af dem ikke ville drikke alkohol, hvis de vidste noget om skaderne. Mærkning er måske ikke nogen øjeblikkelig løsning, men de amerikanske erfaringer har vist, at den med tiden har en virkning og nedbringer antallet af fosterskader.
<P>
For voksne er mådehold nøgleordet, men for det ufødte barn er der ikke noget sikkert niveau. Selv et begrænset forbrug kan skabe organisk hjerneskade, som fører til hyperaktivitet, impulsivitet og endog øget risiko for selvmord. Der forekommer også indlærings- og koordineringsvanskeligheder. Et af resultaterne af udsættelse for alkohol i fosterstadiet er en tendens til, at barnet, når det bliver ungt, tager på druktur. Det viser, at det bliver selvforstærkende. Det er på tide at bryde den cyklus.
<SPEAKER ID="342" NAME="Pilar Ayuso" AFFILIATION="PPE-DE">
- (ES) Hr. formand, hr. kommissær! Jeg vil begynde med at byde den alkoholstrategi, som Kommissionen foreslår os, velkommen, netop fordi den tager sigte på at løse problemet ved hjælp af forebyggelse og uddannelse og udbrede nogle normer for et moderat og ansvarligt forbrug.
<P>
Jeg vil også gerne lykønske hr. Foglietta med hans fornuftige betænkning, men jeg vil endnu en gang sige, at man ikke kan kriminalisere alkoholiske drikke som sådan, men derimod den uheldige anvendelse af disse.
<P>
Et moderat forbrug af fermenterede drikkevarer, f.eks. vin eller øl, hos raske, voksne mennesker er ikke alene uskadeligt, men tværtimod sundt, og kan indgå i en afbalanceret kost. Et moderat forbrug kan beskytte organismen mod hjertekarsygdomme og degenererende sygdomme, og det fremgår af talrige videnskabelige rapporter.
<P>
Forbrugerne har ret til sandfærdige og fuldstændige oplysninger om sundhedsrisiciene og -fordelene ved forbrug af alkohol, men vi bør sætte spørgsmålstegn ved det betimelige i at anbringe sundhedsadvarsler på vin- og øletiketterne, eftersom denne foranstaltning har vist sig at være virkningsløs i de lande, hvor det er blevet indført.
<P>
Konkret er der ikke videnskabeligt belæg for effekten af sundhedsadvarsler på etiketten, når det drejer sig om at forebygge et for stort forbrug. Derudover kan en specifik mærkning for gravide også vise sig at være uvirksom.
<P>
Den bedste vej til at opnå de ønskede mål er gode oplysnings- og uddannelseskampagner, der er særligt rettet mod gravide og unge.
<P>
Jeg vil også gerne sige, at det nyligt oprettede Forum for Sundhed og Alkohol, der samler alle de berørte parter, og som har til formål at bekæmpe et upassende og overdrevent alkoholforbrug, efter min mening er et udmærket initiativ, og jeg håber, at de konklusioner, som nævnte forum når frem til, vil bidrage til at løse problemet.
<P>
Endelig vil jeg også gerne påpege, at alkoholisme blandt unge netop hænger sammen med faldet i forbruget af vin pr. indbygger i EU. Det bør vi efter min mening være opmærksomme på, for problemet er betydeligt mere komplekst, end det umiddelbart ser ud til.
<SPEAKER ID="343" NAME="Catherine Stihler" AFFILIATION="PSE">
(EN) Hr. formand! Debatten i aften om en EU-strategi til støtte for medlemsstaterne i deres bestræbelser på at reducere alkoholrelaterede skader er hårdt tiltrængt. Den er en videreførelse af det arbejde, som jeg udførte med min betænkning fra 2001 om unge og alkohol og dens negative virkninger. Globaliseringen af markedet for alkoholholdige drikkevarer og den stigende tendens til kraftigt lejlighedsdrikkeri over hele EU er et fænomen, som både politikere og sundhedsmyndigheder forsøger at håndtere.
<P>
For at dele bedste praksis og se, hvordan andre lande håndterer tilsvarende problemer, er samarbejde på EU-plan afgørende. Til nybegyndere kan det siges, at hver fjerde ulykke kædes sammen med alkoholindtagelse, hvor 10.000 mennesker hvert år bliver dræbt ved alkoholrelaterede trafikulykker i EU. 35-45 % af alle trafikofre er unge mellem 18 og 24 år. Ulykker forbundet med spirituskørsel er endnu mere afslørende: To tredjedele af de involverede var 15-34 år, og 96 % var af hankøn.
<P>
Alkohol skønnes at være en medvirkende årsag til 16 % af alle tilfælde af misbrug og forsømmelse af børn. Hvis vi ser på føtalt alkoholsyndrom (FAS) eller andre føtale alkoholskader (FASD), er alkoholmisbrug før fødslen den almindeligste erhvervede årsag til mental retardering. For nylig har lægefaglige eksperter udtalt, at der ikke findes et sikkert niveau for alkoholforbrug under graviditet.
<P>
I 2001, da jeg udarbejdede min betænkning om unge og alkohol, var FAS forholdsvis ukendt. Seks år senere er der større accept af argumentet om, at hvis en alkoholholdig drikkevare i USA er forsynet med en FAS-sundhedsadvarsel, hvorfor kan det samme produkt så ikke forsynes med den samme advarsel i EU? Der er ingen forskel på de to produkter, forskellen er, at det ene sælges i USA, og det gør det andet ikke.
<P>
Som fru Sinnott sagde, drikker 20 % af alle gravide kvinder alkohol i USA, hvor der anvendes FAS-mærkning, mens det i Irland er 80 %, i Det Forenede Kongerige er 75 % og i EU som helhed er 40 %. FAS-advarsler på alkoholholdige drikkevarer ville være lette at indføre, og deres virkning ville sammen med folkesundhedsoplysning og -uddannelse være vigtig for at forebygge FAS i EU.
<SPEAKER ID="344" NAME="Jean Marie Beaupuy" AFFILIATION="ALDE">
- (FR) Hr. formand, hr. kommissær, mine damer og herrer! I aften er der som i Foglietta- betænkningen blevet citeret mange tal. Jeg vil gerne understrege, at der bag de kolde statistikker først og fremmest gemmer sig menneskelige lidelser. Jeg har selv i mange år ledet et psykiatrisk hospital. En stor del af vores patienter var alkoholmisbrugere.
<P>
I punkt 26 i betænkningen står der, at vi bør kende årsagerne. Dem har vi ikke talt tilstrækkeligt om her i aften. Hvis vi vil vide, hvordan vi skal handle over for unge, over for ældre, over for mænd, over for kvinder, må vi kende årsagerne.
<P>
Derfor henstiller jeg til kommissæren og til mine kolleger, at der i de fremtidige aktioner inden for de enkelte medlemsstater og på EU-plan bliver forsket mere i årsagerne til, at disse unge føler trang til overdreven indtagelse af alkohol. Og hvorfor har ældre mennesker, der lever alene i deres hjem, også et alt for stort alkoholforbrug? Hvorfor drikker mænd for meget på deres arbejde? Så længe vi ikke har afklaret de egentlige årsager til dette overforbrug, kan vi ikke finde de rigtige løsninger.
<SPEAKER ID="345" NAME="Avril Doyle" AFFILIATION="PPE-DE">
(EN) Hr. formand! Jeg bifalder i det store og hele denne betænkning. Jeg mener, at den rammer den rette balance mellem anerkendelse af etablerede kulturelle vaner og den meget foruroligende tendens til skadeligt alkoholforbrug, navnlig den stigende tendens til skadeligt kraftigt lejlighedsdrikkeri blandt unge.
<P>
Kommissionen har i sin strategi identificeret centrale mål - beskyttelse af børn, bekæmpelse af kraftigt lejlighedsdrikkeri, af skader og dødsfald som følge af alkoholrelateret vold og af trafikulykker samt hele selvmordsområdet. Mine kolleger har påpeget de problematiske områder meget præcist. Nu vil jeg understrege nødvendigheden af at tilføje de alvorlige risici som følge af prænatal udsættelse for alkohol som et centralt mål i Kommissionens liste, der skal arbejdes med, og af, at det alkohol- og sundhedsforum, som Kommissionen har foreslået, tager netop dette spørgsmål op. Årsagen er, at offentligheden som helhed ikke ved ret meget om prænatale skader som følge af alkoholforbrug.
<P>
Ingen alkoholmængde er sikker under graviditet, for alkohol er fosterbeskadigende. Faktisk er alkohol mere skadelig i andet og tredje kvartal, hvilket de fleste gravide kvinder ikke ved, for det er normalt første kvartal, der sættes fokus på med hensyn til indtagelse af lægemidler, stoffer og lignende. Alkohol er særligt farlig i andet og tredje kvartal. Uden at give nogen skylden skal der gennem medlemsstaterne og de praktiserende læger iværksættes en oplysningskampagne for omgående at gøre gravide kvinder opmærksom på faren ved alkohol på dette område. Flere kolleger har nævnt ADHD. Der er også Aspergers syndrom. Det medicinske forskermiljø har haft vanskeligt ved at få noget publiceret om dette på grund af alkoholpolitikkerne. Lad forummet tage over og gå videre med dette spørgsmål.
<P>
Til sidst et par ord om alkoholmisbrug som led i blandingsmisbrug. I Irland misbruger en femtedel af dem, der behandles for alkoholproblemer, også narkotika, og en ny undersøgelse i Frankrig har vist, at kørsel under indflydelse af cannabis fordobler risikoen for at forårsage en ulykke. Forummet og de enkelte medlemsstater bør ligeledes omgående gøre noget ved det stigende blandingsmisbrug, og de nødvendige tekniske hjælpemidler til påvisning af blandingsmisbrug bør, navnlig i forbindelse med vejkontrol, forbedres i form af tekniske hjælpemidler til politimyndighederne.
<SPEAKER ID="346" NAME="Daciana Octavia Sârbu" AFFILIATION="PSE">
(RO) Hr. formand! Jeg lykønsker ordføreren. Resultaterne af betænkningen skal reducere skader forårsaget af alkohol og beskytte EU-borgernes sundhed og velfærd, for vi ved alle sammen udmærket, at alkohol er en af de farligste faktorer, der forårsager sygdom og for tidlig død i Europa og ligeledes en række sociale problemer.
<P>
Jeg glæder mig over den vægt, der både lægges på at reducere de skadelige virkninger af alkohol på forbrugerne og på deres omgivelser, dvs. sårbare sociale grupper som børn, unge og gravide. Dertil kommer sociale skader som vold i hjemmet, børn udsat for omsorgssvigt, arbejdsløshed og social udstødelse.
<P>
Den vægt, der lægges på uddannelse, på oplysnings- og uddannelseskampagner for at forebygge de farlige og skadelige virkninger af alkoholforbrug, f.eks. udveksling af bedste praksis på europæisk plan, er vigtig for, at alkohols skadelige virkninger kan reduceres.
<P>
Med betænkningens overordnede tilgang lykkedes det at gøre opmærksom på de største problemer forbundet med alkoholforbrug i EU, og den er et vigtigt skridt til bekæmpelse af overdrevent forbrug.
<SPEAKER ID="347" NAME="Anneli Jäätteenmäki" AFFILIATION="ALDE">
(FI) Hr. formand! Problemerne som følge af det farlige og skadelige alkoholforbrug er i samtlige EU's medlemsstater steget foruroligende i de senere år. Vores samfund betaler hvert år en høj pris for dette i form af både direkte og indirekte omkostninger.
<P>
De største problemer med alkoholforbrug vedrører unge. Unge er mere udsat for fysiske og psykiske problemer og for sociale skader forårsaget af deres eget og andres drikkeri. Problemerne med alkoholforbrug vedrører imidlertid ikke udelukkende de unge. Alkohol spiller ind ved de fleste selvmord, og den forårsager 17.000 unødige trafikdrab om året. I 1970'erne døde 200 mennesker årligt af skrumpelever i Finland, i dag er tallet oppe på 1.000 mennesker årligt.
<P>
Alkoholafgifterne skal harmoniseres opad på europæisk plan. Jeg opfordrer indtrængende Kommissionen til at foreslå ambitiøse fælles mål for medlemsstaterne med henblik på at reducere det farlige og skadelige alkoholforbrug.
<SPEAKER ID="348" NAME="Christa Klaß" AFFILIATION="PPE-DE">
- (DE) Hr. formand, hr. kommissær, mine damer og herrer! Europa skal, må og kan ikke regulere alting. Medlemsstaternes subsidiaritet og afbureaukratisering er tidens slagord, som vi igen og igen hiver frem i dialogen med borgerne. Der spørges igen og igen til EU's kompetence, men Europa skal, ja, må og skal, være motor for udviklingen. Kommissionens initiativret er fastlagt i traktaterne. Hvor det juridiske grundlag mangler, benytter man netop denne initiativret til at sætte fingeren på det ømme punkt og gøre medlemsstaterne opmærksom på misforhold og kræve handling. Det er det juridiske grundlag for dette kommissionsforslag, og det skal vi udnytte.
<P>
Der skal dæmmes op for de sundhedsskadelige konsekvenser af et risikabelt og for stort alkoholforbrug og dets sociale og økonomiske følger. En europæisk strategi skal hjælpe medlemsstaterne med at mindske og undgå de alkoholbetingede skader. Hertil hører også forskning i årsagerne, som det netop blev nævnt. Det kræver imidlertid også information, oplysning og bevidstgørelse af folk, og det er de centrale punkter. Ethvert menneske kan frit træffe sine beslutninger. Han kan imidlertid kun bruge denne frihed, hvis han er informeret om virkningerne og konsekvenserne af sine handlinger.
<P>
Opdragelse og uddannelse er de vigtigste søjler. Grundlaget for et ordnet og stabilt liv lægges med opdragelsen i familierne, og det bør vi fokusere på, og derefter også i skolerne og ved rådgivning. Det gælder også for bevidst omgang med alkohol.
<P>
Jeg støtter Parlamentets betænkning, som på mange punkter er en forbedring af Kommissionens oplæg. Jeg er imidlertid kategorisk modstander af kravene om advarsler. Der findes klare bestemmelser om mærkning af alkohol. Alkoholindholdet er anført på etiketten. Grundlaget for vidensformidlingen må være at formidle og forstå disse oplysninger. Det er almen viden! Enhver skal være i stand til at anvende denne viden ansvarligt. Det gælder for de fleste ting i livet - for mad og drikkevarer såvel som for bevægelse, sport og fitness.
<SPEAKER ID="349" NAME="Marusya Ivanova Lyubcheva" AFFILIATION="PSE">
(BG) Hr. formand, hr. kommissær! Det er glædeligt, at Europa-Parlamentet vedtager denne strategi som en rettidig og vigtig foranstaltning. Alkoholforbrug, som ofte bliver til misbrug, berører mange mennesker, herunder børn og unge. Det er en trussel, som samfundet stadig undlader at anerkende, sikkert på grund af manglende oplysninger. Alkoholmisbrug påvirker ikke blot den enkeltes sundhedstilstand og reproduktive sundhed, men skader også sundhedssystemerne, øger antisocial adfærd, fører til stigende kriminalitet og skolefrafald og dermed til et faldende uddannelsesniveau. Derfor kræves der offentlige oplysnings-, uddannelses- og forebyggelsesprogrammer med henblik på at skabe en bestemt adfærd.
<P>
Der er to nøgleord i denne betænkning, nemlig risiko og sikkerhed. Kommissionen kunne med henblik på at opnå solidaritet i politikken drøfte to vigtige foranstaltninger: at foreslå et målrettet program, som medlemsstaterne skal gennemføre, for en omfattende undersøgelse af virkningen af alkoholforbrug og virkningen af opmærksomheden på dette problem blandt borgerne og at oprette en særlig fond til forebyggende programmer, hvor en del af indtægterne fra alkoholreklamer kunne placeres.
<SPEAKER ID="350" NAME="DanutBudreikait" AFFILIATION="ALDE">
(LT) Hr. formand! Kampen mod de skadelige virkninger af alkohol er ældgammel. Alkoholforbuddet og andre forbud, der blev anvendt i nogle lande, gav ikke positive resultater. Men Kommissionens meddelelse om en EU-strategi til støtte for medlemsstaterne i deres bestræbelser på at reducere alkoholrelaterede skader er et meget vigtigt initiativ. Kommissionen, som har generaliseret medlemstaternes erfaringer og kortlagt de problemer, der er fælles for dem alle sammen, har fastsat prioriteringerne for reduktion af alkoholrelaterede skader. Det menes, at gennemførelsen af de vigtige prioriteringer, der er fastsat, f.eks. beskyttelse af unge, børn og ufødte børn, forebyggelse af spirituskørsel og andre restriktioner, vil gøre vores samfund mere ansvarligt, sundt og afholdende. Jeg vil gerne understrege de enorme risici, som unge, der drikker alkohol, løber. Det er trist, men sandt, at lavalderen for alkoholindtagelse bliver lavere og lavere i mange lande. Derfor er god praksis meget vigtig. Jeg vil foreslå, at indsatsen for at reducere alkoholrelaterede skader på unge kædes sammen med EU's programmer for unge. Udviklingen og gennemførelsen af disse programmer ville bidrage til, at de bruger deres fritid fornuftigt, og til at beskytte dem mod overdrevent alkoholforbrug.
<SPEAKER ID="351" NAME="Richard Seeber" AFFILIATION="PPE-DE">
(DE) Hr. formand, hr. kommissær! Jeg tror, at alkohol var farlig tidligere, og alkohol er farlig i dag. Kommissionen skriver også i sit oplæg i punkt 5.4.1: Et moderat alkoholforbrug synes at give en vis beskyttelse mod koronare hjertesygdomme hos ældre mennesker over 45 år. Kommissionen skriver meget rigtigt, og jeg tror, det er en myte og hviler på et meget svagt videnskabeligt grundlag, at lidt alkohol skulle være sundt. Alkohol er farligt. Det er en gift, og også små mængder angriber helbredet. Naturligvis skal man fastsætte nogle tolerancetærskler.
<P>
I de forskellige stater i Europa har vi lært at leve med det stof, som alkohol er. Således er briterne, når man ser på forbrugsvanerne, såkaldte eksplosive drikkere. Forbruget pr. person er forholdsvis lavt, men alligevel sker der nogle gange disse overdrivelser, som fører til store skader. I Østrig er vi såkaldt integrative drikkere. Vi har et relativt højt alkoholforbrug pr. person, men færre udskejelser. Der er altså store nationale forskelle alt efter et lands historiske udvikling.
<P>
Kommissionens tilgang til dette problem er rigtig. Kommissionen siger: Vi fritager ikke medlemsstaterne fra deres ansvar. Men der findes europæiske opgaver, som vi kan tage fat på i fællesskab. Det kan f.eks. være at forsøge at skaffe et ordentligt datagrundlag. Statistikkerne er meget forskellige. Det er forkert at tro, at der tidligere var færre alkoholbetingede skader. Diagnoserne blev stillet på en anden måde tidligere, og der var heller ikke den samme bevidsthed i offentligheden.
<P>
Derfor tror jeg, det er vigtigt, at vi i Europa ved, hvad det overhovedet er, vi taler om. Det er desuden vigtigt at tage fat på nye fænomener i forbrugsmønstrene. Et af disse fænomener er, at stadig flere unge begynder at drikke meget tidligt, og at dette udløser meget store skader. Til hele mærkningsspørgsmålet vil jeg sige, at det efter min mening er for kortsynet. Hvis vi tror, at vi kan løse et så komplekst fænomen som alkoholforbrug med en simpel etiket på en flaske, så tager vi fejl. Det ville være at slippe for let om ved vores politiske ansvar.
<SPEAKER ID="352" NAME="Anna Hedh" AFFILIATION="PSE">
(SV) Hr. formand! Jeg bifalder strategien, selv om jeg mener, at den er blevet udvandet. Omsider findes der et enkelt dokument med mål, som forhåbentlig kun kan udvikles. Det positive ved strategien er, at den viser, hvilke metoder der fungerer til at reducere alkoholforbruget og dermed mindske skaderne og tragedierne forårsaget af alkohol. Men hvis de metoder, der foreslås i betænkningen, skal anvendes fuldt ud i medlemsstaterne, kræves der ændringer af EU's lovgivning. For det første må importkvoterne sænkes. De enkelte landes bestræbelser på at arbejde med restriktive foranstaltninger undergraves eller bliver umuliggjort, så længe alkohol i princippet kan indføres frit fra andre lande. Desuden bør minimumsafgifterne hæves af hensyn til folkesundheden. Jeg ser også gerne, at vi indfører de samme sundhedsadvarsler på alkohol som på tobak. Derfor opfordrer jeg Dem til at stemme imod ændringsforslag, der svækker teksten.
<SPEAKER ID="353" NAME="Eija-Riitta Korhola" AFFILIATION="PPE-DE">
(FI) Hr. formand! Et af de mest almindelige ordsprog i Finland beskriver alkohol som de kloges drik. Det er bestemt ikke noget budskab, at alkohol gør nogen klog, men at den kun egner sig for dem, der er fortrolige med begreber som lejlighedsvis og mådehold. Derfor har jeg ingen problemer med at være enig, når vores gruppes skyggeordfører, fru Sommer, gør opmærksom på en strategi for forebyggelse af farer forbundet med alkohol. Vi må begynde med at anerkende de forskellige alkoholkulturer, der eksisterer, og finde effektive løsninger på virkelige problemer, dvs. misbrug og drikkeri blandt mindreårige. Der er ingen grund til at stigmatisere selve produkterne eller moderat forbrug. Derfor kræves der samarbejde fra de forskellige organers side og nationale løsninger på lokale problemer.
<P>
På et punkt ønsker jeg dog EU-tiltag, og det gælder en forhøjelse af alkoholafgifterne over hele linjen. Vi må erkende, at det offentlige sundhedssystems udgifter som følge af alkoholmisbrug er voldsomme, og de kan ikke kontrolleres, medmindre vi har fælles instrumenter for den økonomiske politik.
<P>
Her er Finland desværre et klart eksempel. EU-medlemskabet tvang Finland til at indføre lavere alkoholafgifter, da retten til at begrænse alkoholimporten ophørte. En ny undersøgelse viser, at antallet af pludselige alkoholrelaterede dødsfald er steget markant, siden alkoholafgiften blev sænket i 2004, og forbruget begyndte at stige stærkt. Stigningen var 17 % højere end i 2003, og så er der også de øvrige konsekvenser.
<P>
Vores folkesundhedsproblemer er så alvorlige, at vi er nødt til igen at forhøje afgifterne. På et tidspunkt foreslog jeg selv ganske enkelt, at de enkelte medlemsstater optrådte ulydigt og begrænsede importen efter overgangsperiodens udløb på grundlag af traktatens artikel 30 eller 95. Det blev desværre ikke taget til følge på det tidspunkt, og nu betaler hele nationen prisen, en nation, der tydeligvis ikke er klog nok.
<SPEAKER ID="354" NAME="Miroslav Mikolášik" AFFILIATION="PPE-DE">
(SK) Hr. formand! Jeg så for nylig en tv-reportage om unge mennesker i skandinaviske lande, der fredag aften tager færgen til f.eks. Estland. Når de er fremme, køber de to store kasser vodka og drikker sig fra sans og samling på vejen tilbage. Det skal dog også siges, at der findes tilsvarende eller variationer af overdrevent drikkeri i alle EU's medlemsstater. Der hersker ingen tvivl om, at foranstaltninger, der fører til lavere alkoholforbrug, vil få en positiv indvirkning på folkesundheden, sociale forhold, ulykker både på arbejdet og i fritiden og trafikulykker.
<P>
Jeg vil gerne sætte fokus på sundhedsskader forbundet med overdrevent forbrug af alle former for alkohol. Det er nødvendigt at vedblive med, især over for unge, at påpege, at selv regelmæssigt ølforbrug fører til alkoholafhængighed, som ikke er mindre alvorligt end den alkoholafhængighed, som vin og spiritus fører til. Det er forfærdeligt, at folk bliver ved med nonchalant at undervurdere alvoren af leversygdom, som kan føre til skrumpelever og mange gange døden. Regelmæssigt drikkeri ændrer gradvist et menneskes ønsker og karaktertræk og kan ødelægge dets familieliv, samtidig med at det mange gange forårsager alvorlige neurologiske forandringer. En ung alkoholiker mister evnen til at stræbe efter højere mål og idealer, og hans følelser bliver så afstumpede, at det bliver vanskeligt at opnå sunde venskaber og få et sundt familieliv.
<P>
Føtalt alkoholsyndrom er til alvorlig skade for ikke bare moderen, men også barnet, og forårsager udviklingshandicap og deformationer hos nyfødte børn. Det er forbløffende, hvor lidt vægt der lægges på at informere gravide om dette i mange medlemsstater. Endelig er antallet af mennesker, der kører bil eller motorcykel i alkoholpåvirket tilstand, chokerende. Personligt går jeg ind for en harmonisering over hele EU med nultolerance over for alkoholkoncentration i blodet hos førere.
<SPEAKER ID="355" NAME="Cristian Stănescu" LANGUAGE="RO">
Hr. formand, mine damer og herrer! Alkoholforbrug er en vane, der videreføres fra den ene generation til den næste. I flere lande er der et mundheld om alkoholforbrug, der går ud på, at det kun er noget for mænd. Der findes ikke mange strategier for begrænsning af skadelige virkninger af farligt og skadeligt forbrug på børn og gravide. Der er flere og mere varierede forbrugere af alkohol end af tobak og traditionelle alkoholfremstillingsteknikker, hvilket er ensbetydende med ukontrollerede markedsføringsmetoder og de dermed forbundne risici.
<P>
Derfor er det, som det foreslås i betænkningens punkt 16, nødvendigt at fremme anvendelsen af innovative midler til at udbrede oplysninger og skabe opmærksomhed om alkoholforbrug. Men brug af sundhedsadvarsler på alkoholprodukter, der svarer til sundhedsadvarslerne på tobaksvarer, kan ikke betragtes som en innovativ tilgang, eftersom den ikke har vist sig at være tilstrækkeligt effektiv for tobak. Det er nødvendigt at gennemføre en europæisk undersøgelse af denne advarselsmetodes indvirkning på afhængige forbrugere, uanset deres alder, beskæftigelse og køn, men også på det indre marked.
<P>
Europa-Parlamentet skal vedtage en utvetydig beslutning for at give tid til forberedelse af andre metoder til at udbrede oplysninger og skabe opmærksomhed. Dermed giver det medlemsstaterne en effektiv ramme for bekæmpelse af alkoholmisbrug og fremme af moderat og ansvarligt alkoholforbrug.
<SPEAKER ID="356" NAME="Markos Kyprianou" LANGUAGE="EN">
Hr. formand! Jeg takker medlemmerne for en meget interessant debat.
<P>
Jeg vil fortælle Dem en historie fra den græske mytologi. De kan finde den afbildet i mosaikker i Pafos i Cypern. Det er historien om de første vindrikkere. En af guden Dionysos' tjenere stjal vin for at give den til mennesker for første gang. De drak den, blev berusede for første gang i menneskets historie, troede, at de var blevet forgiftet, og dræbte den tjener, der havde givet dem vinen.
<P>
I dag er løsningerne langt mere komplicerede, og vi må finde på en anden strategi. Alle har valgt forskellige strategier. Nogle siger, at vi er gået for langt, andre, at vi ikke er gået langt nok. Nogle havde helst set, at vi fastsatte lovgivning om alt, andre, at alt blev overladt til medlemsstaterne.
<P>
Sandheden er, at løsningen er noget midt imellem. Vi skal supplere medlemsstaterne og støtte dem i deres politikker, men det er ikke ensbetydende med, at EU ikke skal spille nogen rolle, hvilket fremgår af betænkningen og medlemmernes indlæg. Samtidig er det ikke alt, der kan klares med lovgivning. Derfor må vi give forummet en chance for at arbejde og opnå konkrete resultater, som vi vil overvåge. Men samtidig er der, som det allerede er blevet nævnt, lovgivning i medlemsstaterne om mange af disse forhold. Det er gennemførelsen, det kniber med, og som forårsager problemet. Derfor vil vi kunne opnå positive resultater ved at lægge pres på medlemsstaterne.
<P>
Uanset hvad de enkelte forventede, må vi ikke undervurdere betydningen af, at vi for første gang på europæisk plan har anerkendt, at der er et problem vedrørende alkoholrelaterede skader, at der bør findes en europæisk strategi - som er blevet vedtaget i dag - og at vi nu har en europæisk debat, et europæisk initiativ og en europæisk indsats. Det er vigtigt. Ingen medlemsstat kan løse dette problem alene, og ingen medlemsstat er sikret mod dette problem. I Spanien er der nu kraftigt lejlighedsdrikkeri, som ellers var et problem i det nordvestlige Europa. Derfor kan det nu konstateres, at vi på grund af kulturelle udvekslinger og andet - en samfundsanalytiker kan forklare, hvorfor det sker - nu oplever, at disse problemer overskrider grænserne, og der er ingen geografiske grænser for den type problemer. De findes overalt i EU.
<P>
Dette er det første vigtige skridt, men ikke det sidste. Hvis vi ikke ser nogen resultater inden for en overskuelig fremtid, kan vi evaluere, vurdere og undersøge denne strategi igen og vælge en anden strategi og en anden kurs. Men for øjeblikket er vi på rette kurs. Jeg takker endnu en gang ordføreren, udvalget og medlemmerne for støtten til denne strategi. Jeg ser frem til at samarbejde med Dem om at opnå de ønskede resultater.
<SPEAKER ID="357" NAME="Formanden">
Forhandlingen er afsluttet.
<P>
Afstemningen finder sted i morgen.
<P>
Skriftlige erklæringer (artikel 142)
<SPEAKER ID="358" NAME="Gyula Hegyi  " LANGUAGE="HU">
Det overdrevne alkoholforbrug er en skamplet på europæiske samfund. Utallige liv går tabt som følge af sygdomme forårsaget af alkoholforbrug, og antallet af ofre for spirituskørsel er også ekstremt højt i medlemsstaterne. Alkoholforbrug og -vaner varierer fra land til land og fra region til region, og derfor er det hensigtsmæssigt, at de forebyggende strategier udarbejdes i medlemsstaterne. Der er stadig brug for individuelle EU-direktiver. Mindreårige skal på enhver måde beskyttes mod alkohol, og det kræver endnu strengere sanktioner. I overensstemmelse med idéen om ikke at drikke og køre skal der indføres nultolerance og en alkoholkoncentration i blodet på 0,00 % for førere over hele EU. Men vi kan ikke gøre fremskridt udelukkende ved hjælp af forbud, hvilket den dundrende fiasko med alkoholforbuddet i USA tydeligt viste. Vi må fremme gode alkoholvaner og forbrug af drikkevarer med lavt alkoholindhold, f.eks. øl og vin. Vi må skride hårdt ind over for handel med de typer alkohol, der er forfalskede, af dårlig kvalitet og skadelige for helbredet.
<SPEAKER ID="359" NAME="David Martin  " LANGUAGE="EN">
Det er foruroligende, at alkoholproducenter i de senere år har henvendt sig til mindreårige med produkter som alkopops. Det kraftige lejlighedsdrikkeri blandt unge er stigende, og det er vigtigt, at vi bekæmper denne udvikling effektivt. Jeg mener, at det bedst kan gøres ved at opfordre supermarkeder og butikker til i højere grad at adskille alkopops og sodavand. Alkopops bør ligesom andre alkoholholdige drikkevarer være forsynet med passende sundhedsadvarsler. Det glæder mig, at mit ændringsforslag om dette blev inddraget i betænkningen. For at bekæmpe mindreåriges drikkeri og kraftigt lejlighedsdrikkeri effektivt må de nationale regeringer naturligvis også fokusere på forbrugeren ved at ændre holdningen til alkohol. Derfor bifalder jeg også, at der sættes fokus på informations- og oplysningskampagner, f.eks. gennem skolebaserede undervisningsprogrammer. Jeg støtter også henstillingen til, at grænsen for alkoholprocenten i blodet fastsættes så tæt som muligt på 0 %, navnlig for personer, der netop har erhvervet kørekort. Jeg mener, at den brede adgang til alkometre, som foreslås i betænkningen, kan bidrage til at stoppe potentielle spiritusbilister. De nationale regeringer kan gøre mere for at sikre tilgængeligheden af offentlig transport for førere, som har drukket alkohol.
