<CHAPTER ID="012-01">
1. Nicaragua
<SPEAKER ID="220" NAME="Formanden">
Næste punkt er de tre beslutningsforslag om Nicaragua.
<SPEAKER ID="221" NAME="Bogusław Sonik" LANGUAGE="PL">
Hr. formand! Den nuværende nicaraguanske præsident, Daniel Ortega, beviser den fortsatte gyldighed af den gamle kommunistiske grundsætning: "Når først vi har fået magten, vil vi aldrig opgive den." I 1980'erne kunne sandinisterne ikke opretholde et væbnet diktatur, og tvunget af den internationale opinion måtte de acceptere de demokratiske spilleregler.
<P>
Ortega blev valgt som præsident ved valget i 2006. Sandinisterne genvandt magten. Helt fra starten begyndte han at bruge de gennemprøvede metoder med intimidering og eliminering under en række forskellige pseudojuridiske påskud mod enhver form for politisk konkurrence. Sandinisternes organisation begyndte at kopiere statsapparatet med de cubanske komitéer til revolutionens forsvar som forbillede. I december 2008 henledte Parlamentet opmærksomheden på den chikanekampagne, som de statslige myndigheder, partier og personer med forbindelse til sandinisterne udøvede mod menneskerettighedsorganisationer og deres medlemmer, journalister og repræsentanter for medierne. Amnesty International skrev om den vold, der fulgte valgene til de lokale myndigheder. Angrebene og episoder med journalister, der fik tæsk, mangedobledes.
<P>
Nu forsøger Ortega ved at manipulere højesteret at få gennemført ændringer i forfatningen, der ville gøre det muligt for ham at stille op til genvalg. Vi kan med ret stor sikkerhed forudsige, at næste skridt bliver, at han udnævner sig selv til livsvarig præsident, for Fidel Castro er rollemodellen for populisterne fra Managua og Caracas, og der har aldrig været frie valg under Castro.
<P>
Jeg opfordrer Kommissionen til at drage sine konklusioner ud fra denne situation og i en situation, hvor de internationale menneskerettighedsstandarder krænkes, at kontrollere, om der ikke er behov for at genoverveje eksisterende samarbejdsaftaler med dette land, så menneskerettighedsklausulerne ikke viser sig blot at være tomme ord.
<SPEAKER ID="222" NAME="Adam Bielan" LANGUAGE="PL">
Hr. formand! Som reaktion på en opfordring fra oppositionspolitikere demonstrerede titusindvis af nicaraguanske borgere sidste lørdag mod præsident Daniel Ortegas politik, der er ved at føre direkte til indførelsen af et diktatur i Nicaragua.
<P>
Jeg vil minde om, at højesteret den 19. oktober besluttede at fjerne forfatningsmæssige hindringer, der forhindrede præsident Ortega i at stille op til endnu en periode som præsident. Denne ændring er ikke i sig selv oprørende, for mange europæiske lande har slet ikke en sådan lov. Det oprørende er den måde, hvorpå beslutningen blev truffet. Som vi alle ved, har præsident Ortega ikke to tredjedeles flertal i parlamentet, så han var nødt til at ty til en overtrædelse af forfatningen for at få fjernet forbuddet mod, at han kunne genvælges. Hvis vi tillader, at Daniel Ortega stiller op til præsidentvalget igen i 2011, kan vi vågne op til en situation, hvor Nicaragua styres af et ægte diktatur.
<P>
Derfor vil jeg opfordre Kommissionen til at henlede opmærksomheden på dette problem under de kommende forhandlinger om associeringsaftalen mellem EU og Centralamerika og til at benytte alle til rådighed stående midler til at dreje præsident Ortega væk fra denne kurs.
<SPEAKER ID="223" NAME="Johannes Cornelis van Baalen" LANGUAGE="EN">
Hr. formand! Jeg er dybt taknemmelig for den støtte, Parlamentet viste Liberal Internationals delegation til Managua, som jeg ledte. Vi kom i fred på invitation af et flertal i parlamentet for at tale om forfatningen, valget, valgkampagnen og menneskerettigheder og borgerlige rettigheder. Vi blev skældt ud og kaldt pirater og den slags. Vi blev truet med udvisning fra landet, truet med at blive erklæret persona non grata, og det blev påstået, at vi var ved at arrangere et "golpe" - et statskup.
<P>
Men det vigtigste var, at de skældte mit land ud, og de undertrykker deres eget folk. Jeg synes, at EU skal holde øje med, hvad der sker i Nicaragua, og sende observatører til valgene i 2011 og støtte den demokratiske opposition. Jeg håber også, at vi vil gøre det samme og være objektive i forhold til resultatet af valget i Honduras. Lad os se, om valgene på søndag er frie og retfærdige, og lad os derefter træffe en beslutning. Det kan jo være, at hvis vi anerkender resultatet af valgene, vil det sætte en stopper for den konstitutionelle krise i landet.
<SPEAKER ID="224" NAME="Tunne Kelam" LANGUAGE="EN">
Hr. formand! Der er for tiden en foruroligende tendens i Latinamerika til at konsolidere populistiske regimer ved at forlænge de nuværende præsidenters mandat - helst for evigt. Det var sådan, Hitler kom til magten. Lenins metode byggede på ligegyldighed, men resultatet var det samme.
<P>
Disse præsidenter med forlængede beføjelser har ikke været i stand til eller villige til at forbedre deres borgeres livskvalitet. Cuba er et dystert og smerteligt eksempel på, hvordan normale menneskers liv er blevet skamferet og ødelagt igennem årtier. Nicaragua er et advarende eksempel på, at den slags herskere ikke ændrer sig. De kommer til magten igen blot for at misbruge den igen.
<P>
Det er derfor vores opgave nu kraftigt at fordømme disse overtrædelser af Nicaraguas forfatning og at knytte dette spørgsmål til langt mere effektiv kontrol med brugen af de midler, der gives til udvikling af Nicaragua. Det er meget skuffende, at Organisationen af Amerikanske Stater ikke har reageret på disse himmelråbende overtrædelser af forfatningen i en af dens medlemsstater.
<SPEAKER ID="225" NAME="Véronique De Keyser" LANGUAGE="FR">
Hr. formand! Det glæder mig at se, at hr. van Baalen er vendt sikkert tilbage til Europa, og at han først blev udvist, da han allerede sad på flyet.
<P>
Når det er sagt, og for at være lidt mere alvorlig, vil jeg gerne på min gruppes vegne sige, at vi ikke har tænkt os at blande os i det her. Det, jeg mener, er, at mens Det Europæiske Folkepartis Gruppe (Kristelige Demokrater) nægtede os en uopsættelig forhandling om Uganda i forbindelse med loven mod homoseksuelle og en anden uopsættelig forhandling om Iran i forbindelse med de henrettelser, der finder sted der, vil de nu gerne have os til at blande os i spillet om at være for eller imod Ortega med de demonstrationer, der foregår derovre.
<P>
Det bliver der ikke noget af! Jeg synes ikke, at de uopsættelige forhandlinger her i Parlamentet, der faktisk har til formål at hjælpe folk eller sager, der er i vanskeligheder, skal bruges til at tjene medlemmernes personlige politiske interesser. Derfor har min gruppe besluttet ikke kun at undlade at underskrive beslutningen, men også at undlade at stemme og at modsætte os det, der foregår her. Det sætter Parlamentet i et dårligt lys.
<SPEAKER ID="226" NAME="Raül Romeva i Rueda" LANGUAGE="ES">
Hr. formand! I forlængelse af den foregående taler synes jeg, at det ikke kun er sørgeligt, men direkte skammeligt, at et møde så vigtigt som dette, et uopsætteligt møde, manipuleres på den måde, og derfor er jeg ikke kun overrasket over, at dagens emne er Nicaragua, men også over, at vi ved andre lejligheder, hvor vi skulle have drøftet langt mere alvorlige sager, ikke gjorde det. I dag er der oven i købet den ekstra faktor, at andre emner, der var på dagsordenen, er blevet fjernet, netop fordi dette er blevet tilføjet. Det er fuldstædig upassende set i forhold til indholdet af uopsættelige forhandlinger.
<P>
Vi kunne og skulle f.eks. have drøftet Vestsahara. Vi skulle have drøftet den aktuelle situation for folk som Aminatou Haidar, der i øjeblikket lider, fordi hendes mest grundlæggende rettigheder klart er blevet overtrådt og berøvet hende. Vi skulle også drøfte situationen for de vældig mange mennesker, der opholder sig i flygtningelejre eller i de besatte områder af Marokko, en situation, hvor der virkelig er behov for en klar holdning.
<P>
Alt dette kunne vi have drøftet i dag, men det sker ikke, fordi Det Europæiske Folkepartis Gruppe (Kristelige Demokrater) får os til at tale om et emne, som jeg ikke mener, fortjener så stor opmærksomhed eller har en betydning, der berettiger denne form for møde.
<SPEAKER ID="227" NAME="Ilda Figueiredo" LANGUAGE="PT">
Hr. formand! Dette er en beklagelig forhandling om en falsk uopsættelighed, der ikke gør andet end at bringe Parlamentet i miskredit.
<P>
Det uopsættelige ville have været en drøftelse af tragedien for nylig forårsaget af orkanen Ida, der ramte El Salvador i begyndelsen af november. Orkanen forårsagede over 200 dødsfald og forsvundne, den ødelagde infrastrukturer og vitalt udstyr, især inden for områder som sundhed, uddannelse vand og sanitet, og derved har den forværret fattigdommen i landet.
<P>
Det uopsættelige ville have været at drøfte tilgængeligheden af ekstraordinære midler og at omdirigere tilgængelige EU-midler til denne nødsituation, iværksætte en risikoreduktions- og genopbygningsplan og at støtte El Salvadors befolkning.
<P>
Det uopsættelige ville have været, at Parlamentet havde fordømt militærkuppet i Honduras og krævet præsident Zelaya, der er lovligt valgt af Honduras befolkning, genindsat.
<P>
Det uopsættelige ville have været at kræve respekt for de grundlæggende rettigheder, som folket i Vestsahara har.
<P>
Desværre var intet af dette muligt på grund af modstand fra Det Europæiske Folkepartis Gruppe (Kristelige Demokrater). Derfor nægter vi at samarbejde om denne falske uopsættelighed, der, som mine kolleger allerede har sagt, er en skændsel for Parlamentet.
<SPEAKER ID="228" NAME="Jürgen Klute" AFFILIATION="GUE/NGL">
(DE) Hr. formand! Jeg er fuldstændig enig med de tidligere talere. Jeg vil gerne minde om, at Colombias præsident ligeledes forsøgte at forlænge sit mandat i modstrid med colombiansk ret, og det spørgsmål bør derfor også tages op.
<P>
Men jeg vil imidlertid først og fremmest understrege, at Friedrich-Naumann-stiftelsen i Tyskland, en stiftelse, der har tætte bånd til det tyske parti De Frie Demokrater, var involveret i kuppet i Honduras. I det mindste i Tyskland havde man en debat om dette. Stiftelsens stipendiater tog i et åbent brev afstand fra denne politik. Vi må ikke glemme, at hr. van Baalen er formand for Den Liberale Internationale, og det blev på Friedreich-Naumann-stiftelsens hjemmeside fremført, at han diskuterede muligheden for et kup med de væbnede styrker i Nicaragua. Jeg mener, at det er helt i orden, at et land som Nicaragua under sådanne omstændigheder - og det er ikke blevet bestridt - tør udvise en sådan politiker. Hvis vi skal være ærlige, må vi indrømme, at situationen ville være den samme i Europa.
<P>
Det, der sker her, er et forsøg på at miskreditere og offentligt vanære de lande, stater og regeringer i Latinamerika, som forsøger at indføre en mere social politik. På vegne af Den Europæiske Venstrefløjs Fællesgruppe/Nordisk Grønne Venstre vil jeg klart understrege, at vi ikke vil støtte dette.
<SPEAKER ID="229" NAME="Ioannis Kasoulides" AFFILIATION="PPE">
(EN) Hr. formand! Jeg forstår ikke den reaktion, der kommer fra mine kolleger fra den højre side i salen, hvad angår valget af de emner, vi drøfter i dag.
<P>
Jeg forstår ikke, hvorfor det ikke er vigtigt og presserende at tage ordet og drøfte den behandling, som et medlem af Parlamentet har været udsat for, da han besøgte et land som formand for Den Liberale Internationale. Jeg forstår ikke, hvorfor vi ikke kan tage ordet og udtale os om dette spørgsmål og også diskutere den nye tendens, vi ser i Latinamerika, hvor man prøver vilkårligt at ændre et lands forfatning og afskaffe den tradition, man altid har haft vedrørende en eller to valgperioder for statschefen i det pågældende land.
<P>
Andre kolleger har allerede været inde på fire andre emner, og jeg vil gerne vide, hvornår vi skal drøfte det relevante spørgsmål, da der kun er tre emner på dagsordenen ....
<P>
(Formanden afbrød taleren)
<SPEAKER ID="230" NAME="Justas Vincas Paleckis" AFFILIATION="S&amp;D">
(LT) Hr. formand! Jeg støtter fuldt ud min gruppes holdning, nemlig at dette spørgsmål ikke burde have været sat på dagsordenen, da der er mange andre meget mere relevante og meget mere presserende problemer i verden. Hvis vi skal drøfte Nicaragua, bør vi først og fremmest tale om, at det er et land med den største gæld i verden, og at det er et af de fattigste lande i Latinamerika. Det kommunistiske eksperiment var ikke løsningen her, ligesom det neoliberale eksperiment heller ikke var det. Det er et land, hvor supermagterne, USA og Sovjetunionen, havde al for stor indflydelse, og det er grunden til, at dette land konstant er på randen af borgerkrig. Det er forståeligt, at der er tendenser til at bruge magt i landet, og det skal bekæmpes. Men vi må ikke glemme, at vi også ser tendenser til at bruge magt i Europa. Derfor bør vi koncentrere os om langt vigtigere spørgsmål.
<SPEAKER ID="231" NAME="Gesine Meissner" AFFILIATION="ALDE">
(DE) Hr. formand! Der er allerede blevet sagt meget om dette spørgsmål. Et medlem forklarede, at det ikke er det rigtige emne at drøfte, da der er meget mere presserende spørgsmål, der omhandler alvorlige krænkelser af menneskerettighederne. Det kan godt være, men jeg mener, at vi europæere, som arbejder for at sikre, at værdier som menneskerettigheder og frihedsrettigheder - f.eks. pressefriheden - bliver overholdt overalt, også bør forsvare denne frihed, når vi ser, at den er truet.
<P>
Det blev f.eks. også sagt, at Friedrich-Naumann-stiftelsen var involveret i kuppet. Som medlem af FDP afviser jeg udtrykkeligt den påstand. Det er rygter, der er blevet udbredt, og som er fuldstændig uden hold i virkeligheden.
<P>
En tredje ting, jeg gerne vil sige, er, at hr. van Baalen blev beskyldt for at have diskuteret kuppet, og det var grunden til, at han blev udvist. Hvis man ikke kan drøfte et spørgsmål åbent - og det hører for os med til pressefriheden og ytringsfriheden, to frihedsrettigheder, som vi har hos os, og som vi sætter højt - er det så virkelig en grund til at udvise en person fra et land, simpelt hen fordi man drøftede et spørgsmål? At det skete offentligt, retfærdiggør ikke, at man udviser en person, blot fordi man diskuterede et spørgsmål. Det er helt forkert.
<SPEAKER ID="232" NAME="Charles Tannock" AFFILIATION="ECR">
(EN) Hr. formand! Nicaragua er stadig et af de fattigste lande på det amerikanske kontinent. Det faktum, at det ikke er lykkedes for præsident Daniel Ortega at forbedre sit lands situation til trods for de utallige socialistiske utopiske løfter, han afgav, da han blev præsident, synes at indikere, at Nicaragua nu har brug for en ny ledelse.
<P>
I henhold til landets forfatning kan en statschef kun sidde i én periode, og det er sommetider en klog politik i en region, der lider under mangel på stabilitet, men Ortega viser endnu en gang sin foragt for det parlamentariske demokrati og retsstaten ved at misbruge forfatningsdomstolens beføjelser.
<P>
I den henseende er han ikke anderledes end sin venstreorienterede kollega i Venezuela, Hugo Chávez. Begge mænd er kommet til magten på grund af deres fordømmelse af de såkaldte caudillos, men de er selv ved at udvikle sig til venstrefløjens caudillos, og i den forstand udgør de en reel trussel mod den demokratiske stabilitet i regionen, især i lyset af de kaotiske tilstande i det nærliggende Honduras. Daniel Ortega har gentagne gange svigtet sin befolkning og sit land. Hvis vi oprigtigt tror på demokrati og frihed, kan vi ikke ignorere den vanskelige situation, som borgerne i Nicaragua befinder sig i.
<SPEAKER ID="233" NAME="Reinhard Bütikofer" AFFILIATION="Verts/ALE">
(DE) Hr. formand! Der er én ting, som vi har fået ud af denne ret så vanskelige forhandling. Et medlem af Gruppen Alliancen af Liberale og Demokrater for Europa har indirekte bekræftet, at spørgsmålet om et kup virkelig blev drøftet. Hun har forsvaret det med argumentet om, at det skal være muligt at drøfte alt, også et kup. Det er et bemærkelsesværdigt resultat af denne forhandling, og det gør situationen klarere, og det er jeg taknemmelig for.
<SPEAKER ID="234" NAME="Karel De Gucht" LANGUAGE="EN">
Hr. formand, mine damer og herrer! Som De ved, fører vi en vanskelig dialog med dette land for øjeblikket. Formålet er at bevare demokratiet og genskabe borgernes tillid til landets demokratiske institutioner.
<P>
Samtidig forsøger EU at finde en balance i forhold til vores langvarige indsats for at støtte udviklingen og stabiliteten i dette udviklingsland og i den centralamerikanske region generelt.
<P>
Siden lokalvalgene i november 2008, som var belastet af påstande om omfattende svindel, er de internationale donorers tillid til den siddende regering faldet drastisk. Den manglende overholdelse af de grundlæggende demokratiske principper, herunder frie og retfærdige valg, førte til, at donorerne systematisk reviderede deres samarbejdsporteføljer og i visse tilfælde ændrede eller suspenderede deres samarbejdsaktiviteter, indtil forholdene bedrede sig.
<P>
Kommissær Ferrero-Waldner traf beslutning om at suspendere alle budgetmæssige støttebetalinger til Nicaragua pr. 1. januar 2009. Forud for denne beslutning blev spørgsmålet drøftet med medlemsstaterne i Rådet.
<P>
Efter adskillige kontakter med de nicaraguanske myndigheder, som afgav troværdige løfter om, at der ville blive foretaget de nødvendige rettelser, foretog Kommissionen i begyndelsen af oktober en enkelt udbetaling på 10 mio. EUR fra vores budgetstøtteprogram til uddannelsessektoren. Dette repræsenterer en lille del af de suspenderede midler, som beløber sig til yderligere 46 mio. EUR.
<P>
Rådet (udviklingssamarbejde) udtrykte i sidste uge kritik af, at dette ikke først var blevet drøftet med medlemsstaterne. Jeg skal ikke gå i detaljer her, men jeg mener, at det er meget vigtigt, at vi, når vi træffer sådanne beslutninger, har en procedure, hvor vi i det mindste prøver at sikre, at Kommissionen og medlemsstaterne indtager samme holdning over for de forskellige stater. Hvis det i sidste ende skulle vise sig ikke at være muligt, så har alle naturligvis ret til at gøre, hvad man mener er nødvendigt.
<P>
Nicaraguas regering har meddelt, at der ved de kommende regionalvalg i 2010 og det almindelige valg i 2011 vil være nationale og internationale observatører til stede. Regeringen har allerede officielt opfordret EU til at sende en valgobservatørmission. Regeringen har bl.a. også lovet at forbedre folkeregistret og valglisten med støtte fra et EF-projekt og at udpege troværdige og professionelle valgmyndigheder næste år.
<P>
Men den seneste udvikling, som f.eks. højesterettens afgørelse, sætter naturligvis i alvorlig grad spørgsmålstegn ved, om den nicaraguanske regering virkelig vil holde sine løfter. EU har ved en række lejligheder udtrykt bekymring over denne udvikling, senest ved en lokal trojkademarche den 21. november.
<P>
I sidste ende vil gennemførelsen af disse løfter være bestemmende for en gradvis genoptagelse af vores budgetstøtteprogrammer. Vi fortsætter med at arbejde tæt sammen med medlemsstaterne og Europa-Parlamentet, som denne forhandling også viser. Om det sker på det rigtige tidspunkt, er naturligvis et spørgsmål, som Parlamentet selv skal afgøre.
<SPEAKER ID="235" NAME="Formanden">
Forhandlingen om dette punkt er afsluttet.
<P>
Afstemningen finder sted ved afslutningen af forhandlingen.
