<CHAPTER ID="002">
Erklæringer fra formanden
<SPEAKER ID="006" NAME="Formanden">
Det er med stor bedrøvelse, at jeg må meddele Dem, at fru Boal, som er stedfortrædende leder af EU's delegation i Haiti, desværre stadig er blandt de savnede. Eftersøgningen efter fru Boal fortsætter. Hun arbejdede tidligere i Europa-Parlamentet. I dag er det jordskælvsramte Haiti i alles tanker. De enkelte lande i Europa og hele EU har givet tilsagn om betydelig økonomisk bistand til Haiti, og der udsendes 150 politifolk i det europæiske gendarmeris regi. De enkelte medlemsstater i EU har også udsendt hold, som arbejder i Haiti. Det er den værste naturkatastrofe i Haitis historie og en af de værste i menneskehedens historie. Desuden er mange af vores medborgere, mange europæiske borgere, omkommet, og mange er meldt savnet. Jeg synes, at vi skal mindes ofrene for denne ufattelige katastrofe med et minuts stilhed. Jeg beder alle rejse sig.
<P>
Det var også med dyb beklagelse, at jeg modtog oplysningen om henrettelsen af den britiske statsborger Akmal Shaikh i Kina. Han er en af de knap 7 000 mennesker, der henrettes i Kina hvert år. Han er også den første EU-borger, der er blevet henrettet i Kina siden 1951. Europa-Parlamentet fordømmer og har altid fordømt dødsstraf, og det vil forsætte bestræbelserne på at opnå et moratorium for henrettelser.
<P>
I går fandt første runde af præsidentvalget i Ukraine sted. Valget observeres af repræsentanter for Europa-Parlamentet, som var til stede i går. Vi har endnu ikke modtaget nogen officielle oplysninger om valgets afvikling. Vores kolleger har ikke sendt nogen officielle oplysninger, men de ventes hvert øjeblik. Vi forventer, at valget vil blive betegnet som retfærdigt, og at det samme vil gælde for anden runde, som finder sted i begyndelsen af februar.
<P>
Den 1. januar overtog Spanien formandskabet for Rådet for Den Europæiske Union. Jeg er sikker på, at det spanske formandskab under den nye traktat og i samarbejde med den nye formand for Det Europæiske Råd bliver vellykket og når de fastsatte mål. I denne mødeperiode har vi et møde med ministerpræsident Zapatero, og vi skal tale om trioens program. Derfor skal vi ikke bare tale om Spanien, men også om Belgien og Ungarn.
<P>
Til sidst vil jeg udtrykke mit oprigtige ønske om velstand og succes i 2010. Jeg håber, at indledningen af dette nye årti vil inspirere os alle til at arbejde hårdt på borgernes vegne. Som jeg sagde for en uge siden i Bruxelles - et nyt år, en ny traktat, en ny tidsalder for EU. Europa-Parlamentet har et særligt ansvar for EU's fremtid. Det ved vi alle sammen.
