<CHAPTER ID="016">
Erklæring fra formanden
<SPEAKER ID="020" NAME="Formanden">
I går blev der begået endnu et drab af terrororganisationen ETA. En 46-årig seniorsergent, Luis Conde de la Cruz, blev dræbt af en bilbombe i det nordlige Spanien. Det var den tredje bilbombe i Spanien inden for 24 timer. Adskillige personer blev kvæstet ved de tre eksplosioner, en af dem alvorligt. Europa-Parlamentet fordømmer på det skarpeste denne terrorhandling og ønsker at give udtryk for sin dybe bekymring.
<P>
På Europa-Parlamentets vegne vil jeg gerne kondolere over for seniorsergent Condes familie og slægtninge og udtrykke vores solidaritet med Spanien, landets myndigheder og navnlig de spanske sikkerhedsstyrker. Jeg vil også gerne udtrykke vores støtte og dybe medfølelse med dem, der blev kvæstet ved bombesprængningerne, og deres familier.
<P>
Vi må gentage igen og igen og helt utvetydigt, at terror er et direkte angreb på frihed, menneskerettigheder og demokrati. Vi kan ikke gentage ofte nok, at der ikke findes nogen som helst begrundelse for terror. Derfor skal vi handle sammen i vores kamp mod terror, altid respektere retsstatsprincippet og anvende lovgivningen med dens fulde kraft. EU er et fællesskab baseret på solidaritet. En terrorhandling i en medlemsstat i EU er et angreb på hele EU, på hver eneste af os.
<P>
Jeg vil nu bede Dem alle rejse Dem og iagttage et minuts stilhed.
<P>
(Parlamentet iagttog stående et minuts stilhed)
