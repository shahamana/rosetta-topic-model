<CHAPTER ID="003">
Erklæringer fra formanden
<SPEAKER ID="007" NAME="Formanden">
I forrige uge blev tre medarbejdere på det kristne Zirve-forlag i den tyrkiske by Malatya ofre for et særligt grusomt mord. Jeg fordømmer denne forfærdelige handling på det skarpeste og opmuntrer de tyrkiske myndigheder til at fortsætte deres bestræbelser på en fuldstændig opklaring af omstændighederne ved denne forbrydelse. Den tyrkiske regering har fordømt angrebene skarpt. Jeg vil med al eftertrykkelighed bestyrke regeringen i at stille de ansvarlige til regnskab. Beskyttelsen af religiøse mindretal og deres rettigheder er en vigtig opgave i den demokratiske retsstat. Europa-Parlamentet fordømmer alle forbrydelser, som udøves af fanatikere af politisk eller religiøs art, fordi de repræsenterer andre meninger og overbevisninger.
<P>
Mine damer og herrer! Vi har netop fået at vide, at den tidligere russiske præsident Boris Jeltsin, Ruslands første præsident, er død. Vi vil gerne give udtryk for vores deltagelse over for det russiske folk.
