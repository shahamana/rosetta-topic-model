<CHAPTER ID="019">
Indlæg af et minuts varighed om politisk vigtige sager
<SPEAKER ID="045" NAME="Formanden">
Vi går nu over til de mundtlige indlæg, som ikke må vare længere end ét minut. Der er mange, der har bedt om ordet. Det viser et stort ønske om at deltage, og det tjener Parlamentet til ære. Jeg vil dog ikke kunne give alle dem, der ønsker det, mulighed for at tale, idet det ville vare halvanden time at høre de 100, der ønsker det, mens vi kun har afsat 30 minutter.
<SPEAKER ID="046" NAME="Seán Kelly" AFFILIATION="PPE">
(GA) Hr. formand! Da det er første gang, jeg har lejlighed til at tale i Parlamentet, vil jeg gerne begynde på mit modersmål. Som De ved, er kampagnen op til traktatafstemningen godt i gang i Irland i øjeblikket, og vi er fortrøstningsfulde med hensyn til et positivt resultat den 2. oktober. En af de ting, der gør en stor forskel denne gang, er de garantier, som EU gav den irske regering med hensyn til skat, abort og forsvar. De nye beføjelser til sporten, der er med i Lissabontraktaten, hvilket slet ikke blev nævnt sidste gang, er også meget vigtige.
<P>
Som en, der har dyrket sport hele livet på forskellige niveauer både som aktiv og i organisationerne, mener jeg, at muligheden for i henhold til Lissabontraktaten, at EU tager sporten alvorligt og støtter både hjemlige og internationale sportsgrene, har vundet genklang hos det irske sportspublikum. Derfor og af mere indlysende grunde såsom sundhed, sociale og fysiske fordele ved sport er det nødvendigt, at der ydes tilstrækkelig finansiering efter vedtagelsen af Lissabontraktaten for at ...
<P>
(Formanden afbrød taleren)
<SPEAKER ID="048" NAME="Vasilica Viorica Dăncilă" AFFILIATION="S&amp;D">
(RO) Hr. formand! Jeg mener, at der er visse interne forskelle i Rumæniens landbrugssektor med hensyn til strukturproblemer sammenlignet med andre medlemsstater. Jeg må understrege, at EU bør bruge sin politiske og økonomiske drivkraft til at fokusere mere på forvaltningen af de landbrugsmidler, der er afsat til de medlemsstater, der er kommet til senere.
<P>
Jeg ønsker at udtrykke det synspunkt, at støtte til en bæredygtig landbrugssektor med et passende budget også efter 2013 ville løse dette problem og give landmændene bedre fremtidsudsigter på mellemlangt til langt sigt. Og med tilstrækkelige midler ville rumænsk landbrug dermed kunne komme på omgangshøjde med europæiske standarder og skabe mulighed for et forenet Europa.
<SPEAKER ID="049" NAME="Sergej Kozlík" AFFILIATION="ALDE">
(SK) Hr. formand, mine damer og herrer! Ungarn og de ungarske mindretal bringer løbende emnet nationale mindretal på bane. Ved at ty til halve sandheder og sommetider lodrette løgne forsøger de at manipulere offentligheden i Europa til at holde med dem. Hvad er sandheden?
<P>
Gennem de seneste firs år er de nationale mindretal i Ungarn alle blevet udslettet, mens Europa så til i tavshed. Også det slovakiske mindretal er blevet decimeret fra 300 000 til 10 000 medlemmer. Størrelsen af de ungarske mindretal i de omkringliggende lande, herunder Slovakiet, har ikke ændret sig.
<P>
Gennem de seneste to år er seks romaborgere blevet myrdet i Ungarn, og et tocifret antal er blevet alvorligt kvæstet. Der er frygt for angreb på jøder, mens andre former for ekstremisme er stigende og breder sig ud over Ungarns grænser. Denne aggression håndteres ikke ordentligt i Ungarn, og det må fordømmes. De europæiske institutioner bør træde i karakter over for disse udslag af ekstremisme.
<SPEAKER ID="050" NAME="João Ferreira" AFFILIATION="GUE/NGL">
(PT) Hr. formand! Kuppet, der fandt sted på Honduras den 28. juni, var et overgreb på det honduranske folks politiske ytringsfrihed og de mest basale demokratiske rettigheder.
<P>
Siden har den nye regering indført undertrykkende foranstaltninger over for græsrodsbevægelsen, som har demonstreret i gaderne, og den har indført et styre, hvor der lukkes for medierne, friheden begrænses, folk forfølges, tilbageholdes ulovligt og forsvinder, og medlemmer af modstandsorganisationen mod kuppet endog myrdes.
<P>
Vi var vidner til alt dette under vores nylige besøg med en delegation fra Den Europæiske Venstrefløjs Fællesgruppe/Nordisk Grønne Venstre i Honduras og Nicaragua, hvor vi mødte landets legitime præsident Manuel Zelaya. De europæiske institutioners reaktion på disse forhold er mildest talt tvetydige. Mens nogle forholder sig uacceptabelt tavse, appellerer andre til begge sider om at gøre alt, hvad der står i deres magt, for at nå en politisk løsning så hurtigt som muligt, hvorved de sammenligner æbler med pærer og ignorerer, hvem der har skylden, som om der ikke var en demokratisk valgt præsident på den ene side og en ulovlig regering på den anden, som afsatte ham og jog ham ud af landet, da den tog magten med ulovlige midler.
<P>
Den mest basale respekt for demokrati kræver, at de europæiske institutioner udtaler en fast og stærk fordømmelse af kuppet og gennemfører foranstaltninger på internationalt niveau for at øge presset på den ulovlige regering og isolere den. De må heller ikke anerkende eller støtte eventuelle valg, som afholdes, førend der igen hersker demokratiske tilstande i landet.
<SPEAKER ID="051" NAME="John Bufton" AFFILIATION="EFD">
(EN) Hr. formand! Som nyt medlem af Parlamentet finder jeg, at et af de vigtigste emner for landmændene i Wales og resten af Det Forenede Kongerige er den foreslåede elektroniske identifikation af får, som træder i kraft den 1. januar 2010. Så vidt jeg har forstået, er den kun 79 % korrekt, og det vil forårsage store problemer for landmændene i hele Det Forenede Kongerige.
<P>
Jeg opfordrer indtrængende Kommissionen til at genoverveje sin politik og kun indføre den på frivillig basis. Min frygt er, at mange landmænd vil blive straffet på grund af unøjagtigt udstyr, og at udbetalingerne fra enkeltbetalingsordningen bliver mindre. I worst case-scenariet bliver de reduceret med 100 %. De indrømmelser, der allerede er gjort, hjælper da, men ikke nok.
<P>
Jeg finder det ret så overraskende, at Kommissionen ønsker at indføre elektronisk identifikation (EID) med så store mangler i udstyret. Den fornuftige vej frem ville være at indføre EID udelukkende på frivillig basis fra januar næste år. Jeg beder indtrængende parlamentsmedlemmerne støtte mig her i dette for hele det europæiske landbrug så afgørende spørgsmål.
<SPEAKER ID="052" NAME="Krisztina Morvai" AFFILIATION="NI">
(EN) Hr. formand! Jeg vil gerne opfordre Parlamentet til at tage hurtige og effektive skridt til at redde små landbrug og familiebrug i nye medlemsstater, særligt øst- og centraleuropæiske medlemsstater og i særdeleshed mit eget land Ungarn.
<P>
Hvad er der sket med disse landbrug? Som resultat af tiltrædelsen af EU måtte vi "tilbyde" 100 % af vores markeder mod at få 25 % støtte retur. Det er ikke kun uretfærdigt, det er også ulovligt. Det var en klar overtrædelse af Romtraktaten. Disse landmænd har forsøgt at konkurrere på disse uretfærdige og ulovlige vilkår, og så blev de nødt til at optage lån - kæmpe lån - for at være konkurrencedygtige. Nu er de gået konkurs, og de må sælge deres jord under omstændigheder, der ligner kolonisering, idet vi må udbyde vores jord til lande, der har ti gange så stort et BNP som vi. Jeg opfordrer til straks at genoverveje Københavnaftalen.
<P>
(Formanden afbrød taleren)
<SPEAKER ID="053" NAME="Rareş-Lucian Niculescu" AFFILIATION="PPE">
(RO) Hr. formand! Ligesom andre medlemmer ville jeg gerne have fremhævet et problem fra landbrugssektoren. Men en artikel, der for nylig blev offentliggjort i Wall Street Journal, tiltrak sig i særlig grad min opmærksomhed, hvorfor jeg har gjort det til en æressag at forelægge artiklen for parlamentet og fremsætte de anmodninger, som forfatterne omtaler i artiklen.
<P>
Artiklens titel, som jeg synes udmærket dækker dens emne, var: "Hr. Barroso, riv murene ned omkring de små virksomheder." Denne artikel er en appel til den kommende Europa-Kommission om at fokusere - i alt, hvad den gør - på at støtte små og mellemstore virksomheder, der er meget sårbare i krisetider, og ikke på nogen måde ødelægge gennemførelsen af Small Business Act fra 2008. Europa-Parlamentet har pligt til at sikre, at disse foranstaltninger gennemføres korrekt og effektivt, fordi de er nødvendige for de mere end 20 mio. små og mellemstore virksomheder, der findes i EU.
<SPEAKER ID="054" NAME="Evgeni Kirilov" AFFILIATION="S&amp;D">
(BG) Hr. formand! I begyndelsen af august udspandt der sig et ufatteligt drama i Den Tidligere Jugoslaviske Republik Makedonien, som chokerede befolkningen i Bulgarien. Spaska Mitrova, en 23-årig makedonsk borger og mor til et lille barn, hun stadig ammede, blev tvunget med på politistationen og overført til det berygtede Idrizovo-fængsel, mens hendes barn blev taget fra hende. Politiet måtte trække hende ved håret hele vejen fra øverste til nederste etage af bygningen, fordi hun ikke ville skilles fra sit barn. Hun blev idømt tre måneders fængsel, fordi hun ikke kunne stille en seng til rådighed for sin eksmand i sit barns soveværelse. De kan nok forestille Dem, hvad det får af konsekvenser. Fru Mitrova fik også bulgarsk statsborgerskab tidligere i år. Det forekommer at være hovedårsagen til den umenneskelige behandling af hende, og hendes tilfælde er ikke enestående. For ca. to år siden spurgte jeg den nuværende makedonske udenrigsminister om, hvorfor der udvises så meget had over for makedonere, som har fået bulgarsk statsborgerskab, hvortil han svarede, at de minder os om fortiden. Da den bulgarske præsidents og regeringens indsats ikke har givet resultat, appellerer jeg til kommissær Olli Rehn om at sætte sig personligt ind i denne sag om åbenlys mangel på retfærdighed i et land, der ønsker at indlede tiltrædelsesforhandlinger.
<SPEAKER ID="055" NAME="Jelko Kacin" AFFILIATION="ALDE">
(SL) Hr. formand! Italien ønsker at opføre en landbaseret gasterminal på grænsen til Slovenien uden at høre landet først. EU blev imidlertid grundlagt på fælles tillid og gode naborelationer. Forsyningen af miljøskadelig energi kræver særlig miljøbeskyttelse, men det kræver også almindelig ærlighed.
<P>
Ved at søge at skjule for Slovenien, hvilke skadelige følger dets handlinger ville få for grænseområdets miljø, skader Italien alle de involverede, også sig selv, men frem for alt indbyggerne i nærheden af det omstridte anlæg. Den slovenske befolkning og Sloveniens regering er klart imod denne terminal.
<P>
At lyve foran de snurrende kameraer kan meget vel være hr. Berlusconis middel til politisk overlevelse i Italien. Men den opførsel kan og bør ikke tolereres som bevidst praksis i EU. Det er uacceptabelt.
<P>
Det er et åbenlyst brud på EU's principper, og Italien manipulerer til skade for mennesker og miljø. Landet bruger international vildledning til at forsøge at bygge en landbaseret terminal ved Žavlje (Aquilinia) i Triestebugten, som allerede er yderst smal. Det skader miljøet, ødelægger udsigten til EU-sameksistens ved grænsen og er et meget ringe eksempel til efterfølgelse for nye medlemsstater.
<SPEAKER ID="056" NAME="Ilda Figueiredo" AFFILIATION="GUE/NGL">
(PT) Hr. formand! Det, der sker med den tidligere tyske skotøjsfabrik Rohde i Santa Maria da Feira, som nu hedder Sociedade Luso-Alemã de Calçado, er meget bekymrende.
<P>
Denne virksomhed beskæftigede engang ca. 3 000 arbejdere, men efter problemer i Tyskland fyrede man folk og har nu kun omkring 1 000 ansatte. Størstedelen af disse er kvinder, hvoraf de fleste har fået nedsat både timetal og løn. Det frygtes nu, at virksomheden lukker, når valget i Portugal er overstået.
<P>
Arbejdsløsheden er fortsat stigende i denne kommune og rammer nu mange tusinde arbejdere, særlig i fodtøjs- og korkindustrien. I lyset heraf anmoder vi om særlige hasteindgreb til at forebygge endnu et alvorligt slag mod produktionen og beskæftigelsen i dette område, som er så hårdt ramt af arbejdsløshed.
<SPEAKER ID="057" NAME="Nicole Sinclaire" AFFILIATION="EFD">
(EN) Hr. formand! Jeg accepterer ikke gyldigheden af Parlamentet eller nogen anden EU-institution med hensyn til at udstede love, der gælder Det Forenede Kongerige.
<P>
Mine vælgere har sendt mig herned for at fortælle Dem, at de ikke ønsker at se 45 mio. gode britiske pund brugt hver eneste dag i EU. Vi ønsker, at de penge bruges i Det Forenede Kongerige på vores skoler, vores hospitaler og vores infrastruktur og ikke går til spilde i korruption, jeres 14 år lange revisionssag taget i betragtning.
<P>
Jeg har simpelthen dette budskab til Kommissionen fra de mennesker, der valgte mig: Tag hjem til jeres bureaukrati, og forbered jer på briternes tilbagetrækning fra dette korrupte og dødsdømte roderi af en Europæisk Union.
<SPEAKER ID="058" NAME="Diane Dodds" AFFILIATION="NI">
(EN) Hr. formand! Parlamentet har stået sammen på det seneste, stillet over for en global terrortrussel. I min valgkreds i Nordirland kender vi terrorens smerte. Ja, vi har været vidner til en forandring i Nordirland de senere år, men der er stadig dem, der ønsker at se blod.
<P>
I sidste uge skete den seneste hændelse blandt mange - en 600-punds-bombe blev anbragt af republikanske dissidenter og opdaget i South Armagh. Hvis den ikke var blevet opdaget, ville mange liv være gået tabt. I Nordirland har vi ikke glemt fortidens og terrorens ofre, og derfor vil jeg gerne bede Parlamentet om at bakke op om kampagnen for erstatning fra Libyen. Libyen leverede våben til IRA. Disse våben kostede mange liv og ødelagde andre. Det må Libyen stilles til regnskab for.
<SPEAKER ID="059" NAME="Eduard Kukan" AFFILIATION="PPE">
(SK) Hr. formand! Ved begyndelsen af en ny embedsperiode bør vi huske på vores fælles ansvar for en fredelig udvikling på det europæiske kontinent på en måde, der sikrer et fredeligt liv i velstand for vores borgere. Vi må også vise vores borgere, at vi er her for dem, at vi er her for at tjene dem.
<P>
Vi må til stadighed huske dette, også når der er problemer mellem to medlemmer af vores familie. Den europæiske måde at ordne tingene på er at tage en ordentlig partnerskabsdialog med henblik på en fornuftig løsning, ikke at ignorere den anden part og præsentere spørgsmål direkte for en europæisk institution som f.eks. denne.
<P>
En rationel løbende dialog er også måden, hvorpå man undgår at nære ekstremister på begge sider af grænsen og dermed kvæler deres potentielt farlige aktiviteter i fødslen eller i hvert fald stækker dem betydeligt i fremtiden.
<SPEAKER ID="060" NAME="Rovana Plumb" AFFILIATION="S&amp;D">
(RO) Hr. formand! Kampen mod racisme kæmpes gennem stærke europæiske politikker, men bare inden for den sidste uge har tyske og britiske politikere kastet snavs på rumænske arbejdere, om det så er af uvidenhed, eller fordi de motiveres af at vinde sympati og af befolkningens stemmer. Dystre udtalelser som "rumænere stikker en kniv i én så let som ingenting" fremsat under et offentligt møde i Det Forenede Kongerige og en tysk politikers kommentar om, at rumænere ikke kan finde ud af at møde på arbejde kl. syv om morgenen, og at de ikke ved, hvad de skal lave, giver anledning til stor bekymring. Vi formulerer og udarbejder europæiske politikker for at bekæmpe racisme. Det er vores fælles mål. Men hvad skal vi stille op, når der kommer sådanne udtalelser fra politiske kolleger i store EU-medlemsstater?
<SPEAKER ID="061" NAME="Izaskun Bilbao Barandica" AFFILIATION="ALDE">
(ES) Hr. formand! I sidste uge blev tre baskiske tunfiskerfartøjer fra Bermeo truet af somaliske pirater. Vi er bekymrede over de gentagne angreb på fiskerbåde i området, over, at ofrene er utrygge, og at den spanske regering ikke reagerer. Disse angreb kunne gå hen og blive værre med monsunens komme, som fiskerne siger.
<P>
Derfor ønsker jeg, før det er for sent, at sige til Parlamentet, at vi har et presserende behov for bevæbnet militær eskorte til disse både. Der er europæiske regeringer, som har gjort det, og det er lykkedes for dem, bl.a. Frankrig og Italien.
<P>
Kommissionen bør derfor anbefale, at alle medlemsstater træffer øjeblikkelige og effektive foranstaltninger i den stil. Det haster med at udvide beskyttelseskriterierne for handelsfartøjernes sejlruter til også at omfatte fiskeriområderne.
<P>
Parlamentet har et problem, hvilket det anførte i beslutningen af 23. oktober 2008 om piratvirksomhed til søs.
<P>
Endelig vil jeg gerne gentage vores overbevisning om, at Europa har brug for en fælles udenrigs- og sikkerhedspolitik, som gør europæiske institutioner mere effektive og troværdige over for denne slags krise.
<SPEAKER ID="062" NAME="Georgios Toussas" AFFILIATION="GUE/NGL">
(EL) Hr. formand! De dødelige angreb, som de tyske tropper i besættelseshæren i Afghanistan har udført sammen med USA, EU og ÍÁÔÏ under angrebet i regionen Kunduz den 4. september 2009, udviklede sig til en massakre med 135 civile ofre og et tocifret antal sårede, heriblandt mange børn. Og det er en krigsforbrydelse mod det afghanske folk.
<P>
Dette angreb var naturligvis ikke rettet mod Taleban. Det var rettet mod 500 civile borgere. Det daglige blodbad, afholdelsen af voldelige og korrupte valg for at indsætte marionetter for besættelsesmagten i Afghanistan og fattigdommen og elendigheden, der er det afghanske folks svøbe, afslører, at det imperialistiske angreb fra USA, EU og NATO på dette besatte land - og en række andre lande - under påskud af at bekæmpe terrorisme har katastrofale følger for befolkningen.
<P>
Både de udtalelser, som den nye NATO-generalsekretær Anders Fogh Rasmussen og EU's udenrigsministre har afgivet, har kun ét formål, nemlig fortsat at intervenere mod befolkningen. Befolkningen i hvert land og i hver medlemsstat i EU må forlange og insistere på, at tropperne forlader disse lande og vender tilbage til deres eget.
<SPEAKER ID="063" NAME="Gerard Batten" AFFILIATION="EFD">
(EN) Hr. formand! Den 2. oktober afholder irerne en folkeafstemning om Lissabontraktaten. Lissabontraktaten er næsten identisk med den europæiske forfatning, som blev direkte afvist af franskmændene og hollænderne. Lissabontraktaten er allerede blevet afvist af irerne én gang, men "nej" er altid det forkerte svar i EU, når det handler om yderligere politisk integration. Og derfor er irerne tvunget til at afholde endnu en folkeafstemning, så de kan levere det eneste rette svar, der er acceptabelt i EU, nemlig "ja".
<P>
EU ødelægger demokratiet i sine medlemsstater. EU bygger på urigtige oplysninger, vildledning og løgne. Briterne nægtes en folkeafstemning af vores foragtelige regering og den politiske klasse, fordi de ved, at resultatet ville blive et rungende "nej". Men uanset resultatet i Irland vil Det Forenede Kongerige en dag forlade EU og genoprette sin nationale uafhængighed. Jeg er stolt over at kunne bruge min stilling her til at slå et slag for briternes ubetingede udtrædelse af EU.
<SPEAKER ID="064" NAME="Formanden">
Tak, hr. Batten. Jeg gav Dem 14 sekunder ekstra, selv om De sagde noget ukorrekt, nemlig at Lissabontraktaten er det samme som forfatningen.
<SPEAKER ID="065" NAME="George Becali" AFFILIATION="NI">
(RO) Hr. formand! Jeg vil gerne fortælle Dem om et europæisk projekt i dag: "Voices of Youth" - ungdommens stemme - som jeg har den ære at være blevet bedt om at være protektor for. Målet med dette projekt, som unge mennesker fra hver medlemsstat deltager i, er at identificere og tilbyde løsninger på sociale problemer, de kommer ud for. Jeg beder ikke blot Dem, men også formanden for Kommissionen om at sikre, at vi er mere opmærksomme på de forslag, de stiller. Det er vores ansvar i disse vanskelige tider at garantere Europa og frem for alt unge europæere en klar mulighed. Min generation har været så heldig at blive inddraget i genopbygningen af et forenet Europa. Unge har som repræsentanter for nutidens Europa og især morgendagens Europa ret til at gøre Europa til det, de forestiller sig, det skal være. Tak, og må Gud hjælpe os.
<SPEAKER ID="066" NAME="Formanden">
Tak for det, og også tak for det korte og præcise indlæg.
<SPEAKER ID="067" NAME="Csaba Sógor" AFFILIATION="PPE">
(HU) Hr. formand! Den yderste venstrefløjs og den yderste højrefløjs spøgelse fra dengang, da to diktaturer dominerede det 20. århundredes Europa, er vendt tilbage og hjemsøger nu det 21. århundredes EU. Vi har en EU-borger, der har fået forbud mod at rejse til et andet land. Denne persons bevægelsesfrihed er blevet begrænset. En stat ville spærre 15 borgere inde, beskylde dem for forræderi og forbyde dem at forlade landet, fordi de vil diskutere mindretalsspørgsmål med ligesindede medborgere ved forummet for ungarske parlamentsmedlemmer fra Ungarn. I det pågældende land straffes folk for ikke at tale det officielle sprog ordentligt på hospitaler, politistationer, plejehjem og fødeafdelinger. End ikke indvandrere behandles sådan i EU og slet ikke mennesker, der har boet i tusind år på det sted, hvor der blev dannet en ny stat for kun 17 år siden. Derfor er det vigtigt at gennemføre én fælles EU-lov om beskyttelse af mindretal, som er bindende for hvert enkelt land.
<SPEAKER ID="068" NAME="Arlene McCarthy" AFFILIATION="S&amp;D">
(EN) Hr. formand! Jeg vil gerne oplyse Parlamentet om, at den britiske justitsminister i sidste uge benådede en borger i min valgkreds, Michael Shields. Han blev sat på fri fod efter at have afsonet fire et halvt år for en forbrydelse, han ikke havde begået.
<P>
Michael blev benådet på grundlag af klare beviser for, at han var moralsk og teknisk uskyldig i forbrydelsen. Han blev arresteret, sigtet og dømt på under otte uger for et brutalt overfald på Martin Georgiev, en bulgarsk tjener, i 2005 trods manglende retsmedicinske beviser, en fejlbehæftet identifikationsproces og en skriftlig tilståelse af overfaldet underskrevet af en anden mand, Graham Sankey.
<P>
I dag vil jeg gerne takke formændene Josep Borrell og Hans-Gert Pöttering og Parlamentets udvalg for andragender for støtten til Michaels kamp for retfærdighed. Men dermed er processen ikke slut, og jeg beder formanden og udvalget for andragender om at fortsætte med at støtte Michaels kamp for retfærdighed og straks formå de bulgarske myndigheder til at foretage en fornyet gennemgang af sagens beviser. Dette er afgørende, hvis vi skal give hver enkelt borger tillid og tro på det retslige samarbejde og politisamarbejdet i Europa.
<SPEAKER ID="069" NAME="Siiri Oviir" AFFILIATION="ALDE">
(ET) Hr. formand! Banksektoren trænger til tilsyn. Det er holdningen hos både Rådet og Kommissionen. Kommissionens undersøgelse om forbrugerbeskyttelse, der blev offentliggjort i februar, afslørede flere negative tendenser i bankverdenen. Som folkevalgt repræsentant fra Estland vil jeg gerne præsentere nogle eksempler fra Estland på to svenske banker, der driver bankvirksomhed i Estland. Problemet er, at disse banker behandler forbrugerne i Estland anderledes end forbrugerne i deres hjemland. Både priserne på bankydelser og renterne er betydeligt højere for estiske forbrugere. Renten varierer f.eks. fra 0,21 % i Sverige til 12,2 % i Estland - det er en forskel på 600 gange.
<P>
At bruge finanskrisen som begrundelse for uens behandling er ikke i overensstemmelse med EU's værdier. Og jeg vil gerne bede Sverige, som har formandskabet for EU i øjeblikket, fortælle, hvad det har at sige til sit forsvar, og hvor længe denne situation med de svenske banker i Estland skal fortsætte.
<SPEAKER ID="070" NAME="Hans-Peter Martin" AFFILIATION="NI">
(DE) Hr. formand! Vi har brug for en demokratisk revolution, har jeg sagt, og nu står vi over for en uholdbar situation for alle dem blandt os, som af egen fri vilje ikke er med i en politisk gruppe i Parlamentet.
<P>
Jeg vil gerne bede forretningsudvalget om at finde en mindelig løsning på spørgsmålet om koordinatorerne. Vi er udsat for forskelsbehandling, idet vi ikke må deltage i koordinatorernes møder i de forskellige udvalg og tage aktiv del, som vi bør. Jeg vil med glæde bistå med at undgå en situation, hvor en sag, som EF-Domstolen behandler - som tidligere i kølvandet på sagen om forskelsbehandling i 2001 - ender med den konklusion, at alle koordinatorernes beslutninger hidtil er ulovlige. Det ville ikke blot skade Parlamentet enormt, men det er også unødvendigt fra et politisk synspunkt.
<P>
Jeg beder derfor forretningsudvalget om hurtigst muligt at træffe de nødvendige foranstaltninger til at få denne forskelsbehandling af ikketilknyttede medlemmer bragt til ende og vende tilbage til de seneste ti års sunde arbejdsmetoder.
<SPEAKER ID="071" NAME="Carlos Iturgaiz Angulo" AFFILIATION="PPE">
(ES) Hr. formand! I sommer myrdede terrorgruppen ETA tre mennesker i Spanien, tre mennesker som forsvarede lov og frihed: en betjent i det nationale politikorps og to betjente i civilgarden. Jeg vil gerne udtrykke min solidaritet, støtte og omsorg over for deres familier.
<P>
ETA er en kriminel gruppe, der ikke har nogen plads i Europa, fordi der i EU ikke er plads til radikalisme, totalitarisme eller terrormord.
<P>
Europa-Parlamentet og alle de europæiske institutioner fordømmer derfor fortsat ETA-terroristerne og arbejder videre på at fjerne og udslette denne kræftsvulst af en terrororganisation, dens terrorangreb og dens medskyldige fra vores kontinent.
<P>
Jeg ønsker derfor at bruge denne min første tale på det første ordinære plenarmøde i Europa-Parlamentet i denne valgperiode til at mindes og hylde alle ofre for ETA's terrorhandlinger, at fordømme terrororganisationen ETA her i Parlamentet og bede om, at vi alle som europæere arbejder sammen, med loven på vores side, om at ryge ETA og dens støtter ud - af hensyn til Baskerlande, Spanien og Europa.
<SPEAKER ID="072" NAME="Ioan Mircea Pascu" AFFILIATION="S&amp;D">
(EN) Hr. formand! Jeg mener personligt, at tiden er kommet til at foretage et skift i vores måde at håndtere energiproblemer på, nemlig ved gradvis at ændre fokus fra energiforsyningssikkerhed - dvs. at forsøge at sikre vores nuværende leverancer fra flygtige leverandører - til sikker energi, forstået på den måde, at den fulde udnyttelse af energikilderne placeres med fast hånd under EU's kontrol.
<P>
Naturligvis vil det kræve samtidig handling på begge områder i et stykke tid, indtil vægtskålen tipper i retning af sidstnævnte, fordi Europa først må opnå kontrol over sin egen energiforsyning, hvis det vil fremstå som en sand troværdig international spiller på energimarkedet. Ellers vil det fortsat være en samling nationale aktører, der hver forfølger deres egne nationale interesser og dermed er sårbare over for hensynsløse eksterne leverandørers del og hersk-taktik.
<SPEAKER ID="073" NAME="Chris Davies" AFFILIATION="ALDE">
(EN) Hr. formand! For seks måneder siden blev verden chokeret over den død og ødelæggelse, Israel påførte Gaza. Nu er kameraerne væk, men den økonomiske belejring fortsætter. Mindre end en fjerdedel af de materialer og andre forsyninger, som folk dér har brug for, kommer gennem kontrolstederne - kun 18 effekter i alt. Intet til genopbygning, intet til handel, intet til at skabe job eller håb. Israel holder i realiteten halvanden million mennesker i en form for fængselslejr omgivet af mure og afpatruljeret af bevæbnede vagter.
<P>
Jeg beder Dem formidle til formanden, at han bør besøge Gaza ved førstgivne lejlighed for selv at tage situationen i øjesyn. Hvis han mener, at en sådan kollektiv afstraffelse ikke kan være acceptabel, bør han sige det højt på vegne af de uskyldige.
<SPEAKER ID="074" NAME="Elisabeth Köstinger" AFFILIATION="PPE">
(DE) Hr. formand! Den økonomiske krise har ramt landbrugsproduktionen hårdt. Situationen for især mælkeproducenterne er blevet drastisk forværret de seneste 20 måneder. Med priser under 0,21 EUR må landmændene sælge deres mælk til en pris, som ligger under deres produktionsomkostninger. Overlevelsen for mange familiedrevne landbrug i EU er alvorligt truet, og i øjeblikket er mange af dem kun i stand til at overleve ved at bruge af deres personlige opsparing, hvilket jo ikke er holdbart på sigt.
<P>
Kommissionens tal giver et dramatisk billede af prisfaldet på mælk og mejeriprodukter. Støtteordningerne for mælkeproducenterne er afgørende for at forhindre et sammenbrud i landbruget. Kvalitet har en pris, men dette princip synes ikke længere at gælde i landbrugssektoren. Den aktuelle producentpris har intet at gøre med forbrugerprisen.
<P>
Vores familiedrevne landbrug har akut behov for markedsstøtteforanstaltninger. Det her handler om at sikre Europas fødevareforsyningssikkerhed. Frem for alt må vi ikke glemme, at hundredtusinder af job i Europa afhænger af, om landbruget trives.
<SPEAKER ID="075" NAME="Joanna Senyszyn" AFFILIATION="S&amp;D">
(PL) Hr. formand! I morgen vil hr. Barroso søge vores støtte til sit kandidatur til næste periode som formand for Kommissionen. Jeg vil gerne minde Parlamentet om, at polske skibsværftsarbejdere gentagne gange appellerede til Kommissionen om at træffe en beslutning, som kunne redde deres arbejdspladser. Der var ingen hjælp at hente, fordi Kommissionen under hr. Barrosos ledelse har udvist en total mangel på bekymring over de problemer, der rammer den arbejdende befolkning. Tusindvis af polske skibsværftsarbejdere lider stadig under de smertelige konsekvenser af Kommissionens antisociale politik for deres samfund. Vi ville stå os ved at huske, at vi er blevet valgt til Parlamentet for at repræsentere borgerne, men det er hverken den slags politik eller den type Union, vores vælgere forventer.
<P>
Hvis vi støtter hr. Barroso, vil der ikke blive ændret noget. Kommissionens aktiviteter og dens lovgivningsinitiativer vil bevæge sig længere og længere væk fra Europas behov. Vi bliver nødt til at udpege en formand og nogle kommissærer, som vil sikre, at de sociale målsætninger kommer før de økonomiske. Vi bliver nødt til at vælge et socialt Europa, hvor den arbejdende befolkning anses for lige så vigtigt et element som profit. Vi må ikke lade os forføre af pæne ord, der bruges som røgslør for hensynsløse og umenneskelige højrefløjspolitikker.
<SPEAKER ID="076" NAME="Bill Newton Dunn" AFFILIATION="ALDE">
(EN) Hr. formand! Jeg ønsker at fremhæve sagen om John Zafiropoulos, der sidder fængslet i Grækenland. Hans familie, som er borgere i min valgkreds, er overbevist om hans uskyld. I begyndelsen af året skrev jeg til justitsministeren i Athen om sagen. Jeg fik intet svar, så jeg nævnte sagen her i salen i maj i et et-minuts-indlæg. Umiddelbart efter min tale hastede Grækenlands faste repræsentation til mit kontor og lovede mig et hurtigt svar fra ministeren selv. Fire måneder senere: Intet svar.
<P>
Hvis Grækenlands faste repræsentation lytter med nu her i salen, vil jeg gerne udtrykke min forundring over og utilfredshed med, at der intet er sket. Jeg beder repræsentationen venligst skaffe mig et svar fra ministeren og se på John Zafiropoulos' sag igen.
<SPEAKER ID="077" NAME="Ioannis Kasoulides" AFFILIATION="PPE">
(EN) Hr. formand! Under den tyrkiske invasion i Cypern i 1974 tog en tyrkisk journalist et billede af 14 cypriotiske soldater, der overgav sig til den tyrkiske hær. Dette fotografi blev symbolet på den indsats, der siden er gjort for at afdække forsvundne personers skæbne. Soldaternes lig blev identificeret ved hjælp af dna-analyse for nogle uger siden, efter at de var blevet dræbt for 35 år siden og smidt i en brønd i den besatte nordlige del af øen. Således gjorde den tyrkiske hær, der var ansvarlig for de fanger, der overgav sig til den, sig skyldig i en åbenlys overtrædelse af Genèvekonventionen.
<P>
Jeg anmoder Parlamentet om at opfordre Tyrkiet til at samarbejde med FN's Komité for Forsvundne Personer ved at forsyne den med oplysninger og åbne to nyligt udpegede steder i Laphitos kaldet "militærområder med adgangsbegrænsning", hvor endnu 800 fanger menes at være begravet.
<SPEAKER ID="078" NAME="Derek Vaughan" AFFILIATION="S&amp;D">
(EN) Hr. formand! Parlamentet vil få mange vigtige diskussioner og have vigtige beslutninger at træffe om budgettet. I øjeblikket taler vi naturligvis om 2010-budgettet, og der er stadig masser af punkter, der skal løses, før vi kan blive enige om det. Parlamentet vil også snart påbegynde drøftelserne om det nye finansielle overslag for perioden efter 2013.
<P>
Men der er også midtvejsrevisionen af budgettet, og det forekommer mig, at vi næsten har glemt den. Vi bør ikke glemme det, for det vil give os rige muligheder i fremtiden. Det vil give os lejlighed til atter at se på vores prioriteringer. Det vil give os lejlighed til f.eks. at tilføre flere midler til en ny økonomisk genopretningsplan for Europa. Det vil også muligvis give os lejlighed til at afsætte ekstra penge til foranstaltninger, som besluttes i København mod årets slutning.
<P>
Jeg mener, at Parlamentet hele tiden skal holde øjnene på bolden. Parlamentet bør fortsat presse Rådet og Kommissionen til at sikre sig, at det kigger på midtvejsrevisionen igen og give os lejlighed til at fremføre vores prioriteringer.
<SPEAKER ID="079" NAME="Pál Schmitt" AFFILIATION="PPE">
(HU) Hr. formand! Ytringsfrihed, herunder frihed til at vælge det sprog, man gerne vil tale på, er en grundlæggende menneskeret. Et sprog er et symbol af overordentlig stor betydning for de mennesker, som taler det; det er grundlaget for deres selvopfattelse. Enhver, der tænker sådan om sit eget sprog, må respektere ethvert andet samfunds sprog. Imidlertid er et af EU's officielle sprog, ungarsk, for nylig kommet under beskydning fra Slovakiet på en måde, der er i direkte modstrid med europæisk tankegang. Slovakiets sproglov diskriminerer åbenlyst det ungarske samfunds halve million individers ret til at bruge deres eget sprog. I visse tilfælde bliver der idømt bøde på 5 000 EUR.
<P>
EU går ind for kulturel og sproglig mangfoldighed, og der blev til formålet udnævnt en kommissær for flersprogethed. Den europæiske pagt om regionale sprog og mindretalssprog, som også er ratificeret af Slovakiet, garanterer borgernes ret til at bruge deres modersmål på ethvert uddannelsestrin, i forvaltningssager, i offentlige institutioner og officielle dokumenter. EU-institutionerne kan som eneste bærende kraft ikke tillade en af medlemsstaterne så åbenlyst at overtræde grundlæggende EU-normer og iværksætte et angreb på mindretalsrettigheder uden at protestere.
<SPEAKER ID="080" NAME="Bogusław Liberadzki" AFFILIATION="S&amp;D">
(PL) Hr. formand! Parlamentet drøftede situationen i den polske skibsværftsindustri for få måneder siden. Man nåede til enighed. Hr. Schulz, som er formand for vores politiske gruppe, bekræftede på vegne af gruppen, at Parlamentet ikke gik ind for at fjerne titusindvis af job på værfterne og hos deres leverandører. Hr. Schulz bekræftede, at Parlamentet ikke gik ind for at lukke denne industri i Polen eller for den deraf følgende reduktion af Europas industrielle kapacitet.
<P>
Der er gået seks måneder, og situationen ser nu sådan ud: Regeringen har ikke kunnet privatisere skibsværfterne, Kommissionen har overhovedet ikke taget hensyn til Parlamentets holdning, værfterne ligger stille, fremtiden er usikker, folk har mistet deres arbejde og er blevet efterladt i et tomrum. Vi må alle kunne blive enige om, at Kommissionen mangler ethvert begreb om europæisk industripolitik og enhver forståelse for, at der var brug for skibe førhen, at der fortsat er brug for dem, og at de stadig vil være nødvendige i de kommende år.
<SPEAKER ID="081" NAME="Tunne Kelam" AFFILIATION="PPE">
(EN) Hr. formand! Den 23. august 2009 var halvfjerdsårsdagen for den skændige pagt, som nazisterne og Sovjetunionen indgik om at dele Europa. Jeg synes, at det er et chokerende eksempel på, hvor tæt tilsyneladende politiske modpoler kan komme på hinanden. Moskva og Berlin aftalte dengang, at den første opgave bestod i at fjerne den demokratiske politiske orden i Europa. Moskva og Berlin søgte at opnå verdensherredømmet. Derfor bør vi aldrig glemme, at der skulle to diktatorer til at igangsætte anden verdenskrig.
<P>
Fire dage før underskrivelsen af pagten forklarede Stalin sine kammerater meningen med den: "Det er i Sovjetunionens interesse, at der udbryder krig mellem Das Reich og den kapitalistiske anglo-franske blok. Alt skal sættes ind på, at krigen varer så længe som muligt, så begge sider udtrættes fuldstændig. Så får vi en stor skueplads til at gennemføre verdensrevolutionen."
<P>
Jeg vil gerne minde medlemmerne af Europa-Parlamentet om Parlamentets beslutning fra april om at proklamere den 23. august som fælles mindedag for ofrene for alle totalitære regimer.
<SPEAKER ID="082" NAME="Boris Zala" AFFILIATION="S&amp;D">
(SK) Hr. formand! Både i sidste session og Parlamentets indeværende session har vi hørt mange ungarske parlamentsmedlemmer kritisere den slovakiske sproglov. Jeg vil gerne samtidig nævne, at De alle har fået tilsendt dokumenter med forskellige argumenter, hvoraf hovedparten for at sige det lige ud er fejlfortolkninger, opspind og endog lodrette løgne.
<P>
Den slovakiske sproglov er i fuld overensstemmelse med alle menneskerettigheder og med sproglige mindretals rettigheder. Efter min mening forfølger de ungarske parlamentsmedlemmer en meget farlig politik med en udtrykkelig og direkte provokerende ekstremisme både i Ungarn og i dets nabolande. Efter min mening burde de indse, at det er en højst farlig politik, og at de, som vi har hørt i dag, bør sætte en stopper for disse historier.
<SPEAKER ID="083" NAME="Alojz Peterle" AFFILIATION="PPE">
(SL) Hr. formand! Jeg har modtaget anmodninger fra et stort antal slovenske og italienske borgere om at henlede Parlamentets opmærksomhed på Italiens plan om at opføre en gasterminal i Triestebugten.
<P>
Jeg deler de slovenske og italienske miljøorganisationers bekymringer for, at denne gasterminal bliver en stor byrde for dette miljømæssigt allerede meget sårbare område. Jeg henviser her til både Triestebugtens vande og dens store bymæssige opland. Disse organisationer har også udtrykt tvivl om nøjagtigheden af de dokumenter, der anvendes i miljøvirkningsvurderingen.
<P>
Jeg opfordrer endvidere Italiens og Sloveniens regeringer til at arbejde sammen om projektet i ånd med det memorandum, som de underskrev i september sidste år. Med andre ord opfordrer jeg dem til at arbejde sammen om miljøvirkningsvurderinger i den nordlige del af Adriaterhavet og Triestebugten. Jeg forventer også, at regeringerne som resultat af udførelsen af denne vurdering vil kunne enes om en mere velegnet placering af denne gasterminal end Triestebugten.
<SPEAKER ID="084" NAME="Liisa Jaakonsaari" AFFILIATION="S&amp;D">
(FI) Hr. formand! Jeg er enig med min estiske kollega, fru Oviir, i, at den økonomiske krise langt fra er overstået. En sær optimisme dukker op overalt i Europa, selv om arbejdsløsheden stiger, nationale økonomier gældsættes, befolkningen ældes - en slags tredobbelt guillotine, der hænger over Europa. Alligevel er afmatningen erklæret slut. Der planlægges en udvejsstrategi, så vi ikke længere behøver døje med genopretningsstrategien. EU påbegyndte genopretningsstrategien og håndteringen af den økonomiske krise udmærket og på så eksemplarisk vis, at USA kunne tage ved lære af Europa og fulgte vores eksempel, men derefter tabte vi fuldstændig pusten. Desuden fører denne falske optimisme til forkerte løsninger. Den økonomiske krise er ikke overvundet.
<SPEAKER ID="085" NAME="Marian-Jean Marinescu" AFFILIATION="PPE">
(RO) Hr. formand! Dannelsen af Alliancen for Europæisk Integration i kølvandet på valget i juli 2009 bekræfter den proeuropæiske holdning blandt Republikken Moldovas borgere. Et yderst vigtigt skridt er taget, og det kan Moldova og EU ikke tillade sig ikke at følge op på.
<P>
Den politiske situation er stadig skrøbelig. Derfor afhænger Alliancens succes og dermed også et demokratisk Moldova i høj grad af dens europæiske partneres støtte. Moldova har påtaget sig ansvaret for at slå ind på en proeuropæisk kurs. EU's ansvar er at lette landets færd frem mod målet.
<P>
Det moldoviske folks valg af den europæiske vej er nu også kommet til udtryk på politisk plan. Derfor må vi ubetinget støtte Alliancen for Europæisk Integration i Republikken Moldova, da den repræsenterer den eneste chance for gradvis og dog hurtig integration i den europæiske familie. Jeg opfordrer Kommissionen til hurtigst muligt at forhandle underskrivelsen af en ny aftale hjem med Republikken Moldova og anvende alle tilgængelige ressourcer på at hjælpe denne republik med at komme ud af den vanskelige finansielle situation, den står i.
<SPEAKER ID="086" NAME="Csaba Sándor Tabajdi" AFFILIATION="S&amp;D">
(HU) Hr. formand! EU's troværdighed bliver fuldstændig undermineret, hvis den kun protesterer over overtrædelser af menneskerettighederne uden for EU, men ikke, hvis der begås alvorlige brud på menneskerettighederne som i det tilfælde, der netop har fundet sted i Slovakiet som følge af den nationale sproglov, og som også har affødt spændinger af hidtil uset omfang mellem flertals- og mindretalssamfundene.
<P>
Mindretalssproget er blevet underlagt flertalssproget, som hr. Vollebæk, OSCE's højkommissær for nationale minoriteter, formulerede det. Jeg vil gerne påpege over for min kollega, Boris Zala, at vi ville være meget glade, hvis vi ikke behøvede rejse spørgsmålet her i Europa-Parlamentet. Jeg har kun gjort det som følge af det forhold, at der er trådt en lov i kraft i Slovakiet, som i vidt omfang begrænser anvendelsen af mindretalssprog og diskriminerer det ungarske samfund, der bor der. Derfor bliver det den næste Kommissions og hr. Barrosos ansvar at nedsætte fora, hvor disse sager kan undersøges, sådan som Leonard Orban også anførte i sit brev. Slovakiet må overholde sine internationale forpligtelser, nemlig Rammekonventionen om Beskyttelse af Nationale Mindretal og Den Europæiske Pagt om Regionale Sprog og Mindretalssprog.
<SPEAKER ID="087" NAME="Piotr Borys" AFFILIATION="PPE">
(PL) Hr. formand! Jeg bad om ordet for at tale om missionen til Afghanistan. Dette emne er tynget af vanskeligheder for alle parter. NATO og EU er begge inddraget. Navnlig ønskede jeg at understrege behovet for at lægge større vægt på kravet om humanitær, social og økonomisk bistand til det afghanske folk, som ulykkeligvis har været udsat for virkningerne af krig i 30 år. Jeg rejser dette spørgsmål på baggrund af en optrapning af angrebene på soldater i forbindelse med præsidentvalget. Som vi alle er klar over, er disse angreb blevet hyppigere og mere voldsomme i tiden op til valget. Denne bistand er særlig vigtig i forbindelse med opbygningen af tillid og genopbygningen af landet.
<P>
Kaptajn Daniel Ambroziński fra de polske væbnede styrker mistede for nylig livet i Afghanistan. Det ser ud til, at hans død i al væsentlighed skyldtes det svage afghanske militær og politi, som lod sig bestikke. Det er velkendt, at de afghanske soldater og politibetjente står i en vanskelig finansiel situation. Ifølge medierne er de afghanske soldater heldige, hvis de tjener 20 USD. Det er vigtigt for den militære indsats, at den ledsages af social, humanitær og økonomisk bistand.
<SPEAKER ID="088" NAME="Formanden">
Tyve sekunder til hr. Kelly til en meget kort duplik.
<SPEAKER ID="089" NAME="Seán Kelly" AFFILIATION="PPE">
(EN) Hr. formand! Jeg vil blot gerne sige meget kort, at der i aften af en britisk kollega blev fremsat en fejlbehæftet og noget nedladende udtalelse om Lissabontraktaten i Irland. Ingen har tvunget Irland til at stemme anden gang om Lissabon. Det var en beslutning, som det irske parlament selv traf, og som det irske folk uafhængigt af andre vil føre ud i livet. Faktisk er vi ikke blevet tvunget til noget som helst, siden vi fik vores selvstændighed fra England i 1922.
<SPEAKER ID="090" NAME="Formanden">
Mine damer og herrer! Vi har hørt 39 taler på 45 minutter. Det er godt gået, synes jeg. Det har været en god debat, og jeg vil gerne ønske alle, men først og fremmest dem, der har holdt deres første indlæg, held og lykke fremover. Jeg vil især gerne understrege, at Kommissionen skal tage hensyn til de bemærkninger, som kom frem under debatten, for ellers vil Parlamentet blot blive et sted, hvor man kan få luft. Kommissionen har lyttet. Jeg noterede mig, at vores kommissærer var meget opmærksomme, og de vil utvivlsomt følge op på de bemærkninger, som parlamentsmedlemmerne har fremsat.
