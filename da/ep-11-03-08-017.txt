<CHAPTER ID="017">
Spørgetid (spørgsmål til Kommissionen) 
<SPEAKER ID="635" NAME="Formanden">
Næste punkt på dagsordenen er spørgetid (B7-0019/2011).
<P>
Inden jeg indleder spørgetiden, vil jeg gerne, fordi vi er så forsinkede, sige lidt om, hvordan jeg vil gennemføre spørgetiden. Jeg vil være taknemmelig, hvis alle vil være opmærksomme, og jeg vil også høfligt bede de kommissærer, der skal besvare spørgsmålene, være opmærksomme. Jeg vil kun acceptere tillægsspørgsmål fra spørgeren selv, for vi har ikke tid nok, hvis vi skal igennem tilstrækkeligt mange spørgsmål. Jeg vil bede de kommissærer, der svarer eller kommer med deres første svar om ikke at læse en lang historie op for os. Vi vil gerne have et fint og informativt svar på vores spørgsmål, så De kan få en dialog med spørgeren.
<P>
Følgende spørgsmål er stilet til Kommissionen.
<SPEAKER ID="636" NAME="Jörg Leichtfried" AFFILIATION="S&amp;D">
- (DE) Fru formand! Jeg må indrømme, at jeg støtter Deres argumenter vedrørende den tid, vi har til rådighed. Men jeg vil gerne bede Dem tage hensyn til en enkelt ting. De medlemmer, der ønsker at stille spørgsmål, er ikke ansvarlige for, at vi er forsinkede. Mit problem er, at jeg har stillet et spørgsmål til Rådet om en sag, som nu skal behandles som spørgsmål nr. 2. Mit spørgsmål til drejede sig om det samme, men spørgetiden til Rådet er nu blevet aflyst og bliver ikke erstattet af andet. Dette er naturligvis temmelig uheldigt, og jeg vil gerne bede Dem revidere Deres ellers fuldkommen logiske og forståelige fremgangsmåde med dette ene spørgsmål.
<SPEAKER ID="637" NAME="Formanden">
Jeg har intet alternativ under de omstændigheder, som vi befinder os i i aften. Jeg er ked af det på alle spørgernes vegne, men det bedste, jeg kan gøre, er at komme gennem så mange spørgsmål som muligt, og lade spørgerne komme til orde. Det er ikke en situation, jeg er begejstret for, og De ved sikkert, at vi arbejder på at indføre et ny og mere reelt format for spørgetiden for at afspejle den nye situation, vi befinder os i efter Lissabontraktatens ikrafttræden. Jo før det sker, jo bedre, men lad os nu komme videre.
<P>
Første del
<P>

<P>
Om: Rammedirektiv om mindsteindkomst i EU
<P>
Sidste år vedtog Europa-Parlamentet en betænkning om mindsteindkomstens betydning for bekæmpelse af fattigdom og fremme af et samfund med plads til alle, hvori Parlamentet understregede, at der burde vedtages et rammedirektiv om en garanteret mindsteindkomst i EU.
<P>
Der er allerede over 85 millioner mennesker, som lever under fattigdomstærsklen i Europa. Mener Kommissionen ikke på denne baggrund, at det er påkrævet at vedtage et rammedirektiv om et system med en garanteret mindsteindkomst i hele Europa?
<SPEAKER ID="639" NAME="László Andor" LANGUAGE="EN">
Folk har ofte sagt, at et samfund bør vurderes på, hvordan det behandler sine svageste. Det er klart, at hvis vi ikke yder tilstrækkelig støtte til personer i nød, vil vi efter al sandsynlighed udelukke dem endnu mere og dermed gøre det vanskeligere at integrere dem i samfundet og få dem ind på arbejdsmarkedet.
<P>
Kommissionen mener, at ordninger for mindsteindkomst ud over at fungere som automatiske stabiliseringsmekanismer kan spille en vigtig rolle med hensyn til at beskytte de mest sårbare mod de værste virkninger af krisen i form af sikkerhedsnet.
<P>
I Kommissionens henstilling om aktiv integration af personer, der er udelukket fra arbejdsmarkedet, og konklusionerne af EPSCO-Rådets møde den 17. december 2008 om fælles principper for aktiv integration med henblik på at bekæmpe fattigdom mere effektivt, fremhæver man begge steder betydningen af adgang til tilstrækkelige ressourcer sammen med tjenester af høj kvalitet og integrerende arbejdsmarkeder.
<P>
I henstillingen opfordres medlemsstaterne i særdeleshed til at "de som led i en samlet og sammenhængende indsats i kampen mod social udstødelse erkender, at alle har en grundlæggende ret til indtægter og ydelser, der er tilstrækkelige til at leve en menneskeværdig tilværelse".
<P>
Den fremgangsmåde, der skitseres i henstillingen, har vist sig at være et skridt i den rigtige retning, navnlig under en økonomisk krise. Men der skal gøres mere for at gennemføre aktive integrationsreformer fuld ud.
<P>
Som Kommissionen sagde i sin meddelelse om den europæiske platform imod fattigdom og social udstødelse, vil den i 2012 aflægge beretning om gennemførelsen af de fælles principper for aktiv integration, hvor man bl.a. fokuserer på effektiviteten af ordninger for mindsteindkomster.
<P>
Heri vil man foreslå foranstaltninger baseret på denne vurdering, herunder hvordan EU's finansieringsinstrumenter kan støtte en aktiv integration.
<SPEAKER ID="640" NAME="Vilija Blinkevičiūt" AFFILIATION="S&amp;D">
- (LT) Fru formand! Tak for Deres svar, hr. kommissær, men De besvarede ikke mit spørgsmål. Mit spørgsmål lød: Vil Kommissionen tage initiativ til et rammedirektiv om sikring af tilstrækkelige mindsteindkomster, da vi ellers helt klart ikke vil kunne løse fattigdomsproblemet. Selv sidste år steg fattigdommen under det europæiske år for bekæmpelse af fattigdom og social udstødelse i enkelte medlemsstater. Hr. kommissær, en ting til. Eftersom et stort antal ældre mennesker havner i fattigdom, mener De da, at Kommissionen bør indføre ensartede kriterier med hensyn til mindstepensioner på EU-niveau?
<SPEAKER ID="641" NAME="László Andor" LANGUAGE="EN">
Kommissionen har anbefalet en mindsteindkomst og ligeledes en mindsteløn, men her taler vi om medlemsstaternes kompetence og medlemsstaternes ansvar, og subsidiaritetsprincippet er en meget vigtig faktor i denne diskussion.
<P>
I disse krisetider mener jeg, at vi skal være særligt opmærksomme på medlemmer af sårbare grupper i samfundet, navnlig dem, der står uden indtægter, fordi de også står uden arbejde, men vi skal tilskynde medlemsstaterne til at bruge forskellige midler - og det er bare én mulighed - for at forhindre, at folk havner i fattigdom.
<P>
Så der er meget lidt plads til lovgivningsinitiativer her, selv om de politiske krav om sådanne initiativer undertiden er temmelig kraftige.
<P>
Med hensyn til fattigdom hos ældre er der tale om et meget kompliceret emne, som vi skal arbejde med inden for beskæftigelse, sociale tjenester og social beskyttelse, og dette fører mig videre til kampagnen næste år om aktiv alderdom, som vil blive understøttet af politikker inden for sundhedspleje og bevarelse af sundhed og livslang uddannelse, fordi vi mener, at vi kan opnå de største fremskridt med hensyn til ældres levevilkår og sociale integration ved at sikre deres deltagelse på arbejdsmarkedet. Derefter kan vi så indføre supplerende politikker.
<P>
Om: Energisparepærer
<P>
Er Kommissionen bekendt med den undersøgelse, som den tyske miljøstyrelse har foretaget, hvoraf det fremgår, at energisparepærer udgør en risiko for forgiftning, hvis de går i stykker i hjemmet, fordi de indeholder kviksølv? Hvilke konklusioner drager Kommissionen af denne undersøgelse?
<P>
Er Kommissionen indstillet på at tage sin beslutning om at fjerne almindelige elpærer fra markedet op til fornyet overvejelse?
<P>
Er Kommissionen indstillet på at suspendere forbuddet mod almindelig elpærer, i det mindste i private hjem?
<SPEAKER ID="643" NAME="Günther Oettinger" LANGUAGE="DE">
Fru formand, fru Koch-Mehrin, mine damer og herrer! Kommissionen er opmærksom på undersøgelsen fra den tyske miljøstyrelse og har naturligvis endnu en gang undersøgt oplysningerne nøje. Baggrunden for situationen er følgende. Som følge af en beslutning truffet af Det Europæiske Råd i 2007 og efterfølgende beslutninger fra Europa-Parlamentet og Rådet (energi) - med andre ord efter vidtgående samråd med Parlamentet og medlemsstaterne - fremsatte Kommissionen sit forslag til en forordning om miljødesign i 2009. Den omfattede en gradvis overgang fra konventionelle elpærer til energisparepærer, som udnytter elektriciteten mere effektivt. Vi mener, at man på det europæiske marked for belysning og elpærer kan opnå samlede besparelser på 40 mia. kilowatttimer svarende til eludgifter på mellem 5 mia. og 10 mia. EUR. Direktivet indeholder en række sikkerhedsforanstaltninger med fokus på kviksølv og grænseværdier. Disse blev sænket betydeligt endnu en gang i september sidste år for at reducere de potentielle risici for befolkningen yderligere.
<P>
Resultaterne af undersøgelsen fra den tyske miljøstyrelse har fået os til at bede Den Videnskabelige Komité for Sundheds- og Miljørisici om endnu en udtalelse. Efter at have gennemgået hele korpus af videnskabelig litteratur er Komitéen nået til den konklusion, at det ikke er særligt sandsynligt, at knuste energisparepærer vil udgøre en risiko for menneskers sundhed.
<P>
Men der er et problem på dette område. Undersøgelserne er baseret på forsøg på voksne. Det er naturligvis klart, at børn skal undersøges separat, og derfor samarbejder vi med det tyske miljøagentur for at få nogle hensigtsmæssige resultater vedrørende børn så hurtigt som muligt. Vi overvåger situationen meget nøje. Jeg er i kontakt med ovennævnte agentur, så vi kan foretage en hurtig, samlet vurdering af eventuelle yderligere forsøg, som det måtte gennemføre.
<P>
Vores samlede konklusion er, at vi, fordi det er vigtigt at skabe tillid blandt alle de involverede, vil fortsætte med den gradvise gennemførelse af forordningen. Men vi vil med glæde underrette Parlamentet igen, hvis der fremkommer resultater, der kan give anledning til en anden vurdering. Sådan er situationen i øjeblikket.
<SPEAKER ID="644" NAME="Silvana Koch-Mehrin" AFFILIATION="ALDE">
- (DE) Fru formand! Det er godt, at De har bedt Den Videnskabelige Komité for Sundheds- og Miljørisici kigge på dette spørgsmål igen. Det glæder mig. Men spørgsmålet gælder stadig: Hvordan skal vi forklare Europas borgere, at de skal lade nogle ting komme ind i deres hjem i henhold til EU-forordninger, der udgør en sundhedsrisiko for deres børn? De har børn, og De ved, hvordan det er. Ting går ofte i stykker. Hr. Leichtfried fra Østrig og jeg er meget bekymrede over dette. Hvordan kan vi gøre det klart, at dette er noget farligt? Vi kan tilsyneladende ikke tage ved lære af fortidens fejl. Men De var ikke ansvarlig for den oprindelige beslutning, så De kan vise vilje til at lære uden at tabe ansigt. De kunne have sagt, at vi vil ophæve dette forbud, i det mindste for private husholdninger. Vil De være indstillet på at tage Deres beslutning op til revision?
<SPEAKER ID="645" NAME="Günther Oettinger" LANGUAGE="DE">
Fru formand! Som svar på spørgsmålet vil jeg gerne påpege, at de pærer, der vil kunne købes umiddelbart efter ændringen, ikke vil udgøre nogen potentiel risiko. Spørgsmålet drejer sig om CFL-pærer eller energisparepærer. Derfor skal vi overveje at øge vores pr-aktiviteter med hensyn til direktivet om miljødesign, så vi kan informere borgerne om LED-pærer og den nye generation af halogenpærer. De vil give os mulighed for at nå begge mål: vores miljø- og energibesparelsesmål i henhold til forordningen på den ene side og forebyggelse af alle mulige risici på den anden. Jeg vil med glæde kigge nærmere på dette endnu en gang.
<P>
Om: Foranstaltninger vedrørende ofres rettigheder
<P>
Forbedring af støtten til ofre for forbrydelser er en vigtig del af Stockholmprogrammet. Navnlig spørgsmålene om støtte til ofrene for grænseoverskridende kriminalitet i Europa optager EU-borgerne. Der er i praksis kun få procedurer der giver støtte eller råd til ofre og disses familier, som i udlandet er blevet udsat for forbrydelser eller grov fysisk overlast. Jeg hjælper i øjeblikket en vælger, hvis søn blev offer for et voldeligt overfald, mens han var på ferie på Kreta. På dette område er der et helt konkret behov for EU-foranstaltninger, hvis løftet om borgernes Europa skal opfyldes.
<P>
Kommissionsmedlem Viviane Reding har varslet en pakke af foranstaltninger til beskyttelse af ofrene for forbrydelser. Kan Kommissionen på denne baggrund oplyse, hvornår den har til hensigt at forelægge denne pakke af foranstaltninger vedrørende ofre for forbrydelser? Kan Kommissionen give nærmere oplysninger om, hvad forslaget til retsakt vil omfatte? Kan Kommissionen give nærmere oplysninger om de ikke-lovgivningsmæssige foranstaltninger, der skal indgå i denne pakke?
<SPEAKER ID="647" NAME="Viviane Reding" LANGUAGE="EN">
Fru formand! Mere end 30 mio. mennesker over hele Europa bliver hvert år ofre for forbrydelser. Det er vigtigt, at vi sørger for, at ofrene har adgang til deres rettigheder og modtager den støtte og beskyttelse, de har brug for. Dette er en strategisk prioritering for Kommissionen.
<P>
Jeg vil gerne benytte denne mulighed til at fremhæve fru Hughes' mod, som fører kampagne for bedre rettigheder for ofre over hele Europa. Jeg mener, at hendes beslutsomhed bør tjene som inspiration for os alle, når vi skal styrke ofrenes rettigheder og styrke borgernes tillid til vores retssystemer. Vi har behov for denne styrkede gensidige tillid for at sikre, at ofrenes behov anerkendes og beskyttes, ikke kun i hjemlandet, men også i udlandet. Vi skal også sikre, at ofrene ikke bliver glemt af vores retssystemer.
<P>
Derfor vil Kommissionen foreslå en omfattende pakke for ofre i maj. Her vil vi kigge på kvaliteten af den behandling, ofrene får efter en forbrydelse og under retssagen. Det vil sikre, at ofrene får behandling i henhold til de minimumsstandarder i alle EU-medlemsstater, uanset deres nationalitet eller oprindelsesland. Vores forslag har til hensigt at fremme en holdningsændring over for ofrene, at gøre mere for at sikre, at de kommer sig, og minimere risikoen for, at de lider yderligere skade under retssagen.
<P>
Hvad kommer pakken til at bestå af helt konkret? For det første et horisontalt direktiv om ofrenes stilling i straffesager, hvor vi f.eks. klart vil fastslå følgende rettigheder til håndhævelse: nem adgang til støttetjenester for ofre i alle medlemsstater, ret til tolkning under afhøringer, minimering af kontrakt mellem gerningsmand og offer under retssagen, idet alle nye retssale skal udformes med adskilte venteområder, og ret til i alle medlemsstater at anmode om en revision af anklageren.
<P>
For det andet vil jeg også foreslå en forordning om gensidig anerkendelse af civilretlige beskyttelsesforanstaltninger for at sikre, at alle ofre, der er udsat for risiko, og som er omfattet af en beskyttelsesforanstaltning over for en potentiel gerningsmand i en medlemsstat, fortsat vil være omfattet af denne foranstaltning, når de flytter eller rejser til en anden medlemsstat. Dette instrument vil blive suppleret med endnu et instrument om gensidig anerkendelse af strafferetlige beskyttelsesforanstaltninger.
<P>
Vi har også til hensigt at indføre en lang række ikkelovgivningsmæssige foranstaltninger for at sikre, at den nye lovgivning fungerer effektivt, og vi vil foreslå en køreplan for styrkelsen af ofres rettigheder for at sikre, at disse rettigheder fortsat står højt på den politiske dagsorden i de kommende år.
<SPEAKER ID="648" NAME="Claude Moraes" AFFILIATION="S&amp;D">
(EN) Som De ved, besøgte vi Deres kontor i sidste uge sammen med Maggie Hughes, et af de mange tusinder ofre for kriminalitet.
<P>
Jeg må sige, at vi efter at have talt med Deres medarbejdere er meget glade for, at dette har mulighed for at blive en pakke med foranstaltninger, der genopretter tillid og merværdi for borgere, der har hjælp behov, når de bliver udsat for kriminalitet.
<P>
Det, Maggie Hughes og mange andre ofre for forbrydelser har sagt til os, er, at de synes om de foranstaltninger, De foreslår, men at De ønsker, at hjælpen koncentreres. Hvis der f.eks. findes et kontor for støtte til ofrene, bør det være let tilgængeligt, og der bør være personer, der hjælper på hospitaler, i politiets celler og i retssystemet.
<P>
Det er det, vores borgere beder om, men hidtil ikke har fået. Så dette er en bøn om, at De vil udnytte det fulde potentiale ved dette forslag.
<SPEAKER ID="649" NAME="Viviane Reding" LANGUAGE="EN">
Jeg er helt enig. Jeg har også følt, at ofrene nogle gang har været fraværende.
<P>
Med hensyn til proceduremæssige rettigheder har vi fokuseret kraftigt på folk, der kommer i knibe, fordi de måske har overtrådt loven: Vi har lagt vægt på at sikre, at deres rettigheder varetages, som det sig hør og bør i vores rettighedsbaserede samfund. Meget ofte bliver ofrene imidlertid ofre endnu en gang, når de kommer i retten, og alle er ligeglade. Det er en meget uretfærdig situation, der kan sammenlignes med nægtelse af rettigheder. Derfor håber jeg, at denne offerpakke vil ændre ikke bare lovgivningen, men også mentaliteten, og at vi i alle vores domstole, på vores politistationer og vores hospitaler - som spørgeren opfordrede til - vil sikre særlig omsorg for ofrene og være klar over, at de ikke bare skal behandles som enhver anden. Det er af meget stor betydning, at dette også kommer til at gælde på tværs af grænserne, for folk i en anden medlemsstat end deres oprindelsesland.
<P>
Så jeg regner med, at Parlamentet vil hjælpe Kommissionen med at udarbejde den bedst mulige lovgivning, og ligeledes - med hensyn til den fælles beslutningsprocedure vedrørende denne pakke - med at arbejde hurtigt, så dette kan blive forelagt til vedtagelse i Rådet.
<P>
Anden del
<P>
Om: Kommissionens forslag til et fælles konsolideret selskabsskattegrundlag
<P>
Vil Kommissionen redegøre for den aktuelle situation med hensyn til sit forslag til et fælles konsolideret selskabsskattegrundlag?
<SPEAKER ID="651" NAME="Algirdas Šemeta" LANGUAGE="EN">
Det fælles konsoliderede selskabsskattegrundlag (CCCTB) er et vigtigt initiativ for fjernelsen af hindringer for det indre marked og blev i den årlige vækstundersøgelse identificeret som et vækstskabende initiativ, der bør fremrykkes. Det vil løse nogle vigtige skattemæssige hindringer for virksomhedernes konkurrenceevne.
<P>
I øjeblikket fører manglen på fælles selskabsskatteregler og forskellene mellem de nationale skattesystemer ofte til overbeskatning og dobbeltbeskatning. Desuden står virksomhederne over for omfattende administrative byrder og høje udgifter til overholdelse af de skattemæssige forpligtelser. Denne situation fjerner incitamenter til at investere i EU og strider mod prioriteringerne i Europa 2020-strategien.
<P>
Der er hidtil gjort betydelige fremskridt med de tekniske forberedelser af CCCTB-forslaget. Nu er tiden inde til at tilbyde virksomhederne et sæt fælles regler for at gøre det lettere og billigere at drive forretning i det indre marked.
<P>
CCCTB skal efter planen vedtages af Kommissionen den 16. marts 2011. Jeg er overbevist om, at det endelige forslag vil udgøre et vigtigt bidrag til et bedre klima for virksomheder, vækst og job i EU.
<SPEAKER ID="652" NAME="Marian Harkin" AFFILIATION="ALDE">
(EN) Tak for Deres svar, hr. kommissær. Jeg har tre korte spørgsmål, og jeg håber, at De kan besvare dem.
<P>
Planlægger De at gøre CCCTB frivilligt?
<P>
For det andet vil jeg høre, om De forestiller Dem omstændigheder, hvor de nationale domstole kan miste deres jurisdiktion i beskatningsspørgsmål, hvis de beslutninger, de måtte tage, påvirker indtægterne i andre medlemsstater.
<P>
Og endelig forventer jeg, at man på dette tidspunkt er nået frem til nogle formler for definitionen af den skat, der skal forfalde i de forskellige medlemsstater. Har Kommissionen foretaget nogen konsekvensanalyse af vindere og tabere, og her tænker jeg på vindere og tabere i økonomisk henseende, uanset hvilken formel De allerede har foreslået?
<SPEAKER ID="653" NAME="Algirdas Šemeta" LANGUAGE="EN">
Jeg vil svare meget kort på spørgsmålet om, hvorvidt CCCTB bliver frivilligt eller obligatorisk. Svaret er ja, det bliver frivilligt: Forslaget gør det valgfrit for virksomhederne at anvende CCCTB-reglerne.
<P>
Med hensyn til de nationale domstoles rolle indeholder CCCTB-forslaget regler for konfliktløsning, og de nationale domstoles rolle vil ikke blive undergravet som følge af forslaget.
<P>
Forslaget indeholder en beregningsformel med en ligelig fordeling mellem omsætning, arbejdskraft og aktiver, og arbejdskraftfaktoren vil blive opdelt i forskellige bestanddele: lønninger og antal medarbejdere.
<P>
Ja, vi har foretaget en konsekvensvurdering, og den konsekvensvurdering vil blive offentliggjort sammen med vores forslag. Jeg er helt overbevist om, at forslaget vil gavne de europæiske virksomheder, herunder også de irske virksomheder.
<SPEAKER ID="654" NAME="Formanden">
Kære kolleger, jeg er klar over, at nogle medlemmer er kommet ind i salen, siden vi gik i gang med spørgetiden, og ikke er klar over det kolossale tidspres, vi har været under for at forsøge at gøre fremskridt. Formålet er at få besvaret så mange spørgsmål som muligt. Derfor sagde jeg indledningsvis, at jeg ikke giver mulighed for tillægsspørgsmål undtagen fra spørgerne selv.
<P>
Jeg vil sige, at i øjeblikket sigter jeg mod - og det afhænger i nogen grad af længden af Kommissionens svar - at tage følgende spørgsmål inden kl. 20.45: spørgsmålene fra fru Jensen, hr. Papanikolaou, hr. Posselt og fru Ţicău. Det er planen.
<P>

<P>
Om: Momsfritagelse for landbrugsprodukter i Rumænien
<P>
Danske virksomheder, der har investeret i landbrug i Rumænien, har fået oplyst, at de i fremtiden ikke skal opkræve moms på varer solgt til mellemhandlere. Varer solgt til slutbrugere (dvs. brødproducenter, andre landmænd etc.) skal landmændene imidlertid fortsat opkræve moms på. Forslaget om momsfritagelse ved salg til mellemhandlere skulle være sendt fra den rumænske regering til DG TAXUD.
<P>
Har Kommissionen godkendt, at salg af landbrugsprodukter til mellemhandlere skal være undtaget fra moms? I så fald, hvorfor? Mener Kommissionen, at en sådan ordning vil resultere i ændrede handelsmønstre for landbrugsprodukter i Rumænien? Mener Kommissionen, at det vil skabe en forvridning af konkurrencen på det indre marked, hvis man giver finansielle incitamenter til landmænd til at sælge deres produkter til bestemte aftagere? Vil Kommissionen sikre, at der gælder fælles momsregler for alle landbrugsproducenter i Rumænien?
<SPEAKER ID="656" NAME="Algirdas Šemeta" LANGUAGE="EN">
På grund af situationen med momssvindel i forbindelse med visse landbrugsprodukter er Kommissionen i kontakt med Rumænien for at fastslå den mest hensigtsmæssige løsning på dette problem.
<P>
En af de mulige løsninger på problemerne med den såkaldte momskarrusel i denne sektor vil være at anvende proceduren med omvendt momspligt. Under denne ordning, som ikke er en undtagelsesordning, lægges der stadig moms på leverancerne, men den ansvarlige for momsbetalingen til skattemyndighederne er ikke længere leverandøren, men den skatteyder, der køber varen.
<P>
Det forhold, at modtageren er pligtig til at betale momsen i stedet for leverandøren, er den eneste ændring i forhold til standardsystemet, hvor en skatteyder, der leverer varer til en anden skatteyder, opkræver momsen og indbetaler den til staten, mens den skatteyder, der modtager varen, kan trække beløbet fra på sin momsangivelse.
<P>
Både under standardordningen og ordningen med omvendt momspligt gælder det, at hvis modtageren er slutbrugeren, vil denne ikke kunne trække momsen fra og skal betale den fuldt ud.
<P>
Derfor er momsen stadig neutral for skatteyderne, og der bliver ikke tale om konkurrenceforvridning. Fordi modtageren samtidig kan betale og fratrække præcis det samme beløb på sin momsangivelse, giver denne ændring den fordel, at den fjerner behovet for den konkrete indbetaling af momsen til skattemyndighederne. Derfor undgår man momssvindel, der er baseret på manglende momsbetaling fra leverandøren, mens kunden, der er i besiddelse af en gyldig faktura, samtidig trækker momsen fra.
<P>
Ulempen ved dette system er, at det giver mulighed for andre former for svindel, eftersom al momsen skal opkræves i sidste led af forsyningskæden.
<P>
Derfor bør et sådant system efter Kommissionens mening helst begrænses til landbrugsprodukter, som normalt sælges til mellemhandlere - afgiftspligtige personer - og ikke er bestemt til levering til den endelige forbruger.
<P>
Under alle omstændigheder vil denne ordning afvige fra de normale momsregler i momsdirektivet, og derfor skal Rådet indrømme Rumænien en undtagelse på grundlag af dette direktiv. Kommissionen er stadig i færd med at undersøge spørgsmålet.
<SPEAKER ID="657" NAME="Anne E. Jensen" AFFILIATION="ALDE">
(DA) Mange tak, hr. kommissær. Jeg er ikke sikker på, at jeg forstod alle detaljer, men jeg kan jo så studere det bagefter. Men denne nye ordning, som jeg forstår er skabt for at undgå svindel, kan jo medføre et særligt problem for producenter, der kommer fra et andet land, har investeret i Rumænien og altså har momsudgifter i et andet land, som man ikke kan modregne i momsindtægterne i Rumænien, fordi man ikke har nogen momsindtægter. Har Kommissionen overvejet, hvordan man vil løse problemet for producenter, der kommer fra et andet EU-land, og som har virksomhed i både Rumænien og andre EU-lande, så de ikke bliver forhindret i at kunne modregne deres indgående moms i deres momsindtægter? Tak.
<SPEAKER ID="658" NAME="Algirdas Šemeta" LANGUAGE="EN">
Jeg vil gerne sige, at ordningen for omvendt betalingspligt ikke er nogen ny ordning, og at den anvendes i flere medlemsstater. Den anvendes f.eks. også i visse medlemsstaters emissionshandelsordning. Det er korrekt, at der med ordningen for omvendt betalingspligt opkræves moms i slutningen af forsyningskæden i stedet for i hele forsyningskæden.
<P>
Med hensyn til anmodningerne fra medlemsstaterne om at anvende en ordning for omvendt betalingspligt ser vi naturligvis på alle detaljer, ligesom vi tager højde for spørgsmålet om konkurrenceforvridning på det indre marked. Derfor udarbejdes Kommissionens forslag ikke automatisk, men ved at gennemføre en undersøgelse, som danner udgangspunkt for vores forslag til Rådet.
<P>
Med hensyn til Rumænien har vi nu arbejdet i over et halvt år eller endda endnu længere på at finde en løsning på, hvordan svindel med moms inden for landbruget håndteres i netop dette land.
<SPEAKER ID="659" NAME="Gay Mitchell" AFFILIATION="PPE">
(EN) Jeg har været her siden starten af spørgetiden, som skulle begynde kl. 19.30. Der er mange mennesker i mit land, som får en ny regering i morgen, og som gerne vil høre svaret på det spørgsmål, som jeg har stillet til kommissær Rehn. Jeg anmoder venligst om, at vi bliver siddende et par minutter mere, så mit spørgsmål kan blive stillet, og så kommissæren kan svare på det.
<SPEAKER ID="660" NAME="Formanden">
Nogle medlemmer har allerede forladt salen, fordi jeg har meddelt dem, at jeg ikke kunne behandle deres spørgsmål, eller at jeg ikke kunne behandle supplerende spørgsmål. Det har været en vanskelig eftermiddag. Og det vil også blive en vanskelig aften. Jeg har angivet de spørgsmål, jeg vil tage frem til kl. 20.45. Vi må se, hvordan det går, men jeg gør mit bedste for at være retfærdig over for alle og navnlig over for de kommissærer, som venter på at deltage.
<P>

<P>
Om: Erklæring fra OECD's generalsekretær om eventuel omstrukturering af eurolandenes gæld og Kommissionens holdning
<P>
Torsdag den 28. januar 2011 understregede OECD's generalsekretær, Angel Gurria, under Det Økonomiske Verdensforum i Davos, at der var et land, der muligvis havde behov for omstrukturering, nemlig Grækenland. Det understreges, at det er første gang, der officielt er blevet taget stilling til et spørgsmål om omstrukturering af gælden for et medlem af euroområdet ved udtalelser fra lederen af en stærk international organisation, som arbejder tæt sammen med EU om en række økonomiske og sociale emner.
<P>
Hvad er Kommissionens holdning i dette konkrete spørgsmål, og navnlig hvad angår udtalelserne fra OECD's generalsekretær?
<SPEAKER ID="662" NAME="Olli Rehn">
medlem af Kommissionen. - (EN) Kommissionen afsluttede for nylig sammen med ECB og IMF den tredje gennemgang af den økonomiske evalueringspakke for Grækenland. Vores fælles overordnede vurdering er todelt, og jeg vil nu beskrive den kort.
<P>
For det første er der med pakken gjort yderligere fremskridt i forhold til målene, og for det andet er der stadig store udfordringer, som skal løftes for at sikre finanspolitisk bæredygtighed, genoprette konkurrenceevnen og sikre en levedygtig banksektor.
<P>
Der har været forsinkelser på nogle områder, men de underliggende finanspolitiske og andre reformer, som er nødvendige for at nå programmets mål på mellemlang sigt er nu ved at komme på plads. Men der skal stadig udvikles og gennemføres store reformer for at opbygge den kritiske masse, som er nødvendig for at sikre finanspolitisk bæredygtighed og økonomisk genopretning.
<P>
Udfordringerne med hensyn til konsolidering støttes af et dristigt privatiseringsprogram som angivet af premierminister Papandreou. Regeringen har givet udtryk for, at den vil optrappe privatiseringsprogrammet betydeligt med det formål at realisere 50 mia. EUR i indtægter fra privatisering inden 2015. Det kan betyde en reduktion af gældskvoten på over 20 % af BNP over de næste fem år. Endvidere vil en beslutning om at gennemføre privatiseringsprogrammet øge den økonomiske effektivitet og støtte højere investeringer og eksport.
<P>
Af alle disse grunde vil regeringens fulde engagement i privatiseringsprocessen og ikke mindst dens beslutning om at håndtere privilegier og særlige interesser være afgørende for at kunne nå de ambitiøse mål og dermed udnytte mulighederne for at forbedre markedets holdning til Grækenland betydeligt. Kommissionen opfordrer derfor Grækenland til at vise beslutsomhed i sit privatiseringsprogram.
<P>
Dette vedrører en kommentar fra OECD's generalsekretær: 2011 er et afgørende år for Grækenland med hensyn til at genoprette troværdigheden af landets økonomiske politik, og dette er en forudsætning, hvis det igen skal have adgang til markedet i løbet af det næste år.
<P>
Derfor bør myndighederne nå eller overgå de finanspolitiske mål for i år og formulere en solid budgetstrategi på mellemlang sigt.
<P>
Derudover bør Grækenland få et afgørende gennembrud i strukturreformerne over de kommende uger og måneder. Den fastlagte gennemførelse af programmet bør styrke såvel borgeres som investorers troværdighed og tillid.
<P>
Endelig kan og vil der gennem en kombination af disse politiske foranstaltninger - dvs. opfyldelse af de finanspolitiske mål og gennemførelse af privatiseringsprogrammet - og EU-foranstaltninger til forlængelse af løbetider for lån og revidering af prispolitikken i lyset af gældens bæredygtighed blive taget hånd om bekymringer vedrørende omstrukturering af gælden.
<SPEAKER ID="663" NAME="Georgios Papanikolaou" AFFILIATION="PPE">
(EL) Sidste år underskrev vi sammen med Grækenland en aftale om tilbagebetaling af lånet, som blev ydet over en periode på tre et halvt år. I dag foreslog De personligt i Deres indlæg, at løbetiden blev forlænget til syv år, hvilket tydeligvis betyder, at der er sket en regnefejl. Samtidig har Moody's nedgraderet Grækenlands kreditvurdering til samme niveau som Angola. Dette var både uberettiget og helt uacceptabelt.
<P>
I sidste ende, hr. kommissær, spekulerer vi alle på, hvor meget der skal til for at få Grækenland på fode igen - kræver det blot en forlængelse? Lavere renter, som De også nævnte? En genforhandling af betingelserne i aftalen? Euroobligationer? En europæisk vækstobligation? Alle ovennævnte løsninger? Eller måske noget helt andet? Måske flere spareforanstaltninger i Grækenland? Hvad skal der til, hr. kommissær?
<SPEAKER ID="664" NAME="Olli Rehn">
medlem af Kommissionen. - (EN) Det er både vigtigt og nødvendigt at holde sig målene for øje med hensyn til finanspolitisk konsolidering og med stor beslutsomhed gennemføre strukturreformer i overensstemmelse med aftalen.
<P>
Endvidere er det vigtigt, som jeg har anført i mit tidligere svar, at Grækenland iværksætter et meget ambitiøst privatiseringsprogram, som vil bidrage til at reducere gældsbyrden. I forbindelse med den samlede strategi, som EU skal træffe beslutning om i marts, er det også meget vigtigt, at medlemsstaterne ser på spørgsmålet om gældens bæredygtighed. Jeg kan kun opfordre medlemsstaterne til at beslutte at forlænge løbetiden for lån til Grækenland samt revidere prisfastsættelsespolitikken for disse lån.
<SPEAKER ID="665" NAME="Jim Higgins" AFFILIATION="PPE">
(EN) Det er en absolut farce, og dette er en bemærkning til forretningsordenen. Vi fik at vide, at spørgetiden var fra kl. 19.30 til 20.30. De eller en anden besluttede, at den tidligere forhandling skulle have lov at gå ind over spørgetiden. Det er en af de få muligheder, folk har for at stille Kommissionen spørgsmål. Vi har en krise i Irland, og mine kolleger Gay Mitchell, Pat the Cope Gallagher og jeg selv har indgivet spørgsmål. Hvem traf den beslutning? Jeg vil gerne vide - og det er et helt reelt spørgsmål - hvem, der besluttede, at et møde, der skulle have varet 20 minutter, og den er nu kun otte minutter gammel, skulle reduceres til otte eller ni minutter. Hvem besluttede det, fru formand?
<SPEAKER ID="666" NAME="Formanden">
Jeg ville faktisk have udtalt mig, hr. Higgins, inden jeg gav ordet til kommissæren til det, der bliver det sidste spørgsmål, for tro mig, jeg er lige så vred, som De er. Jeg bryder mig ikke om at sidde her under disse omstændigheder og være nødt til at skuffe en lang række medlemmer og lade flere medlemmer af Kommissionen vente. Jeg vil opfordre Dem til at henvende Dem til Deres gruppeledere, og jeg gentager højt og tydeligt: det er gruppelederne, som sætter dagsordenen og næsten hver mødeperiode efterlader os i en situation, hvor vi ikke har tid nok til at bruge spørgetiden til Kommissionen eller, hvor det har været relevant, til Rådet, ordentligt. Det er utilfredsstillende, og jeg har tidligere givet udtryk for mine holdninger. Jeg vil gerne anmode alle de medlemmer, som har lyst, til at kontakte deres gruppeledere og fortælle dem, hvad de mener, for jeg er bundet af dagsordenen, fra jeg overtager forsædet, og jeg synes ikke, det er behageligt.
<SPEAKER ID="667" NAME="Gay Mitchell" AFFILIATION="PPE">
(EN) Men hvem besluttede, at kommissær Šemeta kunne få tre spørgsmål, og kommissær Rehn kun kunne få ét spørgsmål? Hr. Higgins' spørgsmål var det andet spørgsmål til kommissær Rehn, og mit var det tredje. Hvordan gik det til, at én kommissær fik tre spørgsmål, og en anden kun ét? Det forstår jeg ikke.
<SPEAKER ID="668" NAME="Formanden">
Vi har taget to, og nu giver jeg hr. Šemeta det spørgsmål, som faktisk er henvendt til kommissær De Gucht. Derfor. Jeg skal følge en bestemt rækkefølge, og det beklager jeg. Jeg beklager over for Dem alle tre, men da kommissær Rehn er en sympatisk mand, er jeg sikker på, at han er parat til at tale med Dem, når han forlader salen. Det er den eneste løsning, jeg kan tilbyde, og jeg er klar over, at det ikke er tilfredsstillende.
<SPEAKER ID="669" NAME="Pat the Cope Gallagher" AFFILIATION="ALDE">
(EN) Jeg har læst de tre spørgsmål, nr. 23 fra Jim Higgins, nr. 24 fra Gay Mitchell og nr. 25 fra Pat the Cope Gallagher, og jeg formoder, at kommissæren ville have taget de tre spørgsmål under ét. Kan vi derfor ikke, eller har De ret til, at gå ind over den næste forhandling? Det er altid spørgetiden, det går ud over. Så hvis vi kan gå ind over den næste forhandling, vil kommissærerne måske også stå til rådighed efter kl. 21.00.
<SPEAKER ID="670" NAME="Formanden">
(EN) Jeg kan ikke gå ind over starten af det næste møde, hr. Gallagher. Jeg har allerede sagt til hr. Posselt, at jeg vil tage hans spørgsmål, og til fru Ţicău, at jeg vil tage hendes, og spørgsmålet fra Dem ville have været det sidste, hvis vi var gået hurtigere frem, men det gør vi ikke. Nu bliver det svært for mig blot at nå hr. Posselts spørgsmål. Sådan er realiteterne. Jeg beklager meget, og jeg er som sagt vred, men det er den situation, vi står i. De har selv set, hvordan dagen er forløbet med hensyn til dagsordenen, og det er ikke tilfredsstillende. Så jeg vil om muligt gerne gå videre til spørgsmålet til kommissær De Gucht, som besvares af hr. Šemeta, og jeg beklager meget, at dette bliver aftenens sidste spørgsmål.
<P>

<P>
Om: Udenrigshandel og Østpartnerskabet
<P>
Hvordan ser Kommissionen på udviklingen i handelen mellem EU og de stater, der deltager i Østpartnerskabet, og hvilken rolle spiller Sortehavsstrategien og staterne i Sydkaukasus i den forbindelse?
<SPEAKER ID="672" NAME="Algirdas Šemeta">
medlem af Kommissionen. - (EN) Den globale finansielle og økonomiske krise har haft en negativ indvirkning på den bilaterale handel mellem EU og staterne i Østpartnerskabet. Generelt faldt handelen mellem EU og de seks stater i Østpartnerskabet med 20 % mellem 2008 og 2010.
<P>
Det skal nævnes, at Østpartnerskabet først blev gennemført, da finanskrisen var i fuld gang. Det topmøde, hvor Østpartnerskabet blev lanceret, fandt sted den 7. maj 2009. På dette tidlige stadie blev der etableret arbejdsstrukturer, ligesom der blev holdt nogle indledende møder for de multilaterale platforme. Østpartnerskabet var ganske enkelt for ungt til at afbøde de negative virkninger af den finansielle og økonomiske krise.
<P>
Med hensyn til Sortehavssynergiens rolle i handelen med EU kan det siges, at den har været ubetydelig, da Sortehavssynergien er en regional samarbejdsramme og ikke en handelsaftale.
<P>
Staterne i Sydkaukasus har hverken selv eller som gruppe spillet nogen særlig rolle i udviklingen af handelen mellem EU og staterne i Østpartnerskabet.
<P>
Forberedelserne til de fremtidige forhandlinger om et bilateralt, udvidet og omfattende frihandelsområde er i fuld gang med Georgien og Armenien, mens handelsbestemmelserne i partnerskabs- og samarbejdsaftalen med Aserbajdsjan i øjeblikket opgraderes.
<SPEAKER ID="673" NAME="Bernd Posselt" AFFILIATION="PPE">
(DE) Tak for Deres meget præcise svar, hr. Šemeta. Jeg skal gøre det kort. Mener De, at der er mulighed for at øge handelen med staterne i Sydkaukasus, blandt andet ved at reducere spændingerne mellem dem og navnlig med hensyn til den eksterne energipolitik?
<SPEAKER ID="674" NAME="Algirdas Šemeta">
medlem af Kommissionen. - (EN) Som jeg sagde i mit svar, arbejder vi på spørgsmålet om et udvidet og omfattende frihandelsområde, og vi har fremlagt centrale henstillinger for de pågældende stater om, hvad de skulle gøre for at starte forhandlingerne om sådanne aftaler.
<P>
Sådanne aftaler ville naturligvis være et betydeligt fremskridt, og hvis staterne gør deres hjemmearbejde - og nogle af dem forsøger i det mindste seriøst på at gøre det - er mulighederne for at intensivere handelen meget bedre.
<SPEAKER ID="675" NAME="Brian Crowley" AFFILIATION="ALDE">
(EN) Jeg ventede, til De var færdig med spørgsmålet, før jeg brød ind, da jeg vidste, at De var i tidnød, men som mine kolleger vil jeg gerne have ført til protokols, at dette er endnu en nedskæring af en vigtig ressource for medlemmerne, navnlig for de menige medlemmer af Parlamentet. Jeg mener, det er forkert at stille Dem i en situation, hvor De er tvunget til at skære ned på spørgetiden, men samtidig mener jeg heller ikke, at det er alle gruppeledernes fejl, da det er op til formanden på den enkelte dag at styre dagsordenen. Uanset hvem der var formand inden Dem, fik tingene øjensynlig lov til at løbe lidt af sporet, og derfor står De i en pinlig situation.
<P>
Måske kan vi nå til enighed, og De, Præsidiet og næstformændene kunne aftale, at dette afsnit, spørgetiden, er helligt og ikke kan ændres. Hvis en forhandling skal afbrydes og genoptages, efter spørgetiden er slut, så må det være sådan. Jeg vil forelægge min gruppeleder dette, og jeg håber, andre vil gøre det samme, men jeg vil også gerne anmode Dem om at forelægge det for Præsidiet.
<SPEAKER ID="676" NAME="Formanden">
Jeg vil tage det op med gruppelederne, da det desværre er der, problemet er, nemlig i Formandskonferencen, når den sætter dagsordenen. Det handler om, at der sættes for meget på dagsordenen, inden vi når frem til spørgetiden. De har ret. Der skal trækkes en streg for at sikre, at denne periode, hvor medlemmerne kan stille Kommissionen eller Rådet til regnskab, bevares. Jeg er enig med Dem, og jeg forsikrer Dem, at jeg sætter mig til min computer som det første i morgen tidlig.
<SPEAKER ID="677" NAME="Silvia-Adriana Ţicău" AFFILIATION="S&amp;D">
(RO) De sagde tidligere, at vi kunne nå det spørgsmål, jeg sendte til kommissær De Gucht. Jeg kan forstå, at kommissæren deværre er gået, og jeg har ventet her i salen på et svar. Jeg mener ikke, at proceduren er blevet fulgt, og jeg forstår ikke, hvad der er sket.
<SPEAKER ID="678" NAME="Formanden">
Jeg ville gerne tage Deres spørgsmål, fru Ţicău, men jeg sagde også, at tiden var knap, og at vi blev nødt til at standse et kvarter i, og det blev klokken, inden vi nåede til Deres spørgsmål. Det er ganske enkelt derfor. Jeg beklager.
<P>
Som jeg sagde, er jeg ikke tilfreds med den situation, vi er i, men jeg kunne ikke have gjort mere i aften for at forsøge at presse flere spørgsmål igennem. Jeg tillod ikke supplerende spørgsmål i et forsøg på at få tid til Dem, men jeg beklager, at jeg ikke kunne nå Deres spørgsmål.
<P>
Spørgsmål, der ikke er blevet besvaret på grund af tidnød, vil blive besvaret skriftligt (se bilag).
<P>
Spørgetiden er afsluttet.
<P>
(Mødet udsat kl. 20.50 og genoptaget kl. 21.05)
