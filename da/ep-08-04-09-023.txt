<CHAPTER ID="023">
Støtte til forskningsintensive SMV'er (forhandling)
<SPEAKER ID="209" NAME="Formanden">
Næste punkt på dagsordenen er betænkning af Paul Rübig for Udvalget om Industri, Forskning og Energi om forslag til Europa-Parlamentets og Rådets beslutning om Fællesskabets deltagelse i et forsknings- og udviklingsprogram, der gennemføres af flere medlemsstater til fordel for forskningsintensive SMV'er - C6-0281/2007 -.
<SPEAKER ID="210" NAME="Janez Potočnik">
medlem af Kommissionen. - (EN) Fru formand! Vi drøfter i dag Kommissionens forslag om at støtte det fælles Eurostarsprogram, og jeg ønsker at takke for at have fået et par minutter til at klarlægge de vigtigste punkter og betydningen af dette initiativ.
<P>
Det fælles Eurostarsprogram har til formål at bistå forskningsintensive SMV'er med at udføre forskning og udvikling. Disse SMV'er kan markedsføre nye produkter og tjenester takket være deres eget forsknings- og udviklingsarbejde. De pågældende virksomheder har ambitionerne og kapaciteten til at skabe vækst og være fremtidens "Eurostars".
<P>
En gruppe på 29 Eurekalande og Luxembourg, der netop har ansøgt om at deltage, har besluttet at udvikle det fælles program, der specifikt er oprettet for at støtte SMV'er i deres egne forsknings- og udviklingsaktiviteter i samarbejde med deres partnere.
<P>
For at fremme virkningen af initiativet har Kommissionen foreslået Europa-Parlamentet og Rådet at deltage økonomisk i det fælles Eurostarsprogram, baseret på traktatens artikel 169, med et beløb på op til 100 millioner euro. Dette beløb vil sikre ca. 300 millioner euro fra de deltagende lande i løbet af de næste seks år.
<P>
Et vigtigt aspekt af initiativet er, at de deltagende lande forpligter sig til at integrere deres nationale programmer for at skabe et fælles europæisk program. Derudover styrker Eurostars samarbejdet mellem rammeprogrammet og Eureka. Jeg mener derfor, at initiativet er endnu et skridt i retning af at realisere det europæiske forskningsrum.
<P>
Jeg ønsker at takke ordføreren, hr. Rübig, og medlemmerne af Udvalget om Industri, Forskning og Energi for det fine samarbejde og de forbedringer, som de har foreslået til Kommissionens forslag. Jeg kan på vegne af Kommissionen oplyse, at vi accepterer forslagene.
<P>
Jeg bifalder især den hurtige behandling af forslaget, så vi kan bidrage til iværksættelsen af den første indkaldelse for Eurostars. Hurtig vedtagelse fra Parlamentets og Rådets side vil helt klart sende et stærkt signal til SMV'erne om, at kontinuerlig investering i forskning og innovative aktiviteter er af afgørende betydning, hvis SMV'erne skal opretholde og fremme deres konkurrenceevne.
<P>
Eurostars vil være et godt eksempel på medlemsstaternes mulighed for at samarbejde gennem konsolidering af deres nationale programmer og på EU-støttens store betydning for programmet til fordel for de europæiske SMV'er og naturligvis til fordel for Europa generelt.
<SPEAKER ID="211" NAME="Paul Rübig">
ordfører. - (DE) Fru formand, hr. kommissær, mine damer og herrer! Jeg ønsker først og fremmest at takke det slovenske formandskab, som har gjort alt, hvad det kunne, for at sikre, at programmet gennemføres rettidigt.
<P>
Jeg ønsker naturligvis også at takke alle mine kolleger, da vi endnu en gang har vist, hvor effektiv den europæiske lovgivning kan være. I betragtning af at betænkningen først blev fremlagt i januar, og at vi skal stemme om den i morgen, er det et godt eksempel på, at Parlamentet, formandskabet og Kommissionen kan arbejde effektivt sammen. Det er noget, vi kan være stolte af.
<P>
Jeg ønsker endvidere at takke sekretariatet for Udvalget om Industri, Forskning og Energi, da det ikke er let at forhandle et relativt kompliceret spørgsmål i løbet af så kort tid og derefter fastlægge og gennemføre de grundlæggende principper. Det er meget positivt, at Slovakiet, Det Forenede Kongerige og - i sidste øjeblik - Luxemburg, som vi ikke vidste noget om før i går, og som har udtrykt ønske om at deltage i programmet i de seneste uger. Jeg vil endvidere stille et mundtligt ændringsforslag i morgen i denne sammenhæng, og jeg vil anmode formandskabet om at overveje Luxembourg i morgen, når medlemsstaterne nævnes, således at små og mellemstore virksomheder i Luxemburg også kan deltage i programmet.
<P>
Parlamentet har under forhandlingen understreget, at programmet skal være gennemsigtigt og vigtigst af alt et ubureaukratisk og effektivt program til fremme af forskning. I programmet skal det især være muligt at foretage engangsudbetalinger og træffe hurtige beslutninger, således at virksomhederne kan rejse de midler, der er nødvendige for at foretage forskningsaktiviteter, og ikke først være nødt til at optage banklån og ofte vente længe på midlerne.
<P>
Jeg mener, at programmet er et eksempel på bedre lovgivning, idet det allerede i denne sammenhæng er lykkedes at opfylde målsætningerne vedrørende SMV'er og skabe bedre lovgivning i henhold til det syvende rammeforskningsprogram. Eurekas deltagelse og forvaltning har også været upåklagelig, da Eureka kan træffe meget effektive og hurtige beslutninger om disse forhold samt i sidste ende bære en stor del af ansvaret.
<P>
EU yder således op imod en tredjedel af støtten. Som De allerede har nævnt, taler vi om op imod 100 millioner euro. Det er endvidere også nyt for programmet, at det er et reelt bottom up-program, som derfor kommer fra erhvervslivet, fra de små eller mellemstore forskningsintensive virksomheder. Jeg er faktisk stolt af den omstændighed, at sekretariatet for Eurostat i Bruxelles opererer meget effektivt og hurtigt på markedet i tæt samarbejde med de nationale finansieringsinstitutter, og at det derfor også vil være muligt at fokusere på markedsorienterede forskningsaktiviteter, der har til formål at skabe kommercielle resultater på kort og mellemlang sigt.
<P>
Det er en vigtig del af arbejdet i små og mellemstore virksomheder, og det skal være omkostningseffektivt. Der skal ikke afholdes store omkostninger i processen, hverken for virksomhederne eller myndighederne. I stedet skal alle forhold være klart og tydeligt formuleret, således at alle virksomhederne også kan reagere på spørgsmål som led i deres aktiviteter uden store udlæg. Ifølge en undersøgelse foretaget for nylig, er det en stor succes.
<SPEAKER ID="212" NAME="Erna Hennicot-Schoepges" LANGUAGE="FR">
Fru formand! Jeg ønsker først og fremmest at takke ordføreren, Paul Rübig, for betænkningen og for at acceptere at stille et mundtligt ændringsforslag om at inkludere Luxembourg i programmet og dermed afhjælpe det administrative rod, der er skyld i landets manglende deltagelse.
<P>
Hr. kommissær, vi har i hvert fald siden den første evalueringsrapport om Lissabonprocessen været klar over, at SMV'er spiller en afgørende rolle på forsknings- og innovationsområdet. Deltagelsesniveauet for SMV'erne har imidlertid endnu ikke levet op til forventningerne, og de seneste investeringstal dokumenterer dette.
<P>
Dette særprogram skal derfor afhjælpe deltagelsen af SMV'er og samtidig mindske unødvendigt bureaukrati. På nogle områder er det et spørgsmål om at udrede situationen, dække risikoen og modvirke nogle selskabers tøven med hensyn til investeringer i forskning og innovation, som måske også er en kedelig konsekvens af den europæiske virksomhedskultur.
<P>
Jeg ønsker at takke ordføreren for at insistere på vedtagelse under førstebehandlingen, som vil fremskynde gennemførelsen af dette program, sikre effektiviteten heraf og bevise, at den europæiske lovgivning måske ikke er så tung, som den sommetider beskyldes for at være, men at lovgivningen kan tjene borgernes interesser godt.
<SPEAKER ID="213" NAME="Teresa Riera Madurell">
for PSE-Gruppen. - (ES) Fru formand, hr. kommissær! Mange tak, fordi De deltager i forhandlingen. Jeg ønsker først og fremmest at lykønske ordføreren med betænkningen.
<P>
Den eventuelle forbindelse mellem EU's rammeprogram og Eurekas mellemstatslige program har i nogen tid og i forskellige fora samt i Parlamentet været genstand for analyser og drøftelser, da begge dele involverer betydelig støtte til SMV'er. Resultatet af disse synergier har været EU-støtte til Eurostarsprogrammet på grundlag af artikel 169 i traktaten. Eurostarsprogrammet er et program, der supplerer rammeprogrammet gennem det, jeg opfatter som Eurekas principper, nemlig programmets bottom up-struktur, der gør det lettere at tage højde for SMV'ers behov, og som letter deltagelsen. Det omfattende bureaukrati i forbindelse med deltagelse i rammeprogrammet er i mange tilfælde en unødvendig stor byrde, som mange SMV'er ikke kan bære.
<P>
Støtte til større integration af SMV'er i forskning og udvikling er noget, som Parlamentet altid har været fortaler for, og Eurostars kan have en betydelig mobiliserende virkning. Vi bifalder derfor især dette initiativ.
<SPEAKER ID="214" NAME="Mieczysław Edmund Janowski" LANGUAGE="PL">
Fru formand! Jeg ønsker at takke hr. Rübig, der - som sædvanlig - har udarbejdet en fremragende betænkning.
<P>
Det er et meget vigtigt spørgsmål, da indførelsen af forskningsresultater i industri- og erhvervspraksis relativt let kan afhjælpes via SMV'er. Det er et grundlæggende aspekt af Lissabonstrategien. Det er derfor positivt, at Eurostarsprogrammet bygger på det syvende rammeprogram for transnationale virksomheder og finansiering inden for videnskab og teknologi, som udføres af SMV'er i samarbejde med højere uddannelsesinstitutioner, forskningsinstitutter og andre virksomheder - store virksomheder.
<P>
Forskningsretningen er også vigtig. Den skal være markedsorienteret, og der skal fokuseres på praktisk anvendelse, der gennemføres hurtigst muligt. Denne gode idé, som støtter erhvervsinitiativer, skal være ubureaukratisk og klar og tydelig, herunder i forbindelse med de finansielle aspekter. Det er vigtigt for alle partnere, især for erhvervslivet. Programmets succes vil være et godt eksempel for fremtiden. Lad os håbe, at vores 100 millioner euro ikke går til spilde.
<SPEAKER ID="216" NAME="Miloslav Ransdorf" LANGUAGE="CS">
Hr. formand! Små og mellemstore virksomheder står for 70 % af arbejdspladserne i EU. Når dette er sagt, investerer disse virksomheder kun 4 % i videnskab, forskning og teknologisk udvikling, som uden tvivl er årsagen til, at de ikke er bedre til at udnytte deres erhvervspotentiale. Vi skal udvikle de små og mellemstore virksomheders potentiale inden for rammerne af den fornyede Lissabonstrategi. Der er flere forskellige måder at gøre det på. Bedre adgang til oplysninger, tilbud om bedre kreditbetingelser, mulighed for at forstærke samarbejdet med den offentlige sektor og støtte til fremme af forbindelserne med store selskaber, således at både små og store virksomheder er gensidigt forbundet. Det er efter min opfattelse muligt og kan gennemføres på relativt kort tid.
<SPEAKER ID="217" NAME="Nils Lundgren" LANGUAGE="SV">
Hr. formand! EU spreder sig over flere og flere områder. Problemet er, at der ikke er noget princip med henblik på at beslutte, hvad EU skal gøre. Et sundt princip er det, der tales meget om i politiske taler, men som ignoreres i beslutningsprocesserne, nemlig subsidiaritetsprincippet. Ved anvendelse af subsidiaritetsprincippet undgår man centralisering af forskning og udvikling, undtagen i forbindelse med vidtrækkende projekter som f.eks. Galileo eller i forbindelse med fusionsenergi. Forskning og udvikling, der er bureaukratiseret i store organisationer, giver mindre afkast på de investerede midler - ikke mere afkast. Der er sjældent nogen begrundelse for, at medlemsstaterne sender midler til Bruxelles og derefter beder deres forskere til at ansøge om at få midlerne tilbage igen. Denne betragtning er særlig relevant, når det drejer sig om forskning og udvikling for små og mellemstore virksomheder. Forskernes og virksomhedernes entusiasme er affødt af, at man bilder dem ind, at der vil være yderligere støtte til rådighed. Men det er der imidlertid intet, der tyder på.
<SPEAKER ID="218" NAME="Ján Hudacký" AFFILIATION="PPE-DE">
(SK) Hr. formand! Jeg ønsker først og fremmest at takke ordføreren for den fremragende betænkning. Parlamentet har takket være hr. Rübig fundet frem til et kompromis, der er acceptabelt for både Kommissionen og Rådet, og som vil resultere i vedtagelse af forslaget under førstebehandlingen.
<P>
Jeg tror, at erhvervslivet i høj grad bifalder Eurekainitiativet om et forsknings- og udviklingsprogram for små og mellemstore virksomheder. De mange landes deltagelse i initiativet bekræfter, at der inden oprettelsen af programmet var manglende interesse for at løse problemerne for de små og mellemstore virksomheder.
<P>
Til trods for Europa-Parlamentets indsats har det syvende rammeprogram for forskning og udvikling ikke løst problemet vedrørende SMV'ernes tilgang til den støtte, der er til rådighed til fremme af deres forsknings-, udviklings- og innovationsaktiviteter. Det er derfor meget opmuntrende at opleve, at dette bottom up-initiativ mødes med så stor velvilje blandt alle de relevante EU-institutioner. Selv om der utvivlsomt er sket fremskridt, er der stadig en del ubesvarede spørgsmål. Her tænker jeg på berettigelseskriterierne for SMV'erne, især hvor meget tid og hvor stor en andel af den årlige omsætning, der er afsat til forskningsaktiviteter.
<P>
Jeg er personligt af den opfattelse, at vi under fastsættelsen af disse kriterier skal være mere åbne og overveje at inkludere mindre virksomheder med betydeligt innovations- og udviklingspotentiale i Eurostarsprogrammet til trods for virksomhedernes størrelse.
<P>
Jeg vil slutte af med at understrege, hvor glad jeg er for, at Slovakiet også er involveret i samarbejdet. Det vil forbedre situationen for små og mellemstore innovative virksomheder, hvis udvikling i nogen grad har været hæmmet indtil nu.
<SPEAKER ID="219" NAME="Silvia-Adriana Ţicău" AFFILIATION="PSE">
(RO) Hr. formand! Jeg ønsker først og fremmest at takke ordføreren, hr. Rübig, og jeg ønsker dernæst at specificere enkelte punkter. Det er af hensyn til EU's konkurrenceevne uhyre vigtigt at støtte små og mellemstore virksomheder, der investerer i forskning.
<P>
De 22 medlemsstater og de 5 stater i Eureka, der - sammen med Kommissionen - har besluttet at investere de 400 millioner euro til støtte af forskningsaktiviteter i små og mellemstore virksomheder, er med til at opfylde målsætningerne i Lissabonstrategien.
<P>
Vi må ikke glemme, at SMV'erne repræsenterer 99 % af de samlede europæiske virksomheder. Udvælgelsen af projekter, der skal støttes gennem Eurostarsprogrammet, skal foretages i henhold til videnskabelig ekspertise og økonomiske resultater.
<P>
Jeg vil ikke desto mindre henlede opmærksomheden på de vanskeligheder, som de små og mellemstore virksomheder oplever med hensyn til at samfinansiere 50 % af værdien af et projekt.
<P>
Mange af de små virksomheder vil hellere overdrage deres specialister til projekter, der skaber hurtige indtægter, til ulempe for langsigtede forskningsprojekter.
<P>
Derudover kan finansieringen af små virksomheder, som er baseret på en forretningsplan, være afgørende for en lang række SMV'ers deltagelse i den europæiske forskning.
<P>
Jeg håber, at Erasmus-programmet for unge iværksættere vil fortsætte i programperioden for dette program
<SPEAKER ID="220" NAME="Joel Hasse Ferreira" AFFILIATION="PSE">
(PT) Hr. formand, hr. kommissær, mine damer og herrer! Det er uhyre vigtigt at støtte små og mellemstore virksomheder og stimulere deres videnskabelige og teknologiske udvikling. SMV'er har brug for et solidt teknologisk grundlag for at gøre det muligt for dem at øge deres bidrag til økonomisk vækst og udvikling.
<P>
Generelt har SMV'er stor kapacitet for initiativtagning og tilpasning, idet de ikke er hæmmet af bureaukrati, og da virksomhederne normalt ledes af iværksættere og direktører, der er dybt engageret i indsatsen for at skabe økonomisk vækst. Denne kapacitet for initiativtagning og tilpasning gør det lettere at starte nye virksomheder op, der involverer produktion og/eller salg af nye produkter eller drift af nye tjenester, som er skræddersyet til forbrugernes eller andre virksomheders behov.
<P>
Sådanne nye produkter og tjenester vil ofte kræve et mere solidt teknologisk grundlag end det, der er til rådighed i mange små virksomheder, og derfor kan det fælles Eurostarsprogram om forskning og udvikling, som har til formål at støtte SMV'er, være uhyre vigtigt på grund af den potentielle virkning på realøkonomien. Programmet vil dermed bidrage til at fremme kvalifikationerne hos de små og mellemstore virksomheder i de forskellige EU-medlemsstater og derudover tjene interesserne hos borgerne, forbrugerne og den europæiske økonomi generelt. Programmet vil således også bidrage til at skabe flere og bedre arbejdspladser. Hr. Rübigs betænkning er af alle disse årsager meget fordelagtig.
<SPEAKER ID="221" NAME="Dragoş Florin David" AFFILIATION="PPE-DE">
(RO) Hr. formand! Jeg ønsker først og fremmest at takke hr. Rübig for den korrekte og hurtige håndtering af betænkningen.
<P>
I betænkningen skabes der en ny tilgang til Lissabonstrategien, helt enkelt ved at forbinde forskning med SMV'er. Vi fremmer dermed konkurrenceevnen og oprettelsen af virksomheder - SMV'er med innovative aktiviteter. Eurostars skal være udgangspunktet for en relancering af de europæiske økonomiske aktiviteter, et program for europæiske innovative virksomheder - "Eurostars" - og et gennemsigtigt og fleksibelt og ubureaukratisk program.
<P>
Jeg vil slutte af med at anmode Kommissionen og alle de stater, der deltager i programmet, om at fremme Eurostarsprogrammet, som er tæt forbundet med de europæiske prioriterede temaer: klimaændringer, energieffektivitet, fremme af vedvarende energikilder og sidst, men ikke mindst, kampen imod kræft.
<SPEAKER ID="222" NAME="Miroslav Mikolášik" AFFILIATION="PPE-DE">
(SK) Hr. formand! Det fælles Eurostarsprogram om forskning og udvikling har til formål at bistå forskningsintensive SMV'er med at udføre markedsorienteret forskning i transnationale projekter, der er gennemført på vegne af forskellige SMV-sammenslutninger.
<P>
Jeg ønsker især at understrege betydningen af overførsel af viden og behovet for samarbejde inden for rammerne af programmet mellem virksomhederne selv og med andre institutioner, baseret på industrielle og økonomiske partnerskaber. Det er særdeles positivt, at det er et bottom up-program, der er direkte tilpasset behovet hos forskningsintensive virksomheder, som deltager i programmet. Det vigtigste er, at forskningsaktiviteterne er markedsorienterede og rettet imod kommercielle resultater på kort eller mellemlang sigt.
<P>
Jeg ønsker endvidere at nævne et nyt aspekt af programmet, nemlig indførelsen af finansieringsfaciliteten for risikodeling, der er oprettet for at støtte mere udfordrende forsknings- og udviklingsprojekter.
<SPEAKER ID="223" NAME="Péter Olajos" AFFILIATION="PPE-DE">
(HU) Hr. formand! Jeg ønsker også at takke hr. Potočnik og hr. Rübig. Det fælles Eurostarsprogram er et fremragende middel til opfyldelse af målsætningerne i Lissabonstrategien og fremme af konkurrenceevne og innovation. Forsknings- og udviklingsintensive SMV'er, der bruger mindst 10 % af deres omsætning til forsknings- og udviklingsprojekter, er vigtige aktører på dette område.
<P>
Ungarn deltager i programmet, og interessen har været enorm. Over 200 virksomheder, der opfylder kriterierne, har ansøgt, selv om der nu er opstået et problem, hvor medlemsstaterne ikke har afsat tilstrækkelige midler. I Ungarn, f.eks., er der kun 500.000 euro til rådighed, og det rækker kun til 2-3 projekter. Jeg mener derfor, at medlemsstaterne under alle omstændigheder skal afsætte flere midler til dette formål eller prøve at bruge mindst 3 % af bruttonationalproduktet på forskning og udvikling, således at vi kan være konkurrencedygtige på globalt plan også. Eurostars og Eureka er den type programmer, som giver fantastiske muligheder for at opnå dette. Endnu en gang tak til hr. Potočnik og hr. Rübig.
<SPEAKER ID="224" NAME="Zbigniew Zaleski" AFFILIATION="PPE-DE">
(PL) Hr. formand! Man kan helt enkelt sige, at det betaler sig at investere i små virksomheder.
<P>
Videnskabelige undersøgelser har vist, at små virksomheder med enkle teknologier har plads til innovative aktiviteter, og det er vigtigt at understrege. Dette gælder også familiefirmaer, hvor der investeres i én efterkommer pr. generation, så der er en vis kontinuitet, og jeg mener, at det er en meget fornuftig måde at fortsætte på. Disse virksomheder er meget fleksible og kan med et mindre udlæg flytte fra ét sted til et andet og fra ét produkt til et andet. Hr. formand, det vil være en alvorlig fejltagelse, hvis vi sparer på investeringerne i SMV'erne og deres udvikling, når over 60 % af indkomsten i EU stammer fra disse virksomheder.
<SPEAKER ID="225" NAME="Janez Potočnik">
medlem af Kommissionen. - (EN) Hr. formand! Jeg ønsker først og fremmest at takke alle, ikke blot for at støtte forslaget i betænkningen, men især også for at støtte SMV'erne. SMV'er er en uhyre vigtig del af den europæiske økonomi, og - som jeg allerede har nævnt - handler Eurostarsprogrammet om SMV'er, der vil være "Eurostars" i fremtiden.
<P>
Det er et innovativt initiativ. Det er ikke let at gennemføre initiativer, hvor man kombinerer midler fra medlemsstaterne med EU-støtte, men det er helt klart et vigtigt initiativ, da det netop er denne retning, vi skal gå i fremtiden. Vi forener det bedste fra Eureka - fleksibilitet, forenkling, decentraliseret tilgang, markedsorientering - med det bedste fra rammeprogrammet - centraliseret forvaltning, fælles evaluering og fælles udvælgelse. Jeg kan forsikre om, at vi også i andre dele af rammeprogrammet holder øjnene åbne til stor fordel for SMV'erne.
<P>
Forenkling er det, det handler om. Vi har derfor, som alle formentlig er klar over, indført en højere støttesats for SMV'er end for de øvrige virksomheder. SMV'erne skal således have en samfinansieringssats på 75 % i henhold til rammeprogrammet, hvor de større virksomheder skal have 50 %, og det betyder at vi fremmer SMV'ernes deltagelse. Vi har indført en garantifond, som i høj grad forenkler deres deltagelse i rammeprogrammet, fordi kravet om først at stille bankgarantier har været et af de store problemer for SMV'erne. Og der vil endvidere blive indført et enhedssystem for registrering, som også vil lette arbejdet, da man kun skal ansøge én gang, idet alle virksomhedernes data vil blive lagret, således at næste ansøgning foregår automatisk.
<P>
Hvis man således ser på resultaterne for første år - og som De ved, aftalte vi en målsætning på 15 % støtte til SMV'erne fra samarbejdsdelen af programmet - må man konkludere, at det fungerer. Selv om vi ikke opfyldte målsætningerne i det sjette rammeprogram, kan vi ud fra de første evalueringer og resultater se, at tallet er tættere på 20 % end 15 %, som er et meget stort fremskridt.
<P>
Vi yder også en indsats i Kommissionen. Jeg har netop været til møde i den såkaldte "competitiveness group", hvor vi drøftede "lov om små virksomheder" - som er arbejdstitlen - og hvor vi vil behandle alle spørgsmål, der er forbundet med SMV'er, på en organiseret måde. Jeg ønsker endvidere at påpege, at programmet, for hvilket vi i dag træffer beslutning om EU's økonomiske deltagelse, allerede er i gang, og at over 200 har ansøgt i første indkaldelse, som er meget positivt.
<P>
Endelig ønsker jeg at nævne, at jeg i høj grad bifalder, at Luxembourg har besluttet at deltage i programmet. Der er bestemt ingen problemer. Vi skal sørge for, at Luxembourg hurtigst muligt kan tiltræde programmet.
<SPEAKER ID="226" NAME="Paul Rübig">
ordfører. - (DE) Hr. formand, kommissær Potočnik, mine damer og herrer! Helt kort kan vi sige, at vi igen har fastsat en målsætning, som fokuserer på Lissabondagsordenen. Gennemførelse af forskningsresultater på kort sigt vil forhåbentlig skabe mere beskæftigelse og bedre lønninger. En afgørende del af de innovative aktiviteter er naturligvis, at der skabes nye produkter, og at der opnås succes på markedet.
<P>
Det glæder mig endvidere, at vi sammen med Den Europæiske Investeringsbank har etableret et yderligere instrument med henblik på risikodeling, og at disse midler derfor kan nå ud til mange flere. Vi har også udviklet en evalueringsmetode for at erfare, om midlerne faktisk anvendes, og kontrollere, at Europa-Parlamentet ikke er nødt til at foretage nedskæringer på grund af midler, der ikke er udnyttet fuldt ud året før, som det ofte er tilfældet med andre programmer.
<P>
Programmet vil efter min opfattelse sikre, at midlerne udnyttes, og jeg vil anmode mine kolleger om også at sikre, at samfinansieringen fungerer efter hensigten i de forskellige medlemsstater. Det er i alles interesse, at programmet lever op til forventningerne, og det bør også kommunikeres videre.
<P>
Jeg ønsker at anmode kommissær Potočnik og Kommissionens næstformand, Margot Wallström, om at sørge for, at programmet præsenteres for offentligheden på en hensigtsmæssig måde. Det er en del af processen. Jeg ønsker endnu en gang at takke det slovenske formandskab. Dette er et produkt og et projekt, som virkelig er værd at vise frem.
<SPEAKER ID="227" NAME="Formanden">
Forhandlingen er afsluttet.
<P>
Afstemningen finder sted torsdag.
<P>
Skriftlige erklæringer (artikel 142)
<SPEAKER ID="228" NAME="Jorgo Chatzimarkakis  " LANGUAGE="DE">
Kommissær Potočnik, i øjeblikket fokuseres der meget på SMV'er i Parlamentet. Og små og mellemstore virksomheder er grundlaget for den europæiske økonomi.
<P>
Alene i Tyskland er næsten 20 millioner mennesker beskæftiget med forskning og udvikling i over 3,3 millioner små og mellemstore virksomheder. Det afhænger hovedsageligt af disse virksomheder, om Europa oplever vækst eller stagnation. Små og mellemstore virksomheder skaber flere patenter, innovative aktiviteter og arbejdspladser end store fusionerede virksomheder, men alligevel har SMV'erne fortsat alt for begrænset adgang til lån og finansieringsprogrammer.
<P>
Eurostars er et godt eksempel på, hvordan tingene fungerer. I modsætning til rammeprogrammet, der er baseret på en tilgang oppefra og ned med central støtte fra EU, er Eureka og Eurostars bottom up-tilgange. Programmerne forvaltes af Eurekainitiativet. Det er positivt og kan endvidere muligvis være en model for det syvende rammeprogram.
<P>
Fordelene ved Eurostarsprogrammet er følgende:
<P>
• forskningsintensive SMV'er i lederroller
<P>
• kontrol og evaluering af berettigelse foretaget af internationale eksperter
<P>
• harmoniseret udbud og arbejdsstrømme i alle medlemsstater
<P>
• hurtige beslutningsprocesser vedrørende støtte: 14 uger efter ansøgningsfristen
<P>
• Kommissionens tildeling af yderligere tillæg
<P>
• udelukkende støtte i form af tilskud (kontantbeløb)
<P>
Jeg ønsker at takke ordføreren for hans indsats. Jeg ønsker held og lykke med programmet.
<SPEAKER ID="229" NAME="Anna Záborská  " LANGUAGE="SK">
Ved at stemme på Rübigs betænkning sender Europa-Parlamentet et klart signal til små og mellemstore virksomheder i medlemsstaterne. Små og mellemstore virksomheder kan ofte være effektive deltagere i forsknings- og udviklingsaktiviteter, men de har langt dårligere forhold end de store internationale selskaber.
<P>
Sammenslutninger af SMV'er, der udfører forsknings- og udviklingsaktiviteter, kan fra nu af modtage støtte fra EU og drive forretning inden for et europæisk netværk sammen med andre små og mellemstore virksomheder. Slovakiske SMV'er vil dermed kunne bidrage med deres viden og kapacitet til den europæiske forskning og udvikling.
<P>
I Slovakiet er mange små og mellemstore virksomheder beliggende i landdistrikter med dårligere infrastruktur, som hæmmer deres udvikling. Mange kvinder er beskæftiget i forsknings- og udviklingsintensive SMV'er, enten direkte eller indirekte. EU-støtte er hensigtsmæssig, da støtten giver virksomhederne mulighed for at iværksætte aktiviteter og dermed udnytte deres erhvervsmæssige kapacitet til fordel for alle.
<P>
Eurostarsprogrammet er et program, der har til formål at fremme forskning og udvikling af nye produkter og tjenester på EU-plan. SMV'erne spiller en vigtig rolle i Eurostarsprogrammets projekter. Det er en skam, at Slovakiet, som er en EU-medlemsstat, ikke deltager i programmet. Slovakiets små og mellemstore virksomheder har således ingen adgang til den betydelige økonomiske støtte, der er til rådighed for effektiv udvikling af nye produkter, teknikker og tjenester.
