<CHAPTER ID="004">
Erklæring fra formanden
<SPEAKER ID="009" NAME="Formanden">
Inden vi går over til dagsordenen, vil jeg gerne med beklagelse minde Dem om, at terrororganisationen ETA som bekendt har brudt den våbenhvile, den indgik i marts sidste år, og har begået et frygteligt attentat i lufthavnen i Madrid, der har kostet to ecuadorianere livet, Carlos Alonso Palate og Diego Armando Estacio, der som indvandrere havde fundet deres plads i det spanske samfund, hvorfra de støttede deres familier i Ecuador.
<P>
Med dette attentat har ETA ødelagt den proces, som den spanske regering havde indledt, og som plenarforsamlingen drøftede i oktober sidste år.
<P>
Jeg vil gerne på Europa-Parlamentets vegne give udtryk for vores dybfølte kondolence og medfølelse med de to myrdede personers familier og venner og med det spanske og ecuadorianske samfund som helhed.
<P>
Jeg vil også gerne her højtideligt og beslutsomt gentage den fordømmelse, jeg gav udtryk for efter denne umenneskelige terrorhandling, og jeg vil gerne erindre om og gentage, at i et demokrati er dialog fuldstændig uforenelig med vold, og at fred, ...
<P>
(Bifald)
<P>
... sameksistens i frihed og respekt for menneskerettighederne ikke er til forhandling.
<P>
Jeg vil også gerne gentage vores støtte til alle de demokratiske spanske institutioner i deres kamp mod ETA's terror og give udtryk for alle de europæiske demokraters håb om, at vi spaniere hurtigst muligt får gjort en ende på volden i hele Spanien.
<P>
Jeg vil bede Dem om at iagttage et minuts stilhed for Carlos Alonso Palate og Diego Armando Estacio.
<P>
(Parlamentet iagttog stående et minuts stilhed)
