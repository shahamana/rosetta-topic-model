<CHAPTER ID="012">
Arbejdsplan
<SPEAKER ID="016" NAME="Formanden">
Det endelige forslag til dagsordenen for dette møde, som blev vedtaget på formandskonferencens møde torsdag den 29. januar 2009 i henhold til forretningsordenens artikel 130 og 131, er omdelt. Der er stillet følgende ændringsforslag til dette forslag:
<P>
Mandag: Fru Roure har tilbagetrukket sin anmodning om en kort fremlæggelse af sin betænkning om modtagelsesvilkår for asylansøgere og flygtninge. Betænkningen bliver derfor sat under afstemning på torsdag.
<P>
Torsdag: Gruppen Union for Nationernes Europa har anmodet om, at dagsordenens punkt om situationen i Filippinerne erstattes af et punkt om "Brasiliens afvisning af kravet om udlevering af Cesare Battisti".
<SPEAKER ID="017" NAME="Roberta Angelilli">
for UEN-Gruppen. - (IT) Hr. formand! Efter at have rådført mig med mange af mine kolleger, anmoder jeg Dem om en ændring af dagsordenen, sådan som De lige har nævnt. Jeg vil navnlig anmode om uopsættelig forhandling om Battistisagen.
<P>
For få dage siden besluttede den brasilianske regering at nægte at udlevere terroristen Cesare Battisti, der er blevet idømt livsvarigt fængsel for at have begået fire mord, og gav denne morder status som politisk flygtning. Denne beslutning er både en fornærmelse af institutionerne og det italienske retsvæsen samt en krænkelse af ofrenes minde og familier og har forarget den offentlige mening.
<P>
Det er begrundelsen for denne anmodning, som jeg bl.a. mener, bør efterkommes, fordi den oprindeligt blev fremsat af højtstående embedsmænd i Italien, først og fremmest præsidenten, Giorgio Napolitano. Det er derfor begrundelsen for anmodningen.
