<CHAPTER ID="002">
Erklæring fra formanden
<SPEAKER ID="005" NAME="Formanden">
De har alle holdt en velfortjent ferie. De ser alle friske og veludhvilede ud, og jeg håber, at De nu ser frem til at komme tilbage til arbejdet med de europæiske sager.
<P>
Jeg må desværre starte med et par triste meddelelser.
<P>
Siden vi sidst var sammen her, har vi med stor sorg erfaret, at to store europæere, Gaston Thorn og Raymond Barre, er afgået ved døden. De var begge fremragende mennesker og medlemmer af Kommissionen og premierministre i deres respektive lande. Gaston Thorn var medlem af Parlamentet i 10 år i perioden 1959-1969. I perioden 1969-1974 var han Luxembourgs udenrigsminister og 1974-1979 landets premierminister. 1981-1985 var han formand for Kommissionen, og med ham som formand forhandlede Det Europæiske Fællesskab betingelserne for Spaniens og Portugals tiltrædelse på plads, tog initiativ til den fælles fiskeripolitik og fandt frem til en løsning på stridsspørgsmålene om Fællesskabets budgetmidler og den fremtidige finansiering.
<P>
Raymond Barre var næstformand i Kommissionen 1967-1973 og fransk premierminister 1976-1981. Som økonomi- og finanskommissær fremlagde han som led i Barre-planen i 1969 og 1970 de første forslag til skabelsen af en økonomisk og monetær union i Europa. Lige til det sidste arbejdede begge utrætteligt for europæisk integration og støttede denne proces med meget vigtige og konkrete bidrag på et tidspunkt, hvor betingelserne ofte var meget vanskelige.
<P>
I sidste weekend ville Altiero Spinelli være fyldt 100 år. Som en af arkitekterne bag de nuværende europæiske institutioner var Altiero Spinelli medlem af Parlamentet gennem 10 år. Jeg havde den store ære at få lov til at arbejde sammen med ham i syv af de 10 år frem til hans død i 1986. I de 10 år, han var medlem af Parlamentet og navnlig som formand for Udvalget om Institutionelle Anliggender, spillede han en nøglerolle ved at bane vejen for en ambitiøs agenda for institutionelle reformer. Hans udkast til en traktat for Den Europæiske Union, som Parlamentet vedtog med et stort flertal i 1984, skabte grundlaget for mange af de vigtige ændringer, der er blevet indført med de efterfølgende traktatreformer, herunder en betragtelig udvidelse af Parlamentets lovgivningsbeføjelser.
<P>
I sommerpausen har vi været vidne til en hel serie af naturkatastrofer: fra de dramatiske oversvømmelser i Det Forenede Kongerige til hedebølge i det østlige middelhavsområde og de tragiske brande i Grækenland for nylig. Disse katastrofer har bragt stor sorg over mange mennesker i Europa. I Grækenland er mere end 60 mennesker døde som følge af storbrandene. Det siger sig selv, at vi behandler denne tragedie som det første vigtige punkt på dagsordenen i eftermiddag, og jeg er overbevist om, at jeg taler på hele Parlamentets vegne, når jeg giver udtryk for vores dybeste medfølelse med ofrene for disse og andre tragiske begivenheder.
<P>
Vores medfølelse gælder også de pårørende til de mere end 500 mennesker, der mistede livet den 15. august ved jordskælvet i Peru, og de tusindvis af mennesker, der har mistet livet i Irak som følge af meningsløs vold, siden vi sidst var samlet.
<P>
Med sorg og bestyrtelse tager vi også den nød til efterretning, som det store antal flygtninge oplever, der fortsat mister livet i deres forsøg på at krydse Middelhavet og Atlanterhavet med båd for at rejse ind i EU. Vi er alle forpligtet til at finde løsninger, så disse tragedier får en ende.
<P>
Jeg vil bede Dem om at mindes de afdøde med et minuts stilhed.
<P>
(Parlamentet iagttog stående et minuts stilhed)
