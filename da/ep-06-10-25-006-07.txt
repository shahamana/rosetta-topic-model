<CHAPTER ID="006-07">
7. Anden generation af Schengen-informationssystemet (forordning) (afstemning) 
<P>
Før afstemningen
<SPEAKER ID="126" NAME="Paula Lehtomäki" LANGUAGE="EN">
Hr. formand! Der er nok ingen grund til at understrege betydningen af forslagene til retsakter om anden generation af Schengen-informationssystemet. SIS II er et centralt redskab for de retshåndhævende myndigheder, som samtidig giver mulighed for at udvide Schengen-området og afskaffe kontrollen ved de indre grænser.
<P>
For første gang i EU's historie skaber vi et retsgrundlag for et omfattende informationssystem sammen med Europa-Parlamentet i henhold til den fælles beslutningsprocedure.
<P>
Formandskabet har sammen med Europa-Parlamentets ordfører, hr. Coelho, udarbejdet et kompromis, som forhåbentlig vil være acceptabelt for alle parter ved førstebehandlingen. Vi takker hr. Coelho og hans team for samarbejdet.
<P>
Rådets holdning til lovgivningspakken om SIS II blev sendt til formanden for Parlamentet i begyndelsen af oktober. Udvalget om Borgernes Rettigheder og Retlige og Indre Anliggender stemte om holdningen den 5. oktober. Det godkendte ikke den tilføjelse, som Rådet havde foreslået, om myndighedernes adgang til systemet. I henhold til Rådets holdning skulle alle myndigheder, der indlæser oplysninger i SIS II, også have adgang til systemet. Dette ville sikre fuldt og helt påkrævet samarbejde mellem alle myndigheder, der beskæftiger sig med beskyttelse af området med frihed, sikkerhed og retfærdighed.
<P>
Tilføjelsen om myndighedernes adgang blev foreslået meget sent i forhandlingerne. Derfor er det helt forståeligt, at Udvalget om Borgernes Rettigheder ikke syntes, at det kunne godkende tilføjelsen uden at have haft lejlighed til at undersøge spørgsmålet nøjere.
<P>
Formandskabet fulgte debatten i Parlamentet i mandags om dette emne med stor interesse. Jeg håber, at Europa-Parlamentet kan godkende den foreslåede tekst i dag. I de kommende uger vil Rådet drøfte resultatet af afstemningen i Parlamentet.
<P>
Jeg tror, at vi kan nå til enighed med Parlamentet under førstebehandlingen. Jeg vil understrege, at vi er meget tæt på enighed om dette vigtige lovgivningsmæssige spørgsmål.
