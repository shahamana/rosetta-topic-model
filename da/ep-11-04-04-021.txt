<CHAPTER ID="021">
Kvinders rolle i landbrug og landdistrikter (kortfattet forelæggelse) 
<SPEAKER ID="245" NAME="Formanden">
Næste punkt på dagsordenen er betænkning af Jeggle for Udvalget om Landbrug og Udvikling af Landdistrikter om kvinders rolle inden for landbruget og i landdistrikterne.
<SPEAKER ID="246" NAME="Elisabeth Jeggle" LANGUAGE="DE">
Fru formand, fru kommissær! Som Parlamentets ordfører for initiativbetænkningen om kvinders rolle inden for landbruget og i landdistrikterne var det min målsætning at føre en åben offentlig debat med henblik på i højere grad at synliggøre og styrke den multifunktionelle rolle, som kvinderne i landdistrikterne udfylder.
<P>
Hovedopgaven for en europæisk politik til fordel for landdistrikterne er at tilstræbe ligeværdige leveforhold i alle regioner og undgå en ensidig udvikling af byområderne, således at mænd og kvinder også har mulighed for at blive og trives på landet. I de foregående årtier har den fælles landbrugspolitik gået i retning af en positiv økonomisk udvikling inden for landbruget og i landdistrikterne. I fremtiden drejer det sig i højere grad om at forme og fremme landdistrikter, der er fremtidsorienterede.
<P>
Dette forudsætter en ekstra indsats og nye strategier fra alle berørte parters side. Det vil bliver mere nødvendigt end nogensinde at tage hensyn til landbokvindernes behov og udnytte deres potentiale. Erfaringerne viser nemlig, at livskvaliteten og den økonomiske udvikling navnlig i landdistrikterne er nært knyttet til kvindernes indsats og deres mangesidede engagement. Erfaringerne fra de seneste år har vist, at der opnås væsentlige fremskridt i udviklingen generelt i landdistrikterne gennem støtte til kvinderne og deres projekter. Disse erfaringer har vi kunnet indsamle i alle regioner i Europa i forbindelse med støtten under den anden søjle i den fælles landbrugspolitik og andre støttemuligheder fra EU.
<P>
Kvinder spiller imidlertid også en meget vigtig rolle inden for landbruget. Inden for denne sektor har kvinderne i de seneste år i væsentlig grad bidraget til diversificeringen og markedsorienteringen af landbrugsbedrifterne. Landbrugets multifunktionalitet er dermed blevet endnu mere konkret. Udover den egentlige levnedmiddelsproduktion tilbyder landbrugsbedrifter ofte også innovative produkter og tjenesteydelser. Disse former for økonomisk potentiale kan udnyttes endnu mere. Chancen for de bedste resultater ligger i en konkret støtte til kvinderne inden for landbruget. Der skal i højere grad tages hensyn til deres mangesidede erhvervsmæssige kompetencer, interesser og indsats. Derfor opfordrer vi især til, at kvinderne i fuld udstrækning får del i de ressourcer, der indgår i leve- og bedriftsforholdene på landet. Kvindelige landbrugere ønsker i overensstemmelse med deres driftsansvar at have rettigheder og pligter. Hertil hører også deltagelse i landbrugsorganisationernes ledende organer. Det er vigtigt, at alle kvinder, der arbejder i landbruget, sikres passende social sikring.
<P>
Efter en intens dialog lykkedes det os ved afstemningen i Udvalget om Landbrug og Udvikling af Landdistrikter at vedtage denne betænkning med kun én stemme imod. Der er ikke blevet stillet ændringsforslag til afstemningen på plenum i morgen. Det fortæller mig, at vi har fundet et rigtig godt kompromis, som alle grupper kan acceptere. Jeg håber, at et enstemmigt afstemningsresultat vil give betænkningen den vægt, der skal til, for at der bliver taget tilstrækkeligt hensyn til den i Kommissionen og i Rådet. Jeg vil gerne takke mine kolleger, især skyggeordførerne, for et helt enestående samarbejde.
<P>
Kvindernes vigtige rolle inden for landbruget og i landdistrikterne må ikke overses i den kommende forhandling om fremtiden for den fælles landbrugspolitik efter 2013. Jeg er overbevist om, at vores betænkning vil udgøre et vigtigt grundlag for denne væsentlige forhandling, og at den desuden vil være et positivt bidrag til den kommende finansdebat.
<SPEAKER ID="247" NAME="Mairead McGuinness" AFFILIATION="PPE">
(EN) Fru formand! Jeg takker Elisabeth Jeggle for et godt stykke arbejde med denne betænkning og for den store indsats, hun har ydet på dette område i alle de år, jeg har kendt hende. Det er en kompliment til hendes arbejde, at der ikke er stillet ændringsforslag til denne vigtige betænkning.
<P>
I den korte taletid, jeg har, vil jeg henlede opmærksomheden på flere af betænkningens punkter. Jeg bifalder punkt 4 om den generelle betydning af, at landbrugsbudgettet har en passende størrelse, samt punkt 10 om nye teknologier i landbrugsdistrikterne og behovet for at udvide adgangen til bredbånd. Jeg anser især punkt 34 for at være vigtigt. Kvinder bør være passende repræsenteret i alle politiske, økonomiske og sociale og arbejdsmarkedsmæssige organer inden for landbrugssektoren, således at både mænds og kvinders synsvinkel kommer til at påvirke beslutningsprocessen. Dette er virkelig meget vigtigt, og jeg beklager at måtte sige, at landbrugsorganisationernes ansigt udadtil udelukkende består af mænd. Det er et problem, vi bør se nærmere på.
<P>
Endelig skal Kommissionen være klar over, at problemet lige nu for mandlige og kvindelige landbrugere er usikkerheden omkring debatten om reformen af den fælles landbrugspolitik. Jeg er bange for, at nogle landbrugere prøver at forudsige resultatet af disse reformer og måske påtager sig yderligere omkostninger, som vil blive en byrde for dem. Jeg vil bede Dem om at give den besked videre til Kommissionen.
<SPEAKER ID="248" NAME="Silvia-Adriana Ţicău" AFFILIATION="S&amp;D">
(RO) Fru formand! Det største problem for kvinder i landdistrikterne er manglen på arbejdspladser. Manglen på arbejdspladser betyder lave indtægter for de ældre, hvilket øger risikoen for fattigdom. Dertil kommer, at adgang til uddannelse for børnene og sundhedsydelser i landdistrikterne er livsnerver for disse samfund.
<P>
Iværksættere udviser mindre interesse for at udvikle landbrugene og etablere produktionsanlæg på landet på grund af usikkerheden i den grundlæggende infrastruktur i disse områder. Jeg opfordrer indtrængende medlemsstaterne til at benytte strukturfondene til at forbedre manglerne i den grundlæggende infrastruktur i landdistrikterne og gennemføre politikker, der kan sikre bedre adgang til den offentlige infrastruktur for alle. Jeg opfordrer Kommissionen og medlemsstaterne til at leve op til deres tilsagn om at forbedre udbredelsen af bredbånd i landdistrikterne for at forbedre konkurrenceevnen.
<P>
Landboturisme baseret på familiedrevet turistvirksomhed skaber arbejdspladser, gør det muligt at kombinere familieforpligtelser med arbejde og motiverer landbobefolkningen til at blive på landet.
<SPEAKER ID="249" NAME="Marian Harkin" AFFILIATION="ALDE">
(EN) Fru formand! Jeg bifalder denne relevante betænkning fra Elisabeth Jeggle og takker for godt samarbejde.
<P>
Ikke mange er klar over, at 42 % af dem, der er fast beskæftiget i landbruget, er kvinder, og at tre ud af hver 10 bedrifter i EU drives af kvinder. For at få kvinderne og familierne til at blive på landet og medvirke til at nå målene i Europa 2020-strategien skal der være adgang til dagligdags tjenesteydelser og faciliteter. Disse tjenesteydelser bør omfatte sundhedsydelser og plejetilbud, uddannelsesfaciliteter, fritidstilbud, transport og bredbånd.
<P>
Det er altafgørende, at alle tjenesteydelser ikke udelukkende er markedsorienterede tilbud. Ligeledes har kvinder, der arbejder inden for landbruget, behov for tilstrækkelig social sikring, for at sikre deres fremtid og deres pensioner. Det er desuden vigtigt at øge kvindernes muligheder for at forbedre deres iværksætterevner, og at kvinderne igennem bestyrelser deltager i beslutningstagende organer på lokalt og regionalt plan, i landbrugsorganisationer, ja faktisk i alle beslutningstagende organer. Det vil få stor betydning og medvirke til at sikre kvindernes fremtidige rolle inden for landbruget.
<SPEAKER ID="250" NAME="João Ferreira" AFFILIATION="GUE/NGL">
(PT) Fru formand! Kvindernes situation inden for landbruget og i landdistrikterne afspejler og forringes af den dybe krise, som den aktuelle politik såsom den fælles landbrugspolitik og andre har kastet landdistrikterne ud i. 42 % af dem, der er beskæftiget inden for landbruget i hele EU, er kvinder. Størstedelen af disse kvinder arbejder i familielandbrug. Derfor bliver de i særdeleshed berørt af den lukning af hundredtusinder af små og mellemstore landbrug og den udryddelse af familielandbrug, som har været resultatet af de mange reformer af den fælles landbrugspolitik. De er som på andre aktivitetsområder især hårdt ramt af arbejdsløshed, usikre job, lave lønninger og fattigdom. Alt dette forværres af de antisociale politikker, der indføres under påskud af, at der er krise.
<P>
Fine ord og fine hensigtserklæringer er derfor ikke nok. Det er nødvendigt at bryde med disse politikker, at tillægge kvindernes rolle, deres rettigheder og ligebehandling større værdi og yderligere styrke bl.a. de netværk af serviceydelser, der vedrører landdistrikternes ressourcer, sundhed, uddannelse og familiestøtte. Det er også nødvendigt at sørge for adgang til kultur- og fritidsaktiviteter. Desuden skal man bekæmpe skævheder og ørkendannelse.
<SPEAKER ID="251" NAME="Rareş-Lucian Niculescu" AFFILIATION="PPE">
(RO) Fru formand! Efter min mening er de vigtigste afsnit i betænkningen dem, der handler om livsbetingelserne på landet, og jeg vil gerne komme med nogle få kommentarer i den forbindelse.
<P>
For det første spiller Den Europæiske Landbrugsfond for Udvikling af Landdistrikterne en vigtig rolle for modernisering af landsbyerne. Denne fond bør tilføres tilstrækkelige midler som en del af den fremtidige fælles landbrugspolitik for således at kunne medvirke til at mindske ulighederne mellem landdistrikterne og byerne. For det andet mener jeg, at vi er nødt til at indlede en modernisering af den grundlæggende fysiske infrastruktur, især i de nye medlemsstater. Dette skal fortsat være et led i politikken for Den Europæiske Landbrugsfond for Udvikling af Landdistrikterne.
<P>
Min sidste kommentar handler om landbobefolkningens aldring. I den forbindelse vil jeg understrege betydningen af de programmer, der på den ene side er rettet mod førtidspension for landbrugere og landbrugsmedhjælpere og på den anden side mod at få unge landmænd etableret inden for erhvervet.
<SPEAKER ID="252" NAME="Vasilica Viorica Dăncilă" AFFILIATION="S&amp;D">
(RO) Fru formand! Jeg vil gerne rose fru Jeggle for den holdning, hun har anlagt i denne betænkning.
<P>
Efter min mening er det vigtigt at anerkende, at kvinder spiller en markant rolle inden for landbruget både i den primære produktion og i diversificeringen af de økonomiske aktiviteter i landdistrikterne.
<P>
Jeg mener, at vi er nødt til at gøre opmærksom på, at kvinder på landet ofte lider under stor fattigdom og isolation. Dette er med til at understrege behovet for effektive foranstaltninger til at sikre lige muligheder for kvinder inden for landbruget, hvilket må være et af den fælles landbrugspolitiks vigtigste målsætninger. På den baggrund er det vigtigt at højne livskvaliteten for kvinder, der lever i landdistrikterne, ved at sørge for at de får let adgang til undervisning og faglig uddannelse, livslang læring, velfungerende lokale offentlige sundhedsydelser, for ikke at tale om infrastruktur og tjenesteydelser, der er rettet mod at hjælpe familier og børn.
<P>
Jeg skal understrege, at en forbedring af lige muligheder for kvinder i landdistrikterne også omfatter en mere aktiv forbedring af den rolle, de spiller både i landbruget og inden for andre økonomiske aktiviteter, herunder sikring af landbrugets multifunktionalitet.
<SPEAKER ID="253" NAME="Viviane Reding">
næstformand i Kommissionen. - (EN) Fru formand! Først vil jeg gerne takke ordføreren og medlemmerne af Udvalget om Landbrug og Udvikling af Landdistrikter. Det var vigtigt at få dette emne behandlet.
<P>
Kommissionen er yderst bevidst om den væsentlige rolle, kvinder spiller inden for landbruget og i landdistrikterne. Den kan se, at der her ligger en opgave for politikken for udvikling af landdistrikterne. Forordningen for udvikling af landdistrikterne fastlægger støtte på en række områder, der har betydning for kvinder i landdistrikterne. Som blot nogle få eksempler kan nævnes at oprette og udvikle mikrovirksomheder, tilføre landbrugsprodukter værdi og finde salgssteder til disse.
<P>
Politikken for udvikling af landdistrikterne indeholder muligheder for at hjælpe mænd og kvinder med at afbalancere deres familie- og arbejdsliv. F.eks. kan der som en del af de basale tjenester ydes støtte til sociale infrastrukturer såsom børnepasningsmuligheder og ældrepleje. Desuden er lokale transporttjenester og mindre infrastrukturer støtteberettigede.
<P>
Situationen i landdistrikterne er meget forskellig fra medlemsstat til medlemsstat, og dette gælder også kvindernes muligheder og behov. Medlemsstaterne og regionerne skal analysere situationen nøje og udarbejde skræddersyede foranstaltninger, som er tilpasset de lokale forhold, samtidig med at der tages højde for kvindernes særlige problemer. Medlemsstaterne kan f.eks. give kvinder fortrinsret i forbindelse med visse foranstaltninger. Desuden kan medlemsstaterne anvende finansieringstekniske foranstaltninger til at oprette garantifonde, der kan fremme kvinders adgang til kredit. Kvinder bør ligeledes spille en vigtig rolle i Leader-programmet, hvor de bør bidrage med deres særlige interesser og særlige potentiale med henblik på at mobilisere områdets udviklingsmæssige potentiale.
<P>
Kommissionen er enig i, at det vil være nyttigt at have flere data om kvindernes situation. Men i lyset af medlemsstaternes krav om forenkling vil det nok blive vanskeligt at pålægge dem yderligere indberetningsbyrder. Men de data, der er tilgængelige, bør fremlægges og analyseres opdelt på køn. Kommissionen vil medtage de data, der er tilgængelige om kvinder, i sin situationsrapport om gennemførelsen af de strategiske retningslinjer for udvikling af landdistrikterne.
<P>
En meget vigtig faktor, når det handler om at skubbe kvinderne frem inden for landbruget og i landdistrikterne, er udveksling af erfaringer. I den forbindelse vil jeg gerne gøre opmærksom på det europæiske netværk for udvikling af landdistrikterne og de dertil hørende nationale netværk. Her kan man lære af hinanden og af bedste praksis, og det ville være ønskeligt, at flere kvindeorganisationer gjorde brug af disse allerede eksisterende netværk for således at skabe forbindelser mellem kvinder fra forskellige landdistrikter.
<SPEAKER ID="254" NAME="Formanden">
Forhandlingen er afsluttet.
<P>
Afstemningen finder sted tirsdag den 5. april 2011.
<P>
Skriftlige erklæringer (artikel 149)
<SPEAKER ID="255" NAME="Iosif Matula" LANGUAGE="RO">
Jeg kommer fra Rumænien, hvor en stor del af befolkningen bor på landet. Netop derfor er jeg klar over, at det er tvingende nødvendigt, at vi giver større opmærksomhed til kvindernes situation i disse områder under hensyntagen til de særlige muligheder og udfordringer, der findes.
<P>
Som medlem af Udvalget om Landbrug og Udvikling af Landdistrikter vil jeg understrege behovet for, at der etableres et erhvervsuddannelsessystem, som kan tilbyde kvinder tilstrækkelig uddannelse både som producenter og iværksættere, især med henblik på at kunne opfylde målsætningerne i Europa 2020-strategien. Dette kan også gøres ved at sikre landbrugerne bedre adgang til internettet via bredbåndsforbindelser.
<P>
Ved at støtte iværksætterinitiativer blandt kvinder vil man kunne sikre dem en stabil indkomst og dermed økonomisk uafhængighed. Dette vil fjerne konsekvenserne af social udstødelse og fattigdom, som har uforholdsmæssigt store konsekvenser for kvinder.
<P>
Vi taler også i den forbindelse om den kommende reform af den fælles landbrugspolitik, hvor vi i højere grad bliver nødt til at tage kvinders behov i landdistrikterne og kvindelige landbrugeres rolle i betragtning. At gøre livet på landet og landbruget mere tiltrækkende er stadig en udfordring, men det kan være med til at give kvinderne i disse områder reelle muligheder for økonomisk og personlig udvikling.
<SPEAKER ID="256" NAME="Jarosław Kalinowski" AFFILIATION="PPE">
skriftlig. - (PL) Det er oftest mænd, der vælger at arbejde i landbrugssektoren, men kvinder har i umindelige tider været med i landdistrikterne, og deres bidrag er desværre altid blevet undervurderet. Deres konsekvente indsats og langsigtede tilgang til mange spørgsmål er med til at forbedre kvaliteten af leve- og arbejdsvilkårene i landdistrikterne. De er imidlertid meget sjældent repræsenteret i ressourceplanlægningsfasen, og her vil det i høj grad kunne gavne landbosamfundene at tage de kvindelige landbrugeres behov i betragtning. Vi bør sikre, at kvinder inden for landbruget har adgang til at udvikle faglige kompetencer ved at sørge for reel støtte i form af undervisning eller karriererådgivning. Det er vigtigt, at landdistrikterne fremstilles som et attraktivt sted for kvinder at arbejde, hvor man har muligheder for at virkeliggøre sine drømme både med hensyn til familie og karriere.
