<CHAPTER ID="010">
Godkendelse af protokollen fra foregående møde
<SPEAKER ID="204" NAME="Ilda Figueiredo" AFFILIATION="GUE/NGL">
(PT) Hr. formand! Jeg har en bemærkning til forretningsordenen. Her i formiddag afholdt vi en afstemning for at tage hensyn til nogle forhandlinger mellem EU og Marokko. Da det af et netop offentliggjort kommissionsdokument dateret i dag fremgår, at forhandlingerne mellem EU og Marokko på fødevare- og fiskeriområdet skrider fremad, vil jeg gerne vide, om det var disse forhandlinger, som formanden for Gruppen for Det Progressive Forbund af Socialdemokrater i Europa-Parlamentet henviste til i formiddag, da han brugte forhandlingerne som begrundelse for at tage punktet om Aminatou Haidar, den vestsahariske menneskerettighedsforkæmper, som har været i sultestrejke i 32 dage og i dette øjeblik befinder sig i en livstruende tilstand, af dagsordenen. Det må vi i givet fald have afklaret, fordi det, der skete her i formiddag, er uacceptabelt.
<SPEAKER ID="205" NAME="Formanden">
Tak, fru Figueiredo! Jeg kan desværre ikke give Dem et svar, for jeg kan ikke længere selv huske, hvad gruppeformanden sagde ved middagstid i dag.
<SPEAKER ID="206" NAME="Izaskun Bilbao Barandica" AFFILIATION="ALDE">
(ES) Hr. formand! To punkter blev taget af dagsordenen her i formiddag. Jeg har en forespørgsel vedrørende det fælles beslutningsforslag. Kunne De venligst præcisere, på grundlag af hvilken artikel i forretningsordenen der blev anmodet om og øjeblikkeligt afholdt en afstemning om at tage et punkt, som vi skulle have drøftet her i eftermiddag, af dagsordenen?
<P>
Jeg synes, at det er et vigtigt emne, og at de medlemmer, der er til stede i dag, straks bør underrettes om det på behørig vis.
<SPEAKER ID="207" NAME="Formanden">
Fru Bilbao Barandica! Det drejede sig om en bemærkning i henhold til forretningsordenens artikel 140, som giver mulighed for at ændre dagsordenen. Jeg beklager, men jeg kan kun tillade bemærkninger til forretningsordenen. Punktet kommer ikke på dagsordenen igen. Jeg vil gerne påpege, at jeg straks afbryder enhver taler, som forsøger at drøfte punktet.
<SPEAKER ID="208" NAME="Willy Meyer" AFFILIATION="GUE/NGL">
(ES) Hr. formand! I henhold til forretningsordenens artikel 177 kan en gruppe eller mindst 40 medlemmer stille forslag om, at en forhandling udsættes. Det var, hvad der på en yderst usædvanlig måde skete her i formiddag. Det fremgår af forretningsordenen, at anmodninger om udsættelse skal meddeles formanden for Parlamentet 24 timer forinden. Formanden skal derefter straks underrette Parlamentet.
<P>
Jeg vil gerne spørge, om denne procedure blev fulgt, for vi befinder os i en temmelig ekstraordinær situation. Det er nemlig første gang, at Parlamentet er blevet forhindret i at drøfte en beslutning, som alle grupper som reaktion på en yderst alvorlig situation, bl.a. sagen om Aminatou Haidar, står bag. Jeg vil derfor gerne vide, om proceduren blev fulgt. Hvis det ikke er tilfældet, bør beslutningen straks sættes til forhandling. Den beslutning, som alle grupper i Parlamentet blev enige om, skal på dagsordenen igen og sættes til afstemning.
<SPEAKER ID="209" NAME="Formanden">
Er der andre bemærkninger til forretningsordenen?
<SPEAKER ID="210" NAME="Cristian Dan Preda" AFFILIATION="PPE">
(RO) Hr. formand! Jeg vil blot gerne sige, at hr. Schulz i mellemtiden er kommet tilbage, og at vi ville blive glade, hvis han kunne besvare det spørgsmål, som vores kollega stillede i starten, mens han var fraværende.
<P>
(Bifald)
<SPEAKER ID="211" NAME="Formanden">
Hr. Preda! Det var et meget kort spørgsmål, men det var ikke en bemærkning til forretningsordenen.
<SPEAKER ID="212" NAME="Oriol Junqueras Vies" AFFILIATION="Verts/ALE">
(ES) Hr. formand! Vi vil også gerne henvise til forretningsordenens artikel 177. Vi kan med denne artikel i baghovedet ikke forstå, hvordan et punkt kan tages af dagsordenen, medmindre det sker inden den pågældende forhandling eller afstemning.
<P>
Vi mener derfor heller ikke, at forretningsordenen er blevet anvendt korrekt, og opfordrer formanden til at løse problemet.
<SPEAKER ID="213" NAME="Formanden">
Da spørgsmålene blev stillet under henvisning til denne artikel, vil jeg med glæde besvare dem. Dagsordenen kan i henhold til forretningsordenens artikel 140, stk. 2, under visse omstændigheder ændres, bl.a. "efter forslag fra formanden". En gruppeformand havde en bemærkning til forretningsordenen, og formanden indvilgede i den forbindelse i at holde en afstemning. Det er i overensstemmelse med forretningsordenen.
<SPEAKER ID="214" NAME="Charles Tannock" AFFILIATION="ECR">
(EN) Hr. formand! Jeg har en bemærkning til forretningsordenen vedrørende min anmodning på vegne af min gruppe, De Europæiske Konservative og Reformister, om at udsætte den afstemning, som hr. Schulz foreslog at tage af dagsordenen, til kl. 15.00 for at give os tilstrækkelig tid til at forstå, hvad det i det hele taget drejede sig om. Anmodningen blev faktisk ikke fremsat for Parlamentet. Formanden fremsatte kun hr. Schulz' forslag og ikke min anmodning om en udsættelse, der kunne give os to eller tre timer til at besinde os og få rede på kendsgerningerne. Jeg protesterer imod, at anmodningen reelt ikke blev fremsat for Parlamentet.
<SPEAKER ID="215" NAME="Formanden">
Hr. Tannock! Hr. Schulz' bemærkning til forretningsordenen står til troende. Deres bemærkning til forretningsordenen er derfor overflødig.
<SPEAKER ID="216" NAME="Francisco Sosa Wagner" AFFILIATION="NI">
(ES) Hr. formand! Jeg vil gerne fremhæve det, som hr. Meyer sagde. Jeg skal gøre det kort. Et stort antal medlemmer og mange af de tilstedeværende medlemmer har været meget overrasket over forløbet omkring det forslag, der blev fremsat i formiddag. Forslaget blev ret uventet vedtaget, og det antyder på en måde, at det ikke følger hensigten med de gældende bestemmelser og ikke er i tråd med dem.
<SPEAKER ID="217" NAME="Formanden">
Jeg har givet udtryk for min opfattelse af forretningsordenen. Proceduren er således i overensstemmelse med forretningsordenen. Jeg kan ikke godkende andre nye bemærkninger til forretningsordenen. Jeg vil gerne anmode om Deres overbærenhed. Vi har to vigtige punkter endnu. Hr. Salafranca! Hvis De har en bemærkning til forretningsordenen, så værsgo! Jeg må imidlertid sige til Dem, at jeg afbryder Dem, hvis det ikke er tilfældet.
<SPEAKER ID="218" NAME="José Ignacio Salafranca Sánchez-Neyra" AFFILIATION="PPE">
(ES) Hr. formand! Det er bestemt en bemærkning til forretningsordenen. I formiddag anmodede formanden for Gruppen for Det Progressive Forbund af Socialdemokrater i Europa-Parlamentet om at få taget et fælles beslutningsforslag af dagsordenen. Det er en usædvanlig anmodning, og den blev da også bakket op af stærke argumenter, bl.a. at Aminatou Haidars liv ville blive bragt i fare.
<P>
Min gruppe ønskede således ikke at forværre situationen - husk også på de synspunkter, som hr. Schulz gav udtryk for.
<P>
Jeg kan imidlertid ikke se, at en erklæring fra Parlamentet skulle bringe Aminatou Haidars liv i fare. Jeg kan navnlig ikke forstå, hvorfor det skulle være nødvendigt at handle i strid med forretningsordenen.
<P>
Det fremgår klart af artikel 177, at anmodninger skal meddeles 24 timer i forvejen og forud for forhandlingen.
<P>
(Formanden fratog taleren ordet)
<SPEAKER ID="219" NAME="Formanden">
Hr. Salafranca! Jeg beklager, men det er ikke længere muligt at undersøge de motiver, som medlemmerne havde tidligere på dagen. Spørgsmålet om, hvilke oplysninger der er blevet modtaget her i eftermiddag, er ikke længere til diskussion. Jeg vil derfor vende tilbage til dagsordenen.
<P>
(Protokollen fra foregående møde godkendtes)
<SPEAKER ID="221" NAME="Bernd Posselt" AFFILIATION="PPE">
(DE) Hr. formand! Jeg mener ikke, at artikel 140 finder anvendelse på hasteproceduren, og jeg vil derfor gerne bede Dem om at få dette undersøgt i Udvalget for Forretningsordenen, for det kunne danne en farlig præcedens.
<SPEAKER ID="222" NAME="Formanden">
Jeg accepterer med glæde dette forslag, men det var heller ikke en bemærkning til forretningsordenen.
