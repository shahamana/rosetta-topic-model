<CHAPTER ID=4>
Bekæmpelse af hiv/aids, malaria og tuberkulose i udviklingslandene
<SPEAKER ID=4 NAME="Formanden.">
Næste punkt på dagsordenen er betænkning (A5-0027/2003) af Caudron for Udvalget om Industripolitik, Eksterne Økonomiske Forbindelser, Forskning og Energi om forslag til Europa-Parlamentets og Rådets beslutning om Fællesskabets deltagelse i et forsknings- og udviklingsprogram, der iværksættes af flere medlemsstater og Norge, med det formål at udvikle nye kliniske tiltag til bekæmpelse af HIV/AIDS, malaria og tuberkulose gennem et langsigtet partnerskab mellem Europa og udviklingslandene (KOM(2002) 474 - C5-0392/2002 - 2002/0211(COD)).

<SPEAKER ID=5 NAME="Busquin">
Hr. formand, mine damer og herrer, i 2001 tog 14 medlemslande og Norge initiativ til at intensivere deres bestræbelser inden for forskning og kliniske tiltag vedrørende bekæmpelse af aids, malaria og tuberkulose i udviklingslandene i forbindelse med Fællesskabets deltagelse i et forsknings- og udviklingsprogram. 
<P>
Forskningsprogrammet sigter mod at fremskynde udviklingen og vurderingen af nye vacciner og lægemidler i et partnerskab mellem Europa og ca. 15 udviklingslande i Afrika syd for Sahara. Kommissionen vurderede, at Fællesskabet havde interesse i at deltage i et sådant initiativ særlig i forbindelse med udviklingen af det europæiske forskningsrum. Kommissionen foreslog i den forbindelse, at traktatens artikel 169 anvendes, som vedrørende gennemførelsen af rammeprogrammet gør det muligt for Fællesskabet at deltage i forskningsprogrammer, der er iværksat af flere medlemsstater.
<P>
Konkret sigter Kommissionens forslag mod at gøre Fællesskabets deltagelse mulig. I den forbindelse er der inden for det sjette rammeprogram for forskning og udvikling bevilget et økonomisk bidrag på 200 millioner euro. Jeg vil gerne her understrege, at det er en ny situation for institutionerne, eftersom det er første gang, der gøres konkret brug af traktatens artikel 169. Gennemførelsen af programmet om kliniske forsøg og Fællesskabets deltagelse i et forsknings- og udviklingsprogram er praktiske eksempler på det europæiske forskningsrum. Det vil give Europa og udviklingslandene en reel merværdi, og jeg vil gerne illustrere det med nogle eksempler.
<P>
Programmet forener de nationale og fællesskabelige bestræbelser ved at etablere netværk og gøre de aktiviteter, der hidtil ikke har været ens eller ikke har været koordineret, fælles. Den platform, som oprettes, skal gøre det muligt hurtigere at overføre forskningsresultater til gavn for den kliniske udvikling i udviklingslandene med - og det insisterer jeg på - deres fulde deltagelse. Den vil øge betydningen af de offentlige investeringer med et mere sammenhængende og målrettet sigte. Den vil gøre det muligt for os at få en enorm ekspertise og tilstrækkeligt med ressourcer til at gennemføre omfattende kliniske forsøg og derved bedre anvende de europæiske forskningsresultater og særligt resultaterne fra den offentlige forskning. Den vil øge mulighederne for klinisk udvikling i udviklingslandene med henblik på infrastruktur og uddannelse af personale.
<P>
Fællesskabets deltagelse i et forsknings- og udviklingsprogram er et nyt tiltag, der vil bringe industrisektoren og den offentlige sektor sammen om risikodeling og udvikling af nye former for partnerskaber, som er bydende nødvendige i kampen mod de katastrofale følger af disse sygdomme. Industrisektoren spiller en væsentlig rolle i forbindelse med Fællesskabets deltagelse i et forsknings- og udviklingsprogram. Programmet vil finansiere forsknings- og udviklingsprojekter, hvor industrien ikke kan forvente at få noget udbytte af sine investeringer. Offentlig finansiering vil gøre forskning mere tiltrækkende for industrien, uden at den dermed kan erstatte den. Oprettelsen af nye solide og effektive partnerskaber mellem den offentlige sektor og den private sektor er en af de centrale betingelser for, at programmet bliver en succes.
<P>
Hr. formand, mine damer og herrer, for første gang inden for europæisk forskning er vi i stand til at vedtage dette ambitiøse program, som forener medlemsstaternes forskningsaktiviteter og skaber et reelt partnerskab mellem Europa og Afrika vedrørende kliniske forsøg, som med Deres støtte kan indledes meget hurtigt. Lad os i dag gribe denne chance, og lad os bevilge midlerne til at udnytte denne første mulighed fuldt ud. De afrikanske og europæiske forskere og særligt befolkningerne i Afrika syd for Sahara, som er hårdt plaget af disse sygdomme, vil være os taknemmelige for det.
<SPEAKER ID=6 NAME="Caudron (GUE/NGL)">
Hr. formand, hr. kommissær Busquin, kære kolleger, på et tidspunkt, hvor mange med rette fordømmer en krig, der allerede har kostet hundredvis af mennesker livet, vil jeg indlede mit indlæg her til formiddag med nogle skrækkelige tal. Mere end 40 millioner mennesker er i dag smittet med aids, heraf 36 millioner i udviklingslandene og heraf alene 28 millioner i Afrika syd for Sahara. Malaria, som er en sygdom, der genopstod i 1970'erne, kræver ca. 1 million ofre om året. Endelig er der årligt 8 millioner tilfælde af tuberkulose, hvoraf 2 millioner dør og heraf 1,9 millioner i landene i Syd. Disse tre skrækkelige sygdomme, som for øvrigt langtfra er de eneste, der reducerer befolkningstallet i de fattige lande, forhindrer de berørte lande i at udvikle sig og fastholder dem i en fattigdom, som forhindrer dem i at indføre et reelt sundhedssystem. Det er en dødelig ond cirkel, som menneskeheden skal bryde, hvis den vil overleve.
<P>
Det er derfor med denne skrækkelige kendsgerning in mente, at Kommissionen og kommissær Busquin, Europa-Parlamentet og Rådet har besluttet at udarbejde et program med 600 millioner euro i forbindelse med det sjette rammeprogram for forskning og udvikling, som jeg har været hovedordfører for. Det drejer sig om for første gang, hvilket kommissæren mindede om, at skabe et nyt instrument i henhold til artikel 169 med økonomisk deltagelse fra flere medlemslande, Norge, Kommissionen og forhåbentlig den private sektor.
<P>
Jeg er stolt over og glad for, at jeg er blevet udnævnt som ordfører, og jeg takker varmt kollegerne i min nye gruppe, som har betroet mig denne nye opgave, samt alle de øvrige kolleger, som efterfølgende har hjulpet mig, uden dermed at glemme medlemmerne af Udvalget om Industripolitik, Eksterne Økonomiske Forbindelser, Forskning og Energi for deres samarbejde samt min assistent.
<P>
Vi har siden begyndelsen arbejdet i fællesskab og med stor iver, for Europa-Parlamentet, som modtog forslaget fra Kommissionen den 28. august, har siden og meget hurtigt afholdt tre drøftelser - den 7. oktober, 11. november og 2. december - i Udvalget om Industripolitik, Eksterne Økonomiske Forbindelser, Forskning og Energi inden afstemningen om betænkningen og ændringsforslagene den 23. januar 2003, hvilket vil sige inden for en periode på seks måneder, og har taget hensyn til udtalelserne fra Udvalget om Udvikling og Samarbejde, der var repræsenteret ved fru Sandbæk, i overensstemmelse med den udvidede Hughes-procedure, fra Udvalget om Kvinders Rettigheder og Lige Muligheder, der var repræsenteret ved fru Evans, og fra Budgetudvalget, der var repræsenteret ved hr. Hudghton. Efter disse afstemninger afholdt vi et trepartsmøde med Kommissionen og det græske formandskab fra den 11. februar i Strasbourg.
<P>
Jeg har derfor arbejdet hurtigt og har insisteret på Nord-Syd-partnerskabet ved at rette vores bestræbelser mod de kliniske forsøg og modtagestrukturer, der skal styrkes i landene i Syd og særligt i landene i Afrika syd for Sahara. Det var vigtigt at undgå en udvidelse af programmets anvendelsesområde og dermed en udvanding af programmets betydning. Vi skal lytte til de første ofre for disse plager og til dem, som hjælper ofrene med at bekæmpe sygdommene. Der skal fokuseres på nye produkter, der er tilpasset behovene hos befolkningerne i disse lande, og vi skal tage hensyn til dem ved fastlæggelsen af prioriteterne. Sidst, men ikke mindst, skal vi reagere hurtigt.
<P>
Under trepartsmødet den 11. februar 2003 anmodede vi Rådet om at tilføje en henvisning til andre infektionssygdomme i et nyt punkt. Vi anmodede om, at det blev præciseret, at befolkningerne skulle have let adgang til disse nye produkter. Vi har anmodet om deltagelse fra ngo'er og WHO, og endelig har en række kolleger appelleret til en større støtte fra den private sektor.
<P>
Jeg takkede med det samme det græske formandskab, Rådet og Kommissionen, og mine kolleger var tilfredse med den måde, hvorpå Rådet håndterede vores anmodninger. Vi har derfor ændret kompromisændringsforslagene, som alle naturligvis kunne kommentere, så vi kunne nå til en overordnet aftale ved førstebehandlingen. Jeg opfordrer Dem derfor i dag til at støtte dem, selv om jeg kan forstå, at der stadig er en del utilfredshed. Jeg er selv en smule utilfreds. Men vi må træffe hurtige beslutninger, hvis vi skal reagere hurtigt. For hver dag, der går, dør tusindvis af kvinder, mænd og børn af disse sygdomme. Ja, vi skal reagere hurtigt og gøre alt for, at dette program lykkes, så det kan tjene som eksempel og bane vejen for andre programmer af samme type for andre sygdomme, der opstår i forbindelse med fattigdom, mindre kendte sygdomme og derfor med mindre mediedækning, men lige så frygtelige og ødelæggende for livet og dermed for samfundet.
<SPEAKER ID=7 NAME="Hudghton (Verts/ALE)">
Hr. formand, jeg vil gerne takke hr. Caudron, hovedordføreren, for det arbejde, han har lagt i denne meget vigtige betænkning. Der oprettes hermed en ny fond til et nyt projekt, som dog er udformet således, at det forbindes med det igangværende arbejde i de deltagende medlemsstater og Norge inden for forskning i disse sygdomme. De statistiske data er forfærdende - 90 % af alle bærere af hiv-virus i verden lever i udviklingslandene, og 95 % af alle tuberkuloseramte lever i udviklingslandene. Så der skal uden tvivl gøres en stor indsats for at løse disse problemer. Budgetudvalget godkendte - enstemmigt - forslaget om et EU-bidrag på 200 millioner euro, som selvfølgelig skal føjes til de 60 millioner euro, som EU har afsat til Verdenssundhedsfonden, idet Verdenssundhedsfonden selvsagt ikke beskæftiger sig med forskning.
<P>
Det er vigtigt, at alle nye tiltag - eller konsolidering og samordning af eksisterende tiltag - inden for forskning i disse sygdomme fokuserer på behovene og betingelserne i udviklingslandene. Det er tanken bag dette forslag.
<P>
Jeg er glad for at se, at Parlamentet i de forskellige faser har uddybet, hvordan dette projekt kan og bør forvaltes, og hvordan fremskridt kan og - håber jeg - vil blive indberettet. Hvis vi skal bruge i alt 600 millioner euro, hvilket dette projekt lægger op til - 200 millioner euro fra EU, 200 millioner euro fra eksisterende midler i medlemsstaterne og forhåbentlig 200 millioner euro fra andre bidragydere og erhvervslivet - er det vigtigt, at de anvendes med omtanke og succes. Eftersom en betragtelig del heraf er offentlige midler - skatteydernes penge - håber jeg, at ophavsretten til de nye fremgangsmåder vil forblive i den offentlige sektor, og at dem, der har mest brug for det, får billig adgang hertil.
<SPEAKER ID=8 NAME="Sandbæk (EDD)">
Hr. formand, jeg vil undtagelsesvis tale engelsk, fordi jeg i slutningen af mit indlæg vil stille hr. Busquin et spørgsmål, som jeg vil være sikker på, han forstår, og jeg forventer et meget klart svar.
<P>
For det første ønsker jeg at sige, at dette program er meget prisværdigt og anbefalelsesværdigt. Det er et yderst tiltrængt initiativ, der fortjener stor opmærksomhed og støtte. Vi bør for at optimere virkningen af den europæiske indsats forbedre det igangværende arbejde, hvilket indebærer mere samordning og høring. De materielle og immaterielle investeringer med henblik på øget kontrol med de væsentligste smitsomme sygdomme i de fattigste lande bør øges, og der er frem for alt behov for redskaber til at forebygge og bekæmpe de tre sygdomme her og nu. Billige, effektive, tilgængelige og sikre vacciner, lægemidler og mikrobicider er nødvendige for at forebygge eller helbrede malaria, hiv og tuberkulose.
<P>
Det er afgørende, at vi sikrer, at modtagerne eller slutbrugerne af disse nye redskaber inddrages fuldt ud i den kliniske evaluering og anvendelse heraf. Det er derfor opmuntrende, at Kommissionen i forslaget om partnerskab mellem de europæiske lande og udviklingslande om kliniske forsøg (EDCTP) omhandler det vigtige spørgsmål om udvikling af de menneskelige ressourcer i de samfund, der er hårdest ramt af de tre sygdomme. Det er dog lidet opmuntrende, at Kommissionen to år efter stadig ikke har forelagt reelle oplysninger om medlemsstaternes fælles aktiviteter, som jo netop er grundlaget for anvendelsen af artikel 169.
<P>
Mig bekendt er Den Europæiske Økonomiske Firmagruppe i dag en opbygning uden et veldefineret programindhold. Følgelig spørger jeg, om Kommissionen kan give mig eksempler på, hvordan medlemsstaterne hidtil har samarbejdet og i fællesskab gennemført aktiviteter inden for rammerne af EDCTP-konceptet? Har nogle af medlemsstaterne hidtil forpligtet sig - og jeg mener forpligtet sig og ikke fastlagt, fordi jeg ved, at alle medlemsstaterne har fastlagt programmer - i forhold til nogle af de fastlagte programmer? Vi har brug for troværdige eksempler på resultaterne af medlemsstaternes samarbejde, hvis vi skal forhindre, at der sættes spørgsmålstegn ved initiativets bæredygtighed, og at et forslag bliver betragtet som ren ønsketænkning.
<SPEAKER ID=9 NAME="Evans, Jillian (Verts/ALE)">
. (EN) Hr. formand, jeg vil gerne lykønske hr. Caudron med det arbejde, han har udført. Jeg hilser hans initiativ velkommen, idet jeg mener, det kan betyde et virkeligt fremskridt i kampen mod hiv/aids, malaria og tuberkulose i udviklingslandene.
<P>
Som tidligere nævnt er det et hastigt voksende problem, der sædvanligvis rammer de fattigste og mest sårbare i samfundet, der har mindre adgang til sundhedspleje og uddannelse - hvoraf mange er kvinder. Kvinderne udgør nemlig to tredjedele af verdens fattige og bærer den største fattigdomsbyrde. Derfor er kvindernes rolle som ofre, hovedforsørgere, opdragere og aktive medlemmer af samfundet i udviklingslandene nøglen til de rigtige løsninger.
<P>
Hvis vi ser på hiv/aids, var 9 millioner kvinder og 4,3 millioner børn døde af aids i 2000, og disse tal er stigende. I Afrika syd for Sahara er 55 % af de hiv-inficerede kvinder. Kvinder er mere udsatte for hiv-infektioner af biologiske og sociale årsager og på grund af manglende kontrol med deres seksuelle sundhed og manglende adgang til forebyggende information.
<P>
Derfor har vi i udtalelsen fra Udvalget om Kvinders Rettigheder og Lige Muligheder især lagt vægt på at sikre, at medicin og behandling bliver billigere, at programmerne centreres om udviklingslandenes befolkning, og at de produkter, der udvikles og anvendes i forsøg, er egnet til lokal anvendelse. Enkle praktiske spørgsmål såsom, hvordan medicinen oplagres sikkert, og hvordan den indtages, er afgørende. Det er årsagen til, at græsrodsgrupper såsom kvindeorganisationer bør inddrages fuldt ud i udviklingen af programmerne og formidlingen af sundhedspersonalets uddannelse i disse produkters anvendelse - det være sig i hjemmet, i samfundet eller i institutioner. Uddannelser, kapacitetsopbygning og infrastrukturer bør udvikles, så disse kliniske forsøg kan gennemføres effektivt, og vi kan sikre, at dette program bliver en succes på lang sigt.
<SPEAKER ID=10 LANGUAGE="IT" NAME="Fiori (PPE-DE).">
Hr. formand, hr. kommissær, jeg vil gerne lykønske ordføreren, hr. Caudron, med det glimrende resultat, han er nået til med et program, som man uden at være retorisk godt kan kalde en sand udfordring for samfundet, om De vil, nemlig et ligeværdigt forhold mellem verdens nordlige og sydlige halvkugle. Det gode ved dette arbejde er i øvrigt, at Kommissionens forslag er en nyskabelse uden fortilfælde. Artikel 169 er nemlig en strålende opfindelse, men det er første gang, at den reelt bliver gennemført, og ved at gå i den retning skaber vi et ægte, konkret partnerskab med det formål at løse et egentligt problem, der vedrører verdens nordlige og sydlige halvkugle. Dette initiativ er så fornuftigt, at det både bør gentages på forskningsområdet og på andre nøgleområder inden for EU's eksterne forbindelser.
<P>
Eftersom jeg deler ordførerens holdning, vil jeg blot komme med tre meget korte bemærkninger. For det første var det efter min mening positivt, at man ikke også lod programmet omfatte beslægtede sygdomme, ikke fordi de er mindre vigtige, men fordi vi ikke bør sprede vores ressourcer og indsats. Jeg tror i øvrigt, at resultaterne kan bruges til behandlingen af andre sygdomme, danne grundlaget for nye forskningsaktiviteter og derved bidrage til løsningen på andre sundhedsproblemer i udviklingslandene.
<P>
For det andet vil jeg med hensyn til ændringsforslag 13 om den private sektors inddragelse gerne sige, at det efter min opfattelse er yderst vigtigt at inddrage den private sektor i programmet, da det giver mulighed for at frigøre yderligere midler og opmuntrer virksomhederne til at investere mere i de sygdomme, der rammer udviklingslandene. Her kunne man gøre sig nogle tanker om skattedifferentieringssystemer, som sandsynligvis ville være et meget interessant incitament.
<P>
For det tredje er der beskyttelsen af den intellektuelle ejendomsret. Den farmaceutiske industris deltagelse er af afgørende betydning for programmets succes. Det er nødvendigt med en prisdifferentiering for den medicin, der sælges i udviklingslandene, og jeg mener ligeledes, at det er nødvendigt med forskellig mærkning for at undgå svig.

<SPEAKER ID=11 LANGUAGE="NL" NAME="Corbey (PSE).">
Hr. formand, sundhedskrisen i udviklingslandene er uden fortilfælde. I lyset af det kæmpemæssige behov for medicin er lægemiddelindustriens manglende opmærksomhed forbløffende.
<P>
Jeg glæder mig i særlig grad over Kommissionens initiativ til oprettelse af en platform for kliniske forsøg. Det er en fremragende idé så vidt muligt at samle alle aktiviteter i medlemsstaterne og i udviklingslandene under én paraply. Enkeltstående forskningsaktiviteter er nyttige, men ikke nødvendigvis nyttige nok. Artikel 169 er det perfekte grundlag for at gøre fælles sag; en fælles indsats er netop det, udviklingslandene har brug for - og er også netop det, Europa selv har brug for.
<P>
Europa kan gøre en forskel i verden, hvis vi trækker på samme hammel. Europa kan tage sig af sundhedskrisen og den sociale nød. For at kunne gøre dette har vi behov for offentligt lederskab, og i dag ser vi et glimt af det offentlige lederskab, som EU bør udvise.
<P>
Jeg vil rette en varm tak til hr. Caudron for den energi, han har lagt i behandlingen af denne sag. Jeg støtter hans fremgangsmåde og vil gerne endnu en gang komme ind på tre prioriteter, som jeg tidligere har talt om.
<P>
For det første må vi sørge for, at erhvervslivet inddrages i projektet. Det kan kun lade sig gøre, hvis vi etablerer et troværdigt program. I øjeblikket bringer branchen for få nye produkter på markedet. Det er derfor et godt tidspunkt for etablering af fælles projekter. Branchen skal have en rimelig rentabilitet af sine investeringer, men hovedvægten skal ligge på den samfundsmæssige interesse, udviklingen af medicin til overkommelige priser. Vi må ikke bilde os selv ind, at offentlige forskningsinstitutter kan klare denne opgave alene. Derfor må vi ikke investere i bureaukrati, men i samarbejde også med den private sektor.
<P>
For det andet må vi fokusere på at udvikle konkrete produkter. Vi ved alle, at der skal gøres en stor indsats for at løse sundhedskrisen, men det behøver ikke nødvendigvis betyde, at man skal finansiere malarianet over dette budget, selv om de er nyttige.
<P>
For det tredje er aids, malaria og tuberkulose et godt sted at begynde. Disse tre sygdomme kræver de fleste ofre og breder sig med ødelæggende virkning. Der findes imidlertid andre sygdomme som sovesyge og flodblindhed, som er blevet forsømt. Vi skal være bekymrede over, at en sygdom som spedalskhed stikker hovedet frem igen. Der er behov for nye midler for at bekæmpe denne gamle sygdom. Jeg beder kommissæren og Kommissionen fortsat være opmærksomme på disse ting.
<P>
Kommissær Busquin, jeg glæder mig over, at sundhedskrisen står højt på Deres politiske dagsorden, og jeg takker Dem også for det brev, De for nylig sendte til Udvalget om Industripolitik, Eksterne Økonomiske Forbindelser, Forskning og Energi. Vi støtter dette projekt for kliniske forsøg af hele vores hjerte. Europa har helt klart brug for et flagskib, for en samarbejdsmodel, der bærer frugt. At gøre denne frugt synlig vil give projektet mulighed for at stimulere til, at vi også kan kombinere vores bestræbelser på andre områder. Europa yder ikke verden retfærdighed, hvis vi ikke arbejder sammen, og vi yder ikke os selv retfærdighed, hvis vi ikke lader os inspirere af samarbejdet på området med de kliniske forsøg.

<SPEAKER ID=12 LANGUAGE="NL" NAME="Sanders-ten Holte (ELDR).">
Hr. formand, hr. kommissær, mine damer og herrer, bekæmpelse af fattigdom i udviklingslandene er førsteprioriteten i EU's nuværende politik. Hiv/aids, malaria og tuberkulose er fattigdomsrelaterede sygdomme, der hærger i udviklingslandene. Det er vanskeligt at fatte, at der i nogle udviklingslande f.eks. er mangel på lærere, fordi halvdelen af lærerstaben har aids. Det er på høje tid, at EU vier dette problem særlig opmærksomhed, og jeg tilslutter mig de foregående taleres tilfredshed med Kommissionens initiativ om at anvende traktatens artikel 169, således at det sjette rammeprogram for forskning kan udnyttes til udvikling af nye kliniske foranstaltninger til bekæmpelse af hiv/aids, malaria og tuberkulose.
<P>
Ved at etablere netværk og koordinere nationale og regionale forskningsprogrammer kan EU yde et betragteligt bidrag i retning af en mere effektiv politik for forskning i udviklingen af metoder til bekæmpelse af de tre ovennævnte sygdomme. Når udviklingslandene selv inddrages gennem Europas og udviklingslandenes partnerskab for kliniske forsøg, kan arbejdet gøres mere målrettet, hvilket betyder, at forskningen flyttes tættere på de berørte mennesker. Jeg mener, at især det sidste punkt er utroligt vigtigt.
<P>
Ordføreren har pointeret en række væsentlige ting i sin fremragende betænkning. Det glæder mig, men jeg har et par korte bemærkninger. Forskningsprogrammerne skal ikke kun være fokuseret på udviklingen af nye lægemidler, men også på, hvordan disse lægemidler kan gives til patienterne på den enkleste måde. Hvor ofte hører man ikke klager over, at selv om patienter i afsides områder af udviklingslandene kan finde vej til et sundhedscenter og få medicinen hjem, holder de op med at tage den, så snart de føler sig bedre. Dette medfører, at der opstår resistente typer af sygdommen, hvilket er sket med malaria. Dette kan helt klart give bagslag.
<P>
Den anden ting, jeg vil gøre opmærksom på, er synergien med andre europæiske programmer. Der er behov for store summer og forskning af høj kvalitet. Kommissionens forslag om etablering af Erasmus Mundus-programmet vil snart få støtte fra Parlamentet. Studerende fra hele verden vil så blive inviteret til at komme og studere i Europa. Jeg vil anmode om, at studerende fra udviklingslandene får en særlig mulighed for at deltage i programmet, fordi udviklingslandene har brug for højtkvalificerede forskere.
<P>
Der er afsat 600 millioner euro, og yderligere 200 millioner skal komme fra den private sektor. Ved at hjælpe forskerne kan og skal branchen også yde sit eget betydelige bidrag.

<SPEAKER ID=13 LANGUAGE="ES" NAME="Marset Campos (GUE/NGL).">
Hr. formand, jeg vil naturligvis tilslutte mig lykønskningerne til ordføreren - hr. Caudron - som har gjort et fantastisk stykke arbejde med at forbedre Kommissionens forslag, hvor det var nødvendigt. Der er tale om et utroligt vigtigt forslag, hvor man i form af et pilotprojekt iværksætter noget, der kan blive til et nyt samarbejde mellem EU og udviklingslandene om fælles spørgsmål af interesse for hele verden.
<P>
Det har også givet anledning til forslag og diskussioner i de andre udvalg, som vi har set det i Udvalget om Udvikling og Samarbejde gennem udtalelsen fra ordføreren for udvalget, fru Ulla Sandbæk, og hendes relevante spørgsmål.
<P>
Som hr. Caudron sagde, står vi i en ganske særlig situation, et afgørende øjeblik, hvad angår forholdet mellem den udviklede verden og udviklingslandene, fordi vi især lægger vægt på at fremme en form for humanitært forhold, et forhold, der drejer sig om udviklingslandenes lidelser, og derfor bør EU's hovedprioritet i øjeblikket være at standse den forfærdelige krig, der finder sted i Irak - den er obskøn og bringer skam over Vesten. Det er en form for samarbejde, og sammen med denne anmodning, som EU bør fremsætte, er programmer som det, vi drøfter her, eksempler på, i hvor høj grad det gamle Europa, EU, kan bidrage til en verden, der er forskellig fra den, der foreslås andre steder. 
<P>
Jeg vil gerne understrege betydningen af det fremsatte forslag, fordi det betyder, at vi går lige til selve kernen af problemet med disse tre store sygdomme, som ifølge flere rapporter fra WTO har vist sig at være de mest betydningsfulde, og som forårsager død og lidelse verden over.
<P>
Jeg vil også gerne sige, at Horwitz-cirklen, fattigdoms- og sygdomscirklen, ikke kun skal angribes på én front, og at det ganske vist er rigtigt, at det er nødvendigt at øge alle landenes økonomiske kapacitet for at bekæmpe sygdommene, men det forholder sig også sådan, at vi må behandle specifikke spørgsmål, der giver mulighed for forskning, letter adgangen til medicin, skaber en anderledes form for samarbejde og ligeledes undertiden vedrører aspekter som f.eks. intellektuel ejendomsret. Fordi de af os, der er forskere, læger og universitetsprofessorer, ved, at den viden, vi har i dag, ikke kun skyldes vores egen indsats, men er en arv fra århundreders indsats fra den menneskelige intelligens med henblik på at forbedre forholdene for menneskeheden, og at en bestemt branche derfor ikke kan kræve at få eneret på den, men at den er en del af en fælles arv.
<P>
Derfor er det vigtigt, at programmer som disse bruges til at iværksætte nye faser af et samarbejde bestående af støtte, og på grund af denne arv mener jeg, at vi har en historisk gæld til Afrika syd for Sahara, som stammer fra den tidligere kolonialisme.

<SPEAKER ID=14 LANGUAGE="FR" NAME="Piétrasanta (Verts/ALE).">
Hr. formand, jeg vil først og fremmest hylde det arbejde, som hr. Caudron har udført med betænkningen om den første brug af traktatens artikel 169 i forbindelse med det sjette rammeprogram for forskning og udvikling. Arbejdet har fremmet et meget godt samarbejde mellem os og har gjort dette fremragende forslag til en succes. Forslaget stammer fra kommissær Busquins modige initiativ og er en opfordring til på overordnet plan at bevilge 600 millioner euro til en omfattende forskning med henblik på bekæmpelse af hiv og aids, malaria og tuberkulose inden for rammerne af Fællesskabets deltagelse i et forsknings- og udviklingsprogram.
<P>
Målets betydning og de iværksatte midler får os til at insistere på nødvendigheden af at respektere de etiske regler for forskningen og også at insistere på muligheden for at kunne bruge resultaterne til almennyttige formål, at samarbejde med udviklingslandene og fremme den videnskabelige og tekniske udvikling i disse lande. De etiske principper er de principper, der er fastsat i artikel 6 i EU-traktaten og i chartret om grundlæggende rettigheder samt i Helsinki-erklæringen fra Verdenslægeforeningen om etiske principper for medicinsk forskning med mennesket som forsøgsperson. Partnerskabet mellem de europæiske lande og udviklingslandene om kliniske forsøg skal følge de bestemmelser, der er fastsat i direktiv 2001/20/EØF om anvendelse af god klinisk praksis ved gennemførelse af kliniske forsøg med lægemidler til human brug i EU.
<P>
EDCTP-programmet skal fremme uddannelsen af specialister og fremme kapaciteterne i udviklingslandene, intensivere teknologioverførselen til disse lande og fremskaffe supplerende midler til bekæmpelse af disse sygdomme. Fællesskabet vil sørge for, at de strategiske beslutninger og gennemførelsen af programmerne lever op til målsætningen om, at der på markedet skal findes effektive produkter, der kan opnås for den lavest mulige pris, som er lette at bruge, og som er tilpasset de særlige betingelser i udviklingslandene. De skal derfor i den aktive proces omfatte deltagelse af repræsentanter fra udviklingslandene, videnskabelige eksperter fra Nord og Syd, repræsentanter fra patientgrupper samt ngo'er og WHO.
<P>
Endelig ønsker vores gruppe, De Grønne/Den Europæiske Fri Alliance, at resultaterne fra programmet bliver betragtet som offentlig ejendom og derfor ikke omfattes af bestemmelserne om intellektuel ejendomsret, som fastsat i TRIPs-aftalerne, hvilket vil sikre befolkningerne i udviklingslandene den billigst mulige adgang til de behandlinger, der udvikles som resultat af denne forskning.

<SPEAKER ID=15 LANGUAGE="EN" NAME="Ó Neachtain (UEN).">
Hr. formand, der er i dag over 40 millioner mennesker i verden, der lider af aids. I Afrika forstærker denne epidemi allerede følgerne af sult, som nu truer i så mange lande i selve Afrika.
<P>
Der bruges kun tre milliarder amerikanske dollars om året verden over på at forsøge at standse udbredelsen af aids. Dette beløb skal op på mindst 10 milliarder dollars om året, hvis vi skal kunne bekæmpe sygdommen effektivt. Vi har teknologi og behandlinger til at bekæmpe sygdomme såsom aids. Men udviklingslandenes regeringer har ikke råd til at betale så høje priser for medicinen til bekæmpelse af sygdommen. Udviklingslandene bør have ret til at distribuere denne vigtige medicin til deres egen befolkning på deres egne licensbetingelser. Det kan kun lade sig gøre, hvis man kan nå frem til en aftale mellem Verdenshandelsorganisationens medlemslande.
<P>
EU bør aktivt arbejde på at sikre, at de amerikanske myndigheder indgår en aftale, der kan garantere distribution af medicin, der i udviklingslandene umiddelbart vil kunne tackle sygdomme såsom aids, malaria og tuberkulose. Tid er en afgørende faktor i denne forbindelse, for jo længere vi venter, jo flere liv går der tabt.
<SPEAKER ID=16 LANGUAGE="NL" NAME="Belder (EDD).">
Hr. formand, forskningsprogrammet om hiv/aids, malaria og tuberkulose er nødvendigt, fordi der kun foregår forholdsvis begrænset medicinsk forskning i fattigdomsrelaterede sygdomme. Programmet er f.eks. også nyttigt på grund af den nære sammenhæng mellem aids-svøben og problemet med hungersnød. Aids svækker de unge voksne, en gruppe, som traditionelt er afgørende for, i hvor høj grad et folk er i stand til at modstå sult. Desuden skal den eksisterende indsats ikke erstattes, men snarere intensiveres. Jeg vil bede Rådet og Kommissionen gøre en stor indsats for at sikre, at dette program kommer til at stimulere medlemsstaterne og forskningsinstitutterne.
<P>
Afslutningsvis er der to aspekter, som ofte forsømmes i forbindelse med bekæmpelsen af aids. I en proaktiv metode er troskab inden for ægteskabet og seksuel afholdenhed væsentlige elementer, som bør understreges, når man informerer. Der findes opmuntrende resultater i denne henseende i en række afrikanske lande. Derfor vil jeg opfordre kommissær Busquin til endnu en gang at gøre sin kollega hr. Nielson opmærksom på dette. Skaberen, som giver os store muligheder for at hjælpe hinanden, giver os også bud, der har en gavnlig virkning.

<SPEAKER ID=17 LANGUAGE="NL" NAME="Martens (PPE-DE).">
Hr. formand, jeg håber, at vi snart kan vedtage Caudron-betænkningen med et betydeligt flertal ved førstebehandlingen. Ordføreren har allerede nævnt tallene. Millioner af mennesker i udviklingslandene dør af hiv/aids, malaria og tuberkulose hvert eneste år. Der er, som det allerede er blevet sagt, tale om fattigdomsrelaterede sygdomme.
<P>
Disse sygdomme tegner sig for en stor del af de alvorlige sygdomme, men indtil videre har de kun haft et begrænset forskningsbudget. Den hjælp, der er blevet tilbudt hidtil, har hovedsageligt været af behandlingsmæssig art og ligeledes i form af oplysninger om årsager og forebyggelsesmuligheder. Det særlige ved det projekt, vi nu drøfter, er, at det rummer potentiale til at skabe dynamik til udvikling af nye teknologier og nye, sikre, effektive lægemidler til bekæmpelse af disse sygdomme.
<P>
Forskningen inden for EU er yderst fragmenteret, og der er etableret meget få netværk, hvilket har resulteret i organisatoriske og økonomiske hindringer for forskning og forsøg i større skala. Det er derfor rigtigt at basere dette forslag på artikel 169 i traktaten, således at EU får mulighed for at deltage i fælles forsknings- og udviklingsprogrammer.
<P>
Som det allerede er sagt, er dette en premiere, og efter min mening er eksperimentet helt klart umagen værd. Jeg håber, at det vil blive et godt udgangspunkt for et mere intensivt samarbejde på mange områder inden for EU.
<P>
Det var et meget vigtigt kriterium for vores gruppe, at landene, hvor disse sygdomme er udbredte, så vidt muligt inddrages intensivt i etableringen og deltager fuldt ud i gennemførelsen af programmet lige fra starten, og at der gennemføres en lang række forsøg på stedet netop i disse lande. Et andet punkt af betydning for vores gruppe var, at programmet kan være et bidrag i retning af kapacitetsopbygning i udviklingslandene og sikre adgangen til gode lægemidler til en overkommelig pris i disse lande. Vi sætter endvidere også pris på den private sektors deltagelse.
<P>
Afslutningsvis er jeg naturligvis stolt af, at det er lykkedes Nederlandene at få tildelt en plads i EDCTP's ledelse. Nederlandene vil sætte alle kræfter ind på at gøre dette projekt til en succes.

<SPEAKER ID=18 LANGUAGE="EN" NAME="McNally (PSE).">
Hr. formand, tillykke til hr. Busquin og Gérard Caudron. Gérard Caudron har arbejdet hurtigt, men han har ikke været sløset eller uovervejet. Det er lykkedes os at få vigtige punkter igennem, selv om vi har arbejdet hurtigt. Det er en nyskabelse. Det er en ny anvendelse af artikel 169, som vil føre til betydelig indflydelse, med 200 millioner euro fra EU plus 200 millioner fra medlemsstaterne og forhåbentlig mindst lige så meget fra erhvervslivet.
<P>
På dette område har markedet spillet fallit, som så ofte før, og der har hidtil været en vis mangel på offentlig styring med en særlig flaskehals i forbindelse med de kliniske forsøg som led i bestræbelserne på at finde nye produkter.
<P>
Vi har hørt, at det er den største dræber, at der hvert år dør 5 millioner mennesker og heraf 95 % i de fattige lande. I går sørgede vi offentligt over ofrene for den uansvarlige og uforsvarlige krig i Irak ved at bære sørgebind. Vi burde bære dem hver dag for ofrene for disse dødelige sygdomme.
<P>
Der findes selvfølgelig en flerstrenget tilgang. Det har flere andre talere gjort opmærksom på. Der er behov for andre aktioner, men denne særlige aktion vedrører forskning. Den vedrører kliniske forsøg, der vil føre til udvikling af nye produkter, især en ny vaccine mod tuberkulose, betydeligt bedre diagnoseredskaber og kombinationsbehandlinger mod hiv/aids, som er lettere at tage og har færre bivirkninger. Det er det resultat, vi ønsker. Det er det resultat, vi vil opnå ved hjælp af disse kliniske forsøg.
<P>
Vi har understreget, at forsøgene skal være målrettede. Selv om problemet er kompliceret, bør vi ikke tabe den endelige målsætning af syne. Vi bør styrke kapaciteten inden for den kliniske forskning i udviklingslandene. En af vores planets tragedier er den manglende udnyttelse af den menneskelige viden og kreativitet i lande, der på grund af politik, forskelsbehandling eller af andre årsager hærges af fattigdom. Vi bør fremme denne viden og kreativitet ved at tilvejebringe infrastrukturer, uddannelse og alt andet. Alt bør være forankret i udviklingslandene ud fra den antagelse, at de, hvis vi finder disse ting, hvis vi finder en bedre vaccine mod tuberkulose, bedre medicin mod hiv/aids og bedre diagnosetest, vil være tilgængelige for dem, der har brug for dem. Det ville være den største uanstændighed i denne verden at gøre arbejdet, finde frem til disse produkter og derefter opdage, at dem, der har brug for dem, ikke kan bruge dem. Jeg er meget glad for, at det er blevet understreget, og jeg takker Gérard Caudron meget for det arbejde, han har udført, såvel som selvfølgelig kommissær Busquin.
<SPEAKER ID=19 LANGUAGE="SV" NAME="Schörling (Verts/ALE).">
Hr. formand, jeg vil gerne indlede med at takke alle, som har været involveret i dette arbejde, hr. Caudron, fru Sandbæk, Kommissionen og Rådet. Det er nemlig et absolut nødvendigt handlingsprogram. Vi har givet udviklingslandene et løfte om, at vi vil udrydde fattigdommen dér, hvilket ikke er muligt, hvis vi ikke får bugt med sygdomme som hiv/aids og malaria.
<P>
Jeg synes, forslaget er blevet bedre, som det ser ud nu efter behandlingen i Parlamentet. I forslaget fra Kommissionen blev der nemlig lagt alt for stor vægt på det rent medicinske. Ligesom andre talere i debatten mener jeg dog, at det forebyggende arbejde og den indsats, der ydes, inden sygdommen bryder ud, har afgørende betydning, hvis tingene skal lykkes.
<P>
Hvad angår spørgsmålet om adgang og priser, er det naturligvis utrolig vigtigt. Behandling med såkaldt brommedicin er imidlertid en yderst kompliceret medicinering, som også kræver en velfungerende sundhedsordning. Det må vi ikke glemme.
<P>
Afslutningsvis vil jeg gerne stille samme spørgsmål, som fru Sandbæk stillede Kommissionen: Har man allerede indledt nogen form for arbejde? Hvad har medlemslandene gjort? Hvad har Kommissionen gjort helt konkret? Dette må ikke bare blive ved fine intentioner og smukke ord på papiret, der er behov for konkret handling snarest!
<SPEAKER ID=20 LANGUAGE="EN" NAME="Hyland (UEN).">
Hr. formand, der er sammenhænge, hvor ord er meningsløse, og hvor manglende handling underminerer troværdigheden af det, vi siger. Lad os håbe, at dette ikke er endnu en sådan sammenhæng.
<P>
Hvis politik er det muliges kunst, så lad os nu udfordre os selv til at gøre det bedre, til at reagere mere positivt og imødekommende på de hjælpeløse bønner fra de mennesker, der er bestemt til at dø af aids, sygdom og sult. Lad os give artikel 2 i den europæiske menneskerettighedskonvention om retten til liv et meningsfuldt udtryk.
<P>
For mig lyder det usandsynligt, at vi kan finde milliarder til at påtvinge menneskeheden krigens tortur og fortsat ikke har ressourcer til at tilfredsstille de mest grundlæggende menneskelige behov for de mennesker, der lever i dyb fattigdom og fortvivlelse.
<P>
Er politik virkelig det muliges kunst, eller har vi tabt de grundlæggende værdier i det samfund, vi formodes at repræsentere, af syne?
<SPEAKER ID=21 LANGUAGE="DE" NAME="Glase (PPE-DE).">
Hr. formand, mine damer og herrer, aids, malaria og tuberkulose er en dødsdom for dem, sygdommen rammer, især i verdens fattige og fattigste lande. Men ingen må eller bør længere dø på grund af malaria og tuberkulose. Effektiv medicin kan helbrede disse sygdomme på samme måde som andre infektionssygdomme. EU yder et finansielt bidrag til bekæmpelsen af disse sygdomme som led i forskningsprogrammet, og vi kan håbe, at de mennesker i udviklingslandene, der er ramt af aids, får en chance for at få en effektiv medicin, de har råd til, mod deres skrækkelige lidelser.
<P>
Budgetudvalget bifalder betænkningen enstemmigt. Vi bør dog være klar over, at en bevilling af midler til forskningsprogrammet alene ikke vil løse problemerne. Fattigdommens elendighed, underudviklingen, den manglende uddannelse og den manglende politiske interesse fremmer udbredelsen af aids, malaria og tuberkulose. Her må alle, der har et ansvar, øge deres indsats.
<SPEAKER ID=22 LANGUAGE="FR" NAME="Zrihen (PSE).">
Hr. formand, hr. kommissær, kære kolleger, det er en grundlæggende betænkning, som vi får fremlagt i dag. Faktisk er tuberkulose, aids og malaria ikke blot årsag til lidelser hos mange befolkningsgrupper, men er også blevet reelle forhindringer for en økonomisk, social og kulturel udvikling af hele områder i verden uden at glemme, at det forhindrer mange af vores andre initiativer for en mere retfærdig verden. Det initiativ, som vi drøfter, og som sigter mod at bekæmpe disse fattigdomssygdomme med bevilling af betragtelige beløb - mere end 800 millioner euro - til nye lægemidler, skal altså godkendes ved førstebehandlingen og skal så hurtigt som muligt sættes i værk, for det haster. Det drejer sig årligt om fem millioner menneskeliv.
<P>
Vi kan være meget stolte over dette initiativ, for det er en model for de forskningsprogrammer, der i fællesskab skal varetages af EU, medlemslandene og de associerede lande, og vi må håbe, at det vil inspirere til andre initiativer, således at der kan blive opmærksomhed om andre sygdomme, som rammer de fattigste befolkningsgrupper i verden meget hårdt.
<P>
Men initiativet er også en model for den nye tankegang i forbindelserne mellem Nord og Syd, som skal etableres, og som er forbindelser, der hverken handler om udnyttelse og dominans eller om paternalistisk bistand, men snarere om et partnerskabsforhold, som skal fremme de berørte landes teknologiske uafhængighed og fremskridt samt deres aktive deltagelse i gennemførelsen og koordineringen af programmet.
<P>
Ydermere bør der også ske overvejelser om spørgsmålet om prisen på patenterede lægemidler og om spørgsmålet om udviklingen af de offentlige sundhedstjenester i udviklingslandene. Jeg tænker naturligvis på GATS og TRIPs, hvor konceptet om partnerskab er veget til fordel for begreber om intellektuel ejendomsret og liberalisering. Jeg opfordrer endnu en gang til fællesskab og udvikling af synergier i Kommissionen.
<P>
Hr. formand, jeg vil gerne afslutningsvis takke kommissær Busquin for med det sjette rammeprogram at have givet os midler til at udvikle dette program og endnu en gang takke hr. Caudron for kvaliteten af det udførte arbejde. Jeg vil også sige, at vi kun lige er begyndt på et stort arbejde.
<SPEAKER ID=23 LANGUAGE="IT" NAME="Santini (PPE-DE).">
Hr. formand, hr. kommissær, kære kolleger, Kommissionens undersøgelse, som dette forslag bygger på, er forfærdelig og opmuntrende på samme tid. Den er forfærdelig, fordi den giver et dramatisk billede af sundhedssituationen i de lande, hvor århundredets tre store plager er koncentreret, nemlig aids, malaria og tuberkulose, som vi taler om i dag, og som hvert år kræver over 5 millioner ofre. Aids er den seneste plage, men tegner sig for 90 % af tilfældene, navnlig i udviklingslandene, og for 70 % af tilfældene i Afrika syd for Sahara. Over 40 millioner mennesker er smittet med aids. Malaria dukkede op igen i 1970'erne og kræver 1 million ofre om året. Tuberkulose er blevet udryddet i de vestlige lande, men slår 2 millioner mennesker ihjel om året, hvilket måske også skyldes de såkaldte udviklede landes uansvarlighed, eftersom de har været mindre påpasselige, sådan som det også har været tilfældet med malaria.
<P>
Det opmuntrende aspekt er tallene for den nye indsats fra alle medlemsstaternes side. De har bevilget 600 millioner euro foruden de 100 millioner euro, der var afsat i det femte rammeprogram. Det vigtige er nu, at dette program når direkte frem til modtagerne, så det sædvanlige problem bliver løst, nemlig de meget store medicinudgifter, ikke mindst for de lande, som ikke har de nødvendige budgetter, og som har brug for en betydelig støtte. Derfor vil jeg gerne gentage et forslag, som allerede er blevet stillet, og som tager sigte på at reducere disse udgifter, nemlig at afskaffe alle royalties og ophavsrettigheder for medicin og om muligt ikke alene at gøre EU's medicinalvirksomheder ansvarlige, men også medicinalvirksomhederne i hele verden. Det er med andre ord vigtigt, at vi ikke endnu en gang fører en resultatløs politik, som udelukkende er begrænset til forhandlinger her i Parlamentet, men at vi - når nu medlemsstaterne og andre samarbejdende lande har til hensigt at gøre en reel indsats - går foran med et godt eksempel på pragmatisme og seriøsitet. Der er ingen tvivl om, at chartret om grundlæggende rettigheder bør gå forud for markedsreglerne.

<SPEAKER ID=24 LANGUAGE="FI" NAME="Paasilinna (PSE).">
Hr. formand, hr. kommissær, mine damer og herrer, jeg vil også gerne takke ordføreren for hans interessante historier, men vi vil lade ham blive i sin egen lille verden.
<P>
Aids, tuberkulose og malaria er sygdomme, der hænger sammen med fattigdom, og som det er blevet sagt, dør fem millioner mennesker af dem hvert år, navnlig i Afrika syd for Sahara. Det er en ond cirkel. Fattigdom er en hindring for udviklingen af et levedygtigt system for medicinsk behandling, og samtidig hindrer sygdommene udviklingen og bekæmpelsen af fattigdom. Vi har brug for en hurtig indsats, tilstrækkelige ressourcer og et omfattende samarbejde for at bryde denne onde cirkel. Der er behov for en ny form for samarbejde. Hvornår får vi 300.000 mennesker til at angribe sygdomme i de fattige lande? I stedet for kugler burde vi bruge medicin.
<P>
Dette projekt er uden fortilfælde med hensyn til målsætninger og udstrækning, og det er så meget desto bedre. Manglende samarbejde og manglende kliniske forsøgsfaciliteter og uddannet personale i udviklingslandene har hidtil udgjort en hindring for investeringerne. Vi skal opnå en kritisk masse ved at kombinere ekspertise med ressourcer. Vi skal frem til en situation, hvor ingen tjener penge på medicin, som bogstaveligt talt er et spørgsmål om liv eller død, til de fattige lande.
<P>
Aids, tuberkulose og malaria afslører, at et samfund er i krise, fordi de er skyld i, at så mange dør. Mit spørgsmål til Kommissionen er følgende: Kan vi i Unionen udvikle hold, der er ansvarlige for social krisestyring, f.eks. grupper på 100.000 mennesker bestående af læger, sygeplejersker, ingeniører og lærere? Kan det ikke være det, vi har brug for i EU for at kunne hjælpe andre?

<SPEAKER ID=25 LANGUAGE="IT" NAME="Sartori (PPE-DE).">
Hr. formand, også jeg er meget tilfreds med det forslag, vi drøfter i dag, og det er jeg netop, fordi det opfylder en række behov, som jeg kan se, at alle de parlamentsmedlemmer, der har besluttet at drøfte det i Parlamentet her til morgen, er klar over. Først vil jeg gerne give udtryk for min tilfredshed med, at vi med denne betænkning igen beskæftiger os med forskning på et område som medicinalsektoren, hvor Europa gør for lille en indsats. Det sjette rammeprogram og de midler, der er til rådighed i dette program, viser efter min mening EU's ønske om at sætte betydelige beløb af til forskningen i denne sektor, som ikke kun har økonomisk værdi, men også social og politisk værdi. Det er ikke tilfældigt, at besiddelsen af patenter og muligheden for at fremstille medicin og have indflydelse på dens pris - ikke mindst i udviklingslandene - er ensbetydende med, at vi på den ene side kan føre en udviklingspolitik for vores eget vedkommende, og at vi på den anden side kan føre en støttepolitik for udviklingslandene.
<P>
Mange af parlamentsmedlemmerne understregede, at denne forskning, som skal bidrage til sygdomsbekæmpelsen ved at gøre vores viden større, så vi kan fremstille nye lægemidler og forbedre de eksisterende, hører sammen med de andre EU-politikker, som vi skal føre på uddannelses- og beskæftigelsesområdet. Uddannelse, beskæftigelse og sundhed er nemlig de eneste faktorer, som kan bidrage til demokratiets indførelse i disse lande, der betragter EU som et stadig fastere holdepunkt.

<SPEAKER ID=26 LANGUAGE="IT" NAME="Mantovani (PPE-DE).">
Hr. formand, kære kolleger, først vil jeg gerne lykønske ordføreren, hr. Caudron. Jeg tror, at denne betænkning er et resultat af det glimrende arbejde, han allerede udførte som ordfører for det sjette rammeprogram for forskning og udvikling, hvis første fase jeg i øvrigt bidrog til som ordfører for Udvalget om Beskæftigelse og Sociale Anliggender.
<P>
Det partnerskab, som vi er ved at oprette takket være gennemførelsen af den nye artikel 169, er en nyskabelse, som tilsyneladende er uden fortilfælde, og derfor hilser vi det velkommen. Det er nemlig et ægte og konkret bidrag til bekæmpelsen af fattigdomsrelaterede sygdomme, og det er en bekæmpelse, hvor EU påtager sig sit ansvar og er med fremme i første række som verdens største donor. Foruden det allokerede budget på 600 millioner euro er der de forskellige initiativer, som er blevet truffet siden konferencen i Durban og til i dag, og som tager sigte på at styrke og effektivisere bekæmpelsen af disse sygdomme, der først og fremmest rammer udviklingslandene. Her vil jeg blot nævne verdensfonden, som blev oprettet på G8-mødet i Genova, og Fællesskabets handlingsprogram.
<P>
Der er ingen tvivl om, at denne kontinuitet er et meget positivt signal, men vi skal gøre en stadig større indsats. Hvert minut dør der fem mennesker af aids i Afrika. I 2001 krævede malaria og tuberkulose henholdsvis 1 million og 2 millioner ofre. Disse tre sygdomme sinker kort sagt udviklingen i de ramte lande og er medvirkende til, at de ikke kommer ud af fattigdommen. Derfor er det nødvendigt - jeg vil endda sige tvingende nødvendigt - at investere og sætte alle kræfter ind på, at det internationale samfund finder en systematisk løsning på problemet.
<P>
Dette koordinerede samarbejde mellem medlemsstaterne, EU og den private sektor, hvor man benytter en ny koordineret indfaldsvinkel til en langsigtet fællesskabsstrategi for bekæmpelsen af disse tre sygdomme, har den store fordel, at det aktivt inddrager udviklingslandene og muliggør nogle konkrete forbedringer. Hvis denne inddragelse skal være virkningsfuld og effektiv, er det således nødvendigt, at den finder sted med den størst mulige gennemsigtighed, så indsatsen og de anvendte ressourcer bliver til at tage og føle på.

<SPEAKER ID=28 NAME="Busquin">
Hr. formand, mine damer og herrer, jeg vil gerne takke Dem alle for Deres indlæg. Som ordføreren, hr. Caudron, sagde som indledning til sit indlæg, tror jeg, at vi står over for en udfordring, hvor tid spiller en meget væsentlig rolle. Derfor tror jeg, at Europa-Parlamentets, Rådets og Kommissionens vilje til at samarbejde for så hurtigt som muligt at prøve at koordinere deres bestræbelser er en afgørende faktor for initiativets succes, som naturligvis ikke løser problemerne, men som gør europæernes bestræbelser inden for forskning og udvikling mere effektive. Det særlige ved programmet er, at det omfatter deltagelse fra afrikanske partnere fra de lande, hvor programmet gennemføres.
<P>
Jeg mener - for at vende tilbage til Deres forskellige indlæg - at de kompromisændringsforslag, som De vil blive opfordret til at stemme for om et øjeblik, i vid udstrækning er udtryk for de ønsker og bekymringer, som De hver især har givet udtryk for. Det er klart, at dette forslag, som jeg lige sagde, ikke kan løse alle problemerne, men det er et skridt, som kan tjene som eksempel for andre kommende initiativer. Når det er sagt, er det først og fremmest nødvendigt, at dette program gennemføres.
<P>
Derfor vil jeg på vegne af Kommissionen sige, at vi kan acceptere alle 36 kompromisændringsforslag, som følger tankegangen bag Kommissionens oprindelige forslag, og som forbedrer og forstærker det. Jeg vil endnu en gang understrege kvaliteten af Europa-Parlamentets arbejde og den støtte, som Kommissionen har modtaget i den forbindelse. Ud over støtte er forslaget også blevet forbedret, hvilket har styrket det og gjort det mere synligt. Jeg tror, at denne synlighed er meget vigtig, for det handler om et nyt initiativ for os. Det er derfor nødvendigt, at medlemsstaterne hver især udviser den samme beslutsomhed og vilje, hvilket altid er et problem, når det drejer sig om noget nyt.
<P>
Hvad angår programmet, er det altså et afgørende skridt. Jeg vil også gerne sige Dem, eftersom spørgsmålet er blevet stillet, at programmet indgår i rammerne for Kommissionens initiativer i bred forstand. Problematikken omkring aids, malaria og tuberkulose vedrører helt sikkert forskningsområdet, men også udviklingsområdet, handelsområdet og andre områder. Det er derfor ikke et isoleret initiativ, men en del af EU's overordnede strategi på dette område.
<P>
Jeg vil også sige Dem, at det fælles program, som er den del, der nu skal realiseres, er ved at blive konkretiseret ved programmer i de enkelte medlemsstater. Fru Sandbæk, vi har allerede et godt kendskab til disse, hvilket gør det muligt for os at konstatere, at programmerne overlapper hinanden. Det kunne forventes, men det viser os, at vi endnu ikke har opnået en optimal effektivitet. Dette skal nu udbedres i samarbejde med medlemsstaterne.
<P>
Jeg vil også sige, at vi med anvendelsen af traktatens artikel 169 også bør have et juridisk grundlag for vores initiativer. Kommissionen bør derfor afvente konklusionerne på trepartsaftalen mellem Kommissionen, Rådet og Europa-Parlamentet, inden den reagerer over for medlemsstaterne, for at de så hurtigt som muligt kan forpligte sig til at gennemføre det fælles program. Vi vil kun yde bevillinger, når programmet er sat i værk.
<P>
Fru Sandbæk, som svar på Deres konkrete spørgsmål vil jeg gøre opmærksom på, at konkrete handlinger allerede er blevet sat i værk, f.eks. inden for lægemidler mod malaria. Tyskland, Det Forenede Kongerige og Spanien er allerede ansvarlige for programmer med tre klinikker i Afrika. Et andet konkret eksempel er sundhedsskolen i Wien, som uddanner afrikanske forskere i metoder til kliniske forsøg. Det er eksempler på denne form for initiativer.
<P>
Jeg vil afslutte med meget hjerteligt at takke ordføreren, hr. Caudron, samt skyggeordførerne, hr. Nisticò, hr. Piétrasanta, fru Corbey, fru Flesch, og alle medlemmerne af Udvalget om Industripolitik, Eksterne Økonomiske Forbindelser, Forskning og Energi samt udvalgets formand hr. Westendorp y Cabeza. Jeg vil naturligvis også takke de øvrige udvalg for deres bidrag. Jeg tænker på Udvalget om Udvikling og Samarbejde og udvalgets ordfører, fru Sandbæk, samt Budgetudvalget og Udvalget om Kvinders Rettigheder og Lige Muligheder.
<P>
Jeg vil også sige, hvor meget - og hr. Caudron har været vidne til dette - samarbejdet mellem det danske og det græske formandskab i Rådet har betydet for fremme af en acceptabel løsning, som er til alles fordel. Jeg vil derfor gerne takke det danske og græske formandskab.
<P>
Hr. formand, mine damer og herrer, jeg tror, at vi alle har forstået omfanget af den katastrofe, som disse sygdomme har medført for udviklingslandene og særligt for Afrika. Vi håber derfor, at dette forsøg vil være afgørende, og at det - som svar på mange af spørgsmålene - kan bane vejen for lignende initiativer vedrørende sygdomme, som i dag bliver overset. Jeg mener, at vi med dette første initiativ kan vise, at vi takket være de initiativer, der kan gennemføres ved hjælp af artikel 169, nu råder over endnu et instrument, som gør det muligt for os på europæisk plan at gennemføre endnu mere vellykkede initiativer. Vi bør derfor undersøge de muligheder, som dette perspektiv åbner.
<P>
Jeg vil under alle omstændigheder takke Europa-Parlamentet for dets meget resultatgivende bidrag.
<SPEAKER ID=29 NAME="Formanden.">
Forhandlingen er afsluttet. Afstemningen finder sted i dag kl. 11.00.
<SPEAKER ID=31 NAME="Formanden.">
Næste punkt på dagsordenen er betænkning (A5-0048/2003) af Theato for Budgetkontroludvalget om Kommissionens grønbog om strafferetlig beskyttelse af Fællesskabets finansielle interesser og oprettelse af en europæisk anklagemyndighed (KOM(2001) 715 - C5-0157/2002 - 2002/2065(COS)).
<SPEAKER ID=32 NAME="Theato (PPE-DE)">
Hr. formand, i december 2001 vedtog Kommissionen sin grønbog om strafferetlig beskyttelse af Fællesskabets finansielle interesser og oprettelse af en europæisk anklagemyndighed. Dermed har den udløst en bred diskussion ud over juridiske kredse blandt forskere og praktikere. Det var også Kommissionens hensigt, og det vil jeg gerne takke den for.
<P>
Også Europa-Parlamentet deltager i debatten. Allerede før grønbogen udkom, krævede Parlamentet i flere beslutninger en bedre beskyttelse af Fællesskabets finanser gennem oprettelsen af en europæisk anklagemyndighed for finansielle anliggender, der skulle være ansvarlig for de stadig flere tilfælde af grænseoverskridende kriminalitet til skade for EU's budget.
<P>
Tiden er moden. EU står over for udvidelsen med 10 nye medlemsstater i det kommende år. Fællesskabets budget vil vokse yderligere, forvaltningen af de europæiske penge bliver endnu mere kompleks. Samtidig vil den grænseoverskridende kriminalitet, der bliver mere og mere professionel takket være moderne teknologi, tage til. Den territoriale opdeling af strafferetssystemerne og vanskelighederne inden for det juridiske samarbejde mellem medlemsstaterne er grunden til, at gerningsmænd kun sjældent bliver grebet, ja, endnu sjældnere bliver dømt. Statistikkerne beviser, at EU's budget årligt tilføjes skader på op til 1 milliard euro, der går ind på internationale og organiserede gerningsmænds konti. Med disse penge finansieres der muligvis andre kriminelle strukturer. Det bedste eksempel er cigaretsmuglingen. De europæiske skatteyderes penge går tabt og kan ikke anvendes til EU's egentlige mål. Jeg gentager går tabt, da vi i Europa stadig ikke råder over effektive strukturer til strafforfølgelse af økonomisk kriminalitet inden for EU.
<P>
Rådet har erkendt faren, for så vidt det forankrede beskyttelsen af de finansielle interesser i første søjle i Maastricht-traktaten og indskrev samarbejdet med Kommissionen i Amsterdam-traktaten. Med dagens betænkning fra Budgetkontroludvalget slutter Parlamentet sig til de 72 udtalelser, som Kommissionen hidtil har modtaget fra forskellige sider til grønbogen og behandlet.
<P>
Jeg vil gerne påpege, at vores betænkning er en initiativbetænkning, ikke en lovgivningsmæssig betænkning! I udvalget har vi taget os tid til at foretage en grundig analyse af emnet "oprettelse af en europæisk anklagemyndighed", har bedt fagfolk foretage eksterne undersøgelser og arrangeret en høring med de nationale parlamenter og repræsentanter for civilsamfundet. I betænkningen foreslår vi nu optioner, forlanger forbedringer af Kommissionen, navnlig med henblik på respekten for de grundlæggende rettigheder og retten til forsvar, kontrollen af den europæiske anklagemyndighed og dennes forbindelse med de allerede eksisterende strukturer. Vi ønsker en forbindelse med de eksisterende strukturer OLAF, Eurojust og Europol. Vi ønsker dermed at undgå dobbeltstrukturer, men samtidig at skabe et effektivt instrument til beskyttelse af EU's finanser på europæisk plan med den finansielle anklagemyndighed. Der findes klare forslag til, hvordan den fremtidige europæiske finansielle anklagemyndighed kunne samarbejde med de nationale instanser i medlemsstaterne. Her er subsidiaritetsprincippet maksimen. Samtlige anliggender vedrørende anklagemyndighedens funktion kan så reguleres gennem afledt ret.
<P>
Jeg vil gerne takke kollegerne fra mit udvalg, men også kollegerne fra Udvalget om Konstitutionelle Anliggender, Udvalget om Retlige Anliggender og det Indre Marked samt Udvalget for Andragender mange gange for deres positive og konstruktive samarbejde. Deres forslag er indarbejdet i den foreliggende betænkning. Vores primære anliggende er, at der fastlægges et passende retsgrundlag til oprettelse af denne anklagemyndighed i traktaten, og at Rådet udpeger dette nye organ i samråd med Europa-Parlamentet. En revision af traktaterne forbliver dermed en uafvendelig forudsætning, for kun en reform af traktaten kan legitimere forslaget. Vi appellerer til EU-Konventet om at udarbejde dette retsgrundlag for oprettelsen af en europæisk anklagemyndighed til beskyttelse af EU's finansielle interesser, således at det kommer på dagsordenen for regeringskonferencen i 2004.
<P>
Som sagt er tiden moden. Det er vigtigt for os, at der før udvidelsen tilvejebringes midler i EU og for EU til at styrke og sikre beskyttelsen af Fællesskabets finansielle interesser. For vi ønsker alle et område med frihed, sikkerhed og retfærdighed, hvor der sættes en stopper for svig og korruption til skade for EU-budgettet og dermed til skade for de europæiske skatteydere.
<SPEAKER ID=33 NAME="Paciotti (PSE)">
. (IT) Hr. formand, jeg er enig i det, som ordføreren sagde, og jeg vil gerne lykønske hende med hendes betænkning. Spørgsmålet om oprettelsen af en europæisk anklagemyndighed til bekæmpelse af svig er et godt eksempel på, hvor vanskelig, langsom og utilstrækkelig EU's opbygning er. Alle er klar over alvoren og omfanget af den svig, der går ud over Fællesskabets finansielle interesser. Og det er lige så klart, at der ikke gøres nok for at bekæmpe denne form for kriminalitet, som i høj grad forbliver ustraffet.
<P>
Europa-Parlamentet gjorde opmærksom på situationens alvor for over 12 år siden. Flere års indgående studier har gjort det muligt at stille et præcist og gennemførligt forslag om oprettelsen af en europæisk anklagemyndighed til bekæmpelse af svig, hvor subsidiaritets- og proportionalitetsprincippet er gældende, og hvor der tages højde for strafferetlige og proceduremæssige bestemmelser, som på en fornuftig måde løser størstedelen af de problemer, der opstår som følge af behovet for et centraliseret strafferetsinitiativ og for domme i straffesager, der er forbeholdt medlemsstaternes dommere. Kommissionen foreslog retsgrundlaget til denne institution på regeringskonferencen i Nice, som desværre også på dette område var en fiasko, eftersom der ikke var nogen fælles vilje fra regeringernes side, og eftersom der manglede et europæisk syn på problemerne. Iværksættelsen af det mellemstatslige retssamarbejde via Eurojust har dels skabt nogle mere ambitiøse og mindre realistiske forventninger og dels givet et påskud for yderligere udsættelser. Tiden er ikke længere inde til udsættelser. På den ene side skal vi konkretisere de initiativer, som sikrer et ensartet beskyttelsesniveau for borgernes grundlæggende rettigheder i straffesager samt minimumsregler for bevismidlernes antagelighed, og på den anden side skal Konventet om Den Europæiske Unions Fremtid foreslå et passende retsgrundlag i EU-forfatningen, som er tilstrækkelig fleksibelt til, at det er muligt at oprette en europæisk anklagemyndighed til bekæmpelse af svig, som i fremtiden er i stand til at udvikle sig inden for rammerne af Eurojust med nogle mere omfattende målsætninger om bekæmpelse af grænseoverskridende kriminalitet.

<SPEAKER ID=34 NAME="Patrie (PSE)">
Hr. formand, kære kolleger, svig og økonomisk og finansiel kriminalitet skader i høj grad EF's finansielle interesser, for det vurderes, at skaderne årligt beløber sig til mere end 1 milliard euro. Udvidelsen vil helt sikkert ikke forbedre denne situation, eftersom den vil øge det juridiske område, øge antallet af forvaltninger, der beskæftiger sig med forvaltning af fællesskabsmidler, og dermed øge risikoen for svig. Vi ved, at sviget og kriminaliteten er en af Europa-Parlamentets gamle bekymringer, og Amsterdam-traktatens artikel 280 har stadfæstet Fællesskabets beføjelse til at træffe effektive og relevante foranstaltninger i alle medlemslandene.
<P>
Derfor støtter jeg fuldt ud Kommissionens grønbog om oprettelse af en europæisk anklagemyndighed, der skal varetage Fællesskabets finansielle interesser, samt fru Theatos betænkning. Jeg støtter indførelsen af en ny artikel 280a i den kommende forfatning, hvilket for øvrigt var en idé, som blev afvist på den forrige regeringskonference i 2000 på trods af Europa-Parlamentets tilslutning.
<P>
Oprettelsen af en europæisk anklagemyndighed er helt og holdent nødvendig, men det er nødvendigt at sikre anklagerens demokratiske legitimitet ved en udnævnelse efter samstemmende udtalelse fra Europa-Parlamentet. Det er også nødvendigt at insistere på at forsyne anklageren samt de befuldmægtigede anklagere med en status, som sikrer deres fulde uafhængighed af parterne i en retssag, medlemslandene, institutionerne og fællesskabsinstanserne. Det er desuden også vigtigt at sikre, at der sker en ens behandling i hele det europæiske retsområde. Dette skal ske ved en overholdelse af princippet om retsforfølgelsens lovlighed og ved strenge bestemmelser vedrørende afvisning af sager med forbehold. I den forbindelse er det nødvendigt at støtte princippet om oprettelse inden for Domstolen af en fællesskabelig jurisdiktion, der har ansvaret for forberedelse af straffesagerne. Endelig skal en bedre - den bedst mulige - koordination sikres mellem den europæiske anklagemyndighed og instanser som OLAF, Eurojust og Europol.
<P>
Som fru Theato lige har understreget, har vi appelleret til konventet, og vi håber, at det vil tage hensyn til vores appel.
<SPEAKER ID=35 NAME="Von Boetticher (PPE-DE)">
. (DE) Hr. formand, kære kolleger, først skal der lyde en tak til ordføreren, Diemut Theato. Mange tak, Diemut, især for din vilje til kompromis! Det glæder mig, at det i sidste ende var muligt at opnå et kompromis mellem dem, der ønskede en europæisk anklagemyndighed tæt på Kommissionen, og dem, der slet ikke ønskede nogen europæisk anklagemyndighed. I Theato-betænkningen står det nu helt klart, at der kun vil komme en sådan anklagemyndighed, hvis den er knyttet til Eurojust, kun som en instans ved Eurojust. Det giver også mening, for en europæisk anklagemyndighed, der arbejdede isoleret, ville da skulle kæmpe med det samme problem som nationale anklagere ved den grænseoverskridende forfølgelse. Vi får snart 25 nationale lovgivninger, 25 strafferetsplejelovgivninger, 25 retssystemer og 21 sprog i dette udvidede EU. En koordinering heraf ville kræve, at der blev opbygget et nyt enormt apparat. Eller også kan man ganske enkelt benytte Eurojust og således undgå dobbeltstrukturer.
<P>
Det betyder imidlertid også, at den egentlige tiltale ved nationale domstole skal ske gennem nationale anklagere. Det betyder altså, at en europæisk anklager kun forbereder en sag. Og her skal det også stå helt klart, at vi begrænser anklagemyndighedens kompetence til beskyttelse af EU's finansielle interesser. En generel europæisk anklagemyndighed med kompetence inden for alle alvorlige grænseoverskridende forbrydelser, sådan som konventets præsidium for øjeblikket foreslår, må vi derfor sige klart nej til, for det ville vi ikke vinde noget ved. Processer mislykkes ikke på de andre områder på grund af manglende interesse fra de nationale anklageres side, sådan som det var tilfældet med den finansielle beskyttelse af EU, men derimod ofte på grund af sproglige barrierer og retsproblemer. Vi kan imidlertid ikke harmonisere alting i Unionen. Vi kan således ikke harmonisere strafferet, strafferetsplejelovgivning, uddannelse af anklagere eller retsvæsen. Her kan vi kun koordinere. Derfor vil jeg gerne sende et tydeligt signal til konventet endnu en gang: en anklagemyndighed til beskyttelse af EU's finansielle interesser: ja - en generel europæisk anklagemyndighed til bekæmpelse af kriminalitet: nej.
<SPEAKER ID=36 NAME="Dimitrakopoulos (PPE-DE)">
Hr. formand, først vil jeg gerne takke fru Theato for hendes fremragende arbejde.
<P>
I sin udtalelse sagde Udvalget om Konstitutionelle Anliggender JA til oprettelsen af en europæisk anklagemyndighed. Det sagde ja, fordi det føler, at de problemer, som EU står over for i øjeblikket, kræver en mere systematisk fremgangsmåde og løsning.
<P>
Samtidig understregede det imidlertid bestemte spørgsmål, som det anser for vigtige. Det første spørgsmål drejer sig om den europæiske anklagemyndigheds jurisdiktion. Vi er naturligvis alle enige om, at udgangspunktet var bekæmpelse af svig, som der skal gøres noget ved med det samme. Det er desværre de triste kendsgerninger, men det er ikke desto mindre kendsgerninger. Men udvalget påpegede, at tværnationale forbindelser og de kollektive strukturer, som medlemsstaterne benytter sig af, betyder, at den europæiske anklagemyndigheds jurisdiktion skal have mulighed for at udvikle sig, således at der om nødvendigt kan tilføjes beføjelser til at bekæmpe andre forbrydelser på et senere tidspunkt; desværre udtænker det nuværende internationale system, som vi alle ved, hele tiden nye forbrydelser.
<P>
Det andet punkt, som Udvalget om Konstitutionelle Anliggender ønsker at fremføre, vedrører Europa-Parlamentets rolle i forhold til den europæiske anklagemyndighed. Vi føler, at Europa-Parlamentet, der som det første understregede spørgsmålene og problemerne i forbindelse med kriminalitet på tværs af landegrænserne i Europa, bør være den institution, som den europæiske anklagemyndighed er ansvarlig over for.
<P>
For det tredje går oprettelsen af en europæisk anklagemyndighed hånd i hånd med udviklingen af den europæiske strafferet, en uundgåelig udvikling, og endelig er det vigtigt at påpege, hvordan den europæiske anklagemyndigheds stilling er i forhold til de forskellige landes offentlige anklagere, hvad angår forbindelserne mellem EU og dets medlemsstater.

<SPEAKER ID=37 NAME="Schreyer">
Hr. formand, ærede fru ordfører, mine damer og herrer, fru Theato, jeg beklager, at jeg ikke kunne være til stede, da De holdt Deres tale. Jeg skulle deltage i en trilog her i Parlamentet, der først netop er afsluttet nu. Bekæmpelsen af svig mod det europæiske budget er og bliver en af Kommissionens vigtigste opgaver. Vi ved, at vi her kan regne fuldt og helt med Europa-Parlamentet, der har taget og tager mange initiativer på dette område. Vi er alle bevidst om, at overtrædelser, der er rettet mod Fællesskabets finanser, kun kan bekæmpes på passende vis og effektivt, hvis der også finder en konsekvent strafferetsforfølgelse sted. Derfor foreslog Kommissionen i 2000, at man inkorporerer en bestemmelse om oprettelse af en europæisk anklagemyndighed i EF-traktaten. Det blev dengang ikke vedtaget af Det Europæiske Råd.
<P>
I december 2001 fremlagde Kommissionen grønbogen om strafferetlig beskyttelse af de finansielle interesser og oprettelse af en europæisk anklagemyndighed, som vi drøfter i dag, og som betænkningen omhandler. På grundlag af denne grønbog igangsatte Kommissionen en diskussionsproces i 2002. Europa-Parlamentet, og her især formanden for Budgetkontroludvalget, fru Theato, har i høj grad bidraget til debatten og i den forstand også været den udfarende kraft. Fru Theato, alle her ved, at uden Deres aktive støtte og uden Deres engagement ville vi virkelig ikke være kommet så vidt med projektet om den europæiske finansielle anklagemyndighed, som vi er. Det vil jeg gerne rette en stor tak for på vegne af Kommissionen.
<P>
Kommissionen fremlagde sidste uge en follow up-betænkning til grønbogen, i hvilken resultaterne af de offentlige høringer er sammenfattet. Her er flertallet af dem, der har deltaget i debatten, i høringsprocessen, principielt positivt indstillede over for en europæisk anklagemyndighed. Her har regeringerne, som vi alle ved, ytret sig mere tilbageholdende end de ansatte inden for retserhvervene og også de ikke-statslige organisationer, men især end dem, der har at gøre med spørgsmålet til daglig. Det er imidlertid kun et mindretal, der har forkastet projektet resolut. Som helhed er åbenheden over for projektet med den europæiske anklagemyndighed dog vokset entydigt i løbet af året.
<P>
Kommissionen bekræfter derfor sit forslag om oprettelse af en anklagemyndighed for finansielle anliggender. Dette resultat er så vigtigt, fordi konventet - og det er jo allerede blevet nævnt - nu er trådt ind i sin afgørende fase. Der bliver for øjeblikket drøftet konkrete forslag til en forfatning. I sidste uge foreslog konventets præsidium at medtage en artikel 20 om den europæiske anklagemyndighed under "retlige og indre anliggender", og allerede i den kommende uge vil konventets plenarforsamling tage stilling hertil. I denne afgørende fase er det virkelig essentielt, at Parlamentet og Kommissionen trækker på samme hammel og sender et klart budskab til konventet.
<P>
Der er allerede en vis tilfredsstillelse i, at vores fælles anliggende trods alt er nået så vidt, at den europæiske anklagemyndighed har fået sin egen artikel i traktatudkastet. Det skyldes i høj grad debatten og også i høj grad Dem. Alligevel, Præsidiets forslag går efter Kommissionens mening ikke vidt nok. Det standser før det egentlige mål. Her foreslås en klausul, der bemyndiger Rådet til at oprette den europæiske anklagemyndighed på et eller andet tidspunkt og enstemmigt. Med en sådan bemyndigelsesklausul kan den europæiske anklagemyndighed eventuelt vise sig som tomme løfter i en udvidet Union med 25 eller flere medlemsstater. Det er den risiko, vi løber. Vi må derfor forankre den europæiske anklagemyndighed i selve traktaten, ellers må det frygtes, at projektet virkelig udskydes til den 30. februar.
<P>
Det glæder mig, at Parlamentet og Kommissionen er fuldstændig enige i denne eminent vigtige og højpolitiske sag. Jeg håber, at der bliver stillet mange ændringsforslag til konventets plenarmøde den 3. og 4. april, der tager sigte på oprettelsen af en europæisk anklagemyndighed i selve traktaten. Kommissionen bifalder derfor Europa-Parlamentets støtte, der kommer meget, meget klart til udtryk i Theato-betænkningen. Jeg vil gerne lykønske Dem mange gange med betænkningen, også i bevidstheden om, hvor stort et personligt engagement der ligger bag.
<P>
I den afgørende fase, konventet nu står over for, er det af stor vigtighed, at Parlamentet angiver retningen tydeligt. Kommissionen tilslutter sig Theato-betænkningen om grønbogen i hovedtrækkene, og det har jeg givet udtryk for. Der er ikke fuld enighed på alle punkter. Vi diskuterer f.eks., om det er nødvendigt med en forberedende instans, om de nationale domstoles kontrol er tilstrækkelig med henblik på anklagemyndighedens afgørelser, og om den kan overføres.
<P>
Hvad angår Eurojust, anser Kommissionen ligeledes en tilnærmelse mellem den europæiske anklagemyndighed og denne instans for ønskværdig. Det har vi redegjort nærmere for i follow up-betænkningen. Der hersker stadig tvivl om, hvorvidt dette kan opnås virkningsfuldt ved, at anklagemyndighedens opgaver overtages af et styrket Eurojust. Det bliver diskuteret. De to funktioner - central strafferetlig forfølgelse af overtrædelser i forbindelse med EU's finansielle interesser og koordinering af de nationale strafforfølgelsesmyndigheder på andre kriminalitetsområder - kunne sammenlægges i en fælles struktur, så at sige samles under ét tag. At overføre Eurojust til første søjle er i denne hensigt en nødvendig, men dog ingen tilstrækkelig betingelse. Det må man også understrege med al tydelighed.
<P>
Kommissionen tilslutter sig også betænkningen på det punkt, at nogle spørgsmål i forbindelse med oprettelsen af en europæisk anklagemyndighed skal diskuteres yderligere. Det vedrører spørgsmålet om afledt ret. I vores follow up-betænkning har vi bebudet, at vi vil uddybe navnlig spørgsmålet om bevisførelse, således at beviser, der er lovligt tilvejebragt i en medlemsstat, kan tillades i en anden medlemsstat, og de anklagedes procesgarantier, hvor der finder en særlig høring sted på grundlag af en anden grønbog, som min kollega, hr. Vitorino, har fremlagt.
<P>
Kommissionen vil efterkomme Budgetkontroludvalgets opfordring og beskæftige sig indgående med disse spørgsmål i år. I den forbindelse vil den orientere sig efter konventets forslag og især også arbejderne inden for området retlige og indre anliggender. Det, det imidlertid handler om nu, er at forankre en europæisk strafforfølgelsesmyndighed med et retsgrundlag for udarbejdelsen af den så nødvendige afledte ret i selve forfatningstraktaten. Kun på den måde kan man møde de nuværende problemer med bekæmpelsen af svig og korruption til skade for Fællesskabets budget strafferetligt set på effektiv vis. Hvis vi ønsker at gøre opbygningen af Europa mere populær blandt borgerne og skatteyderne, må vi sende et virkningsfuldt signal med den kommende traktat.
<SPEAKER ID=38 LANGUAGE="ES" NAME="Avilés Perea (PPE-DE).">
Hr. formand, hr. kommissær, med denne betænkning, som fremlægges af fru Theato, opfordrer Parlamentet konventet til at medtage en ændring af artikel 280 for at give mulighed for oprettelsen af en europæisk anklagemyndighed.
<P>
Det centrale i denne sag er ønsket om at beskytte de europæiske skatteyderes økonomiske interesser. Europa-Parlamentet har i et stykke tid opfordret til oprettelse af en europæisk anklagemyndighed med beføjelser vedrørende Unionens interesser.
<P>
Det er vigtigt at påpege de nuværende forskelle mellem medlemsstaterne, der resulterer i manglende effektivitet. Vi må sikre et mere intensivt europæisk samarbejde og gå videre med oprettelsen af et europæisk retsområde.
<P>
Den europæiske anklagemyndigheds rolle skal være at håndtere grænseoverskridende svig gennem vedtagelse af specifikke regler, der giver mulighed for at bekæmpe denne svig, herunder definition af forskellige former for kriminalitet. I den nye forfatningstraktat skal grundlaget for den europæiske anklagemyndighed fastlægges, og den skal baseres på principperne om subsidiaritet og proportionalitet samt løse problemerne, der skyldes opsplitningen af det nuværende retssystem i Europa.
<P>
Vi skal nå frem til et gennemsigtigt system, hvor vi bevarer balancen mellem effektiviteten og undersøgelsesproceduren i tilfælde af grænseoverskridende kriminalitet samt respekten for grundlæggende rettigheder med sammenhæng og samarbejde mellem de eksisterende strukturer: OLAF, Eurojust og Europol.
<P>
Gruppen for Det Europæiske Folkeparti (Kristelige Demokrater) og De Europæiske Demokrater har stillet forskellige ændringsforslag med henblik på at forklare dette yderligere, og derfor vil jeg bede de øvrige grupper støtte dem.
<P>
Endelig vil jeg understrege betænkningens målsætning om at bidrage til den igangværende forfatningsmæssige proces, således at vi kan afklare spørgsmålet om den europæiske anklagemyndighed, der har kolossal betydning for Unionens fremtid.
<P>
Jeg må lykønske fru Theato. Hun har udført et kolossalt stykke arbejde, som ikke har været let, og jeg håber, at hun når det mål, hun har sat sig.

<SPEAKER ID=39 LANGUAGE="DE" NAME="Bösch (PSE).">
Hr. formand, Den Socialdemokratiske Gruppe her i Parlamentet støtter udtrykkeligt fru Theatos betænkning og lykønsker hende også med det arbejde, hun har fremlagt for os. Jeg tror ikke, det er noget tilfælde, at netop Budgetkontroludvalget gang på gang presser på med sådanne initiativer, fordi vi jo gør den erfaring, at man ikke længere kan beskytte et budget, der nu er vokset til 100 milliarder euro, med midler fra for 50 år siden, det vil sige med nationalstatslige midler. Dette klare udsagn og initiativer som dagens Theato-betænkning skylder vi, når alt kommer til alt, også vores skatteydere.
<P>
De ved, der har været initiativer som OLAF. Vi ved, at endnu ikke alt er perfekt. Der er tale om mellemliggende skridt, og jeg mener heller ikke, at en sådan finansiel anklagemyndighed vil være det mest perfekte gennem tiderne. Det vil imidlertid være et ret vigtigt skridt hen imod beskyttelse af de europæiske skatteydere. Og det er især også vigtigt, at Parlamentet præciserer, at denne instans har et demokratisk fundament. Der findes også instanser i Europa, der ikke er underkastet Parlamentet og dets kontrol, som Europol, og så kan det ikke undre, at man lige pludselig erfarer gennem medierne, at medlemsstaterne tilsyneladende går med til helt fantastiske beløb bag lukkede døre hos Europol. Man ser straks, at der mangler gennemsigtighed, Parlamentet mangler, og jeg tror, det er vigtigt, at vi sikrer disse ting hos anklagemyndigheden. Vi har allerede af og til - også i andre betænkninger - gjort opmærksom på, at vi gerne vil have artikel 280 (a). Parlamentet stemte om det igen for 14 dage siden i Strasbourg, og jeg håber også, at Parlamentet vil støtte ordførerens stk. 3 her.
<P>
Hvor vigtig en anklagemyndighed er for os, oplever vi af og til med helt konkrete eksempler. Således opfordrede vi også for nylig det mindste medlemsland, nemlig Luxembourg, til langt om længe at gå aktivt ind i en sag - den såkaldte Perilux-affære - der har ligget hos Luxembourgs anklagemyndighed i årevis. Her er der tale om massive interesser fra de europæiske skatteyderes side. Luxembourg reagerer ikke, og vi må herfra understrege endnu en gang, hvor vigtig en europæisk anklagemyndighed ville være, når det handler om måske at prikke til de medlemsstater, der ikke tager det så nøje med de europæiske skatteyderes interesser. Der er masser af den slags tilfælde, i tilfældet med Luxembourg er det særlig ærgerligt, fordi belgiske domstole allerede var nået frem til nogle resultater i det foreliggende tilfælde.
<P>
Endnu en gang hjertelig tillykke. Jeg tror, Europa-Parlamentet vil træffe en vigtig og god beslutning i dag med denne betænkning!
<SPEAKER ID=40 NAME="Sørensen (ELDR).">
Hr. formand, jeg vil gerne slå fast, at jeg finder det helt uacceptabelt, at omfanget af svindel med EU-midler beløber sig til måske to milliarder årligt og på visse områder sågar er stigende. Samtidig må det imidlertid erkendes, at der grundlæggende er tale om et nationalt problem, idet ca. 80 % af EU-budgettet administreres af de nationale myndigheder, og her mener jeg, at medlemsstaterne udviser en fundamental mangel på vilje til at gøre de tiltag, der er nødvendige netop i forhold til svindlen med EU-midlerne.
<P>
Dette underbygges bl.a. af Kommissionens oplysninger om, at for hver gang OLAF forlægger fire sager, som burde medføre tiltale, for de nationale myndigheder, er det kun én sag, der får et retsligt efterspil.
<P>
Alt dette er for mig uacceptabelt. Det får mig dog ikke betingelsesløst til at tilslutte mig fru Theatos konklusion om, at den optimale og eneste løsningsmodel ligger i oprettelsen af endnu en institution, en fælles europæisk anklagemyndighed, en instans med forrang fremfor national lovgivning og med vidtgående harmoniseringskrav på områder med traditionelt forskellige retstraditioner og retsopfattelser medlemsstaterne imellem, - jeg kan blot nævne harmonisering omkring straffelovgivning, bevisførelse, sanktioner og så de retsprocessuelle regler.
<P>
Hvis vi implementerer denne model her og nu, forudser jeg omfattende kompetencestridigheder mellem den fælles europæiske anklagemyndighed og de nationale myndigheder og overlap i forhold til andre fællesskabsinitiativer som Eurojust, OLAF og Europol, initiativer som under alle omstændigheder, deres korte levetid taget i betragtning, bør gives mere tid til at udvise resultater også på området med svindel med EU-midler.
<P>
Men når det så er sagt, støtter jeg faktisk principielt idéen om traktatfastsættelse og oprettelse af denne myndighed. Jeg mener blot ikke, at tiden er moden til en så drastisk harmonisering af grundlæggende retspolitiske områder, som fru Theato foreslår.
<P>
Alternativt mener jeg, at udviklingen af en europæisk anklagemyndighed bør foregå gradvist og inden for rammerne af et styrket Eurojust-samarbejde. Det er i øvrigt den model, som fru Theato nævner i sin betænkning i artikel 22, andet led.
<P>
Generelt er det disse overvejelser, der ligger til grund for den liberale gruppes ændringsforslag til betænkningen.

<SPEAKER ID=41 LANGUAGE="DE" NAME="Rühle (Verts/ALE).">
Hr. formand, kære kolleger, efter dannelsen af OLAF ville oprettelsen af en europæisk anklagemyndighed være det næste logiske skridt til at bekæmpe det finansielle svig i EU af hensyn til de europæiske skatteydere. På min gruppes vegne vil jeg gerne rette en stor tak til ordføreren, fru Theato, for det mod og den vedholdenhed, som hun har kæmpet for dette emne med i årevis, og med denne tak tilslutter jeg mig også kommissær Schreyer, som med grønbogen og talrige høringer støtter kampen for en europæisk anklagemyndighed.
<P>
Desværre har vi endnu ikke nogen egentlig fælles europæisk indenrigs- og retspolitik. Den tredje søjle udelukker ikke kun Europa-Parlamentet fra vigtig parlamentarisk medbestemmelse og kontrol, den er også årsag til et stort demokratisk underskud i den europæiske rets- og justitspolitik. Oprettelsen af en europæisk svigafdeling hos OLAF uden juridisk kompetence skaber et retsligt hul på europæisk plan. Vi har igen taget andet skridt før det første.
<P>
Desværre lader det heller ikke til, at konventet virkelig indser problemets alvor. Hvordan kan man ellers forklare, at konventets præsidium igen holder fast ved enstemmighed i Rådet, når det handler om at træffe beslutning om oprettelse af en europæisk anklagemyndighed? Rådet har tidligere vist, at det mangler denne fælles vilje, og det har desværre også gang på gang vist, at det ikke altid har den fælles vilje til virkelig at arbejde på bekæmpelsen af svig og beskyttelse af EU's finansielle interesser.
<P>
Lad os derfor vise stor åbenhed og et bredt flertal her i Parlamentet i dag. Det er efter min mening absolut vigtigt, at vi med dette brede flertal viser især konventets plenarforsamling, at vi er modstandere af denne enstemmighed, at vi mener, at den europæiske anklagemyndighed skal indtage en virkelig vigtig plads i den nye traktat, at oprettelsen af anklagemyndigheden skal være baseret på en kvalificeret flertalsbeslutning, og at Parlamentet også skal have medbestemmelsesret her.
<SPEAKER ID=42 LANGUAGE="EN" NAME="Crowley (UEN).">
Hr. formand, også jeg ønsker at takke fru Theato for hendes arbejde med dette forslag, selv om jeg ikke kan tilslutte mig det.
<P>
En af de vigtigste faktorer i forbindelse med oprettelsen af nye kontorer eller nye institutioner i medfør af de europæiske traktater er, at en række elementer er til stede, som vi først og fremmest bør huske på. Det er de grundlæggende spørgsmål. Er der et ønske om dette i offentligheden? Nej. Vil det være mere effektivt? Nej. Vil det skabe større retfærdighed? Nej. Vil det sikre en mere effektiv beskyttelse af Det Europæiske Fællesskabs eller de europæiske institutioners finansielle interesser? Nej. Årsagen er, at vi i hver enkelt medlemsstat allerede har en række offentlige anklagemyndigheder med særlig kompetence til inden for deres egne områder at behandle bedrageri og retsforfølgning og forstå de regler og krav til bevisbyrden, der gælder i hver enkelt medlemsstat.
<P>
Vi bør sikre, at der hos alle disse offentlige anklagemyndigheder er den nødvendige forståelse for, hvad EU's finansielle interesser er. OLAF, Revisionsretten og disse nationale anklagemyndigheder bør i højere grad samarbejde om at sikre retsforfølgning ved de nationale domstole, og der bør ud over Eurojust-systemet også være større mulighed for at skabe fælles interesser, fælles uddannelse og fælles forståelse mellem retsinstanserne i hver enkelt medlemsstat, så vi i sidste instans når frem til et fællesskab.
<P>
Jeg er lidt skuffet over bemærkningerne i betænkningen om, at der bør etableres fælles bestemmelser om beviser. I det britiske retssystem, som er common law-systemet, er reglerne om bevisførelse blevet fastlagt over 322 år - og så vil vi uden videre indføre fælles bestemmelser om beviser. Det er vigtigt, at vi husker på, at EU's borgere har ret til en passende repræsentation i forhold til deres anliggender. De har ret til at få deres skattepenge beskyttet, men skatteyderne og skatteydernes interesser beskyttes bedst på nationalt plan.
<SPEAKER ID=43 LANGUAGE="EN" NAME="Titford (EDD).">
Hr. formand, der kan ikke være nogen her i Parlamentet, der ikke kender den vigtigste regel i politik: Når du befinder dig i et hul, skal du holde op med at grave. Der er også den om turisten, der var faret vild inde midt i Irland. Han spørger en af de lokale, hvordan han kommer til Tipperary, og får svaret: "Jeg ville ikke starte herfra". Men på bunden af hullet starter fru Theato ud med i begrundelsen at erklære, at "det er længe siden, man blev klar over, at det var nødvendigt med en særlig strafferetlig beskyttelse af Fællesskabets finansielle interesser". Jeg er enig, men hvis der ikke var fællesskabsmidler, ville Fællesskabet ikke have finansielle interesser og derfor intet behov for beskyttelse heraf. Det er her, jeg starter ud. Det har aldrig været forsvarligt at overdrage penge til en organisation, så den kan anvende dem på en måde, der er unddraget reformer, og som der ikke kan redegøres for. Dét er hullet. Svaret er at holde op med at grave, at holde op med at give Fællesskabet penge.
<P>
For så vidt angår oprettelsen af en europæisk anklagemyndighed, kan det meget vel være Deres mål, men hvis jeg var i Deres sted, ville jeg ikke starte herfra. Det er det grundlæggende korrupte og ukontrollerbare system, der er problemet. Angrib årsagen, ikke systemet.

<SPEAKER ID=44 LANGUAGE="DE" NAME="Ilgenfritz (NI).">
Hr. formand, beskyttelsen af de finansielle interesser skal naturligvis fortsat være et højt prioriteret mål for os. Vi støtter i den forbindelse også oprettelsen af en europæisk anklagemyndighed, men mener efter indgående diskussioner heller ikke, at det må være et universalmiddel for fremtiden. De allerede eksisterende muligheder skal også fortsat udbygges. Dermed mener jeg en styrkelse af OLAF respektive fremme af et bedre samarbejde blandt myndighederne. Det er påfaldende, når f.eks. Nederlandene indberetter fire gange så mange tilfælde af svig som f.eks. Spanien og Grækenland. Hvis medlemsstaterne ikke får hånd om deres svig, skal de også trues med et stop for støtte, eller også skal de dække de skader, EU har pådraget sig på grund af deres myndigheders slappe kontroller.
<SPEAKER ID=45 LANGUAGE="EN" NAME="Kirkhope (PPE-DE).">
Hr. formand, eftersom jeg selv tidligere lejlighedsvis har varetaget funktionen som anklager, mener jeg, at argumenterne for en europæisk offentlig anklagemyndighed langtfra er overbevisende. Som medlem af Det Europæiske Konvent mener jeg, at det er vores opgave at efterforske metoder til ikke at skabe yderligere institutionelt bureaukrati og forsøge at forenkle tingene, så Europas borgere både beskyttes og kommer mere i kontakt med deres repræsentanter.
<P>
Jeg kan ikke se, hvilke fordele der skulle være forbundet med denne myndighed, selv om den, som en af mine kolleger netop udtrykte det, er forankret i en anden institution. Der er vanskeligheder, for så vidt angår omkostninger og bureaukrati. Der er vanskeligheder, som anført, for så vidt angår indpasningen af denne særlige rolle i Europas retssystemer, som er meget forskellige med hensyn til deres funktion, deres bevisindsamling og retsforfølgningens karakter. Efter min opfattelse er der også et problem, for så vidt angår retsgrundlaget. Hvis de nuværende organisationer skal have mulighed for at gennemgå en reform, vil dette ikke lette processen for dem.
<P>
Det, vi har brug for, er mere samarbejde mellem staterne og Kommissionen - myndighederne imellem. Vi bør klarlægge de internationale regnskabsaftaler og give større bøder til stater, der indtager en uhensigtsmæssig holdning til bedrageri. Vi bør tilskynde staterne til i højere grad at gribe ind og styrke Revisionsrettens rolle. Vi har brug for flere interne reformer. EU's reformstrategi er efter min mening gået i stå i øjeblikket og bør sættes i gang igen. Det tjener helt ærligt ikke noget formål at behandle EU's medlemsstater som uartige børn, fratage dem deres legetøj og give det til en anden overbelastet og uhensigtsmæssig instans.
<P>
Hvis vi respekterer vores medlemskab af EU, burde vi også respektere vores kapacitet til at retsforfølge effektivt og håndtere bedrageri og gennemføre de nødvendige reformer.

<SPEAKER ID=46 LANGUAGE="PT" NAME="Casaca (PSE).">
Hr. formand, fru kommissær, det er fuldstændigt ubestrideligt, at beskyttelsen af Fællesskabernes finansielle interesser mod kriminelle anslag ikke fungerer eller kun fungerer dårligt, når der ikke er nationale myndigheder til at tage hånd om problemerne, og at denne situation ikke er holdbar, som Herbert Bösch jo også netop har vist, hvad angår forholdene i Luxembourg.
<P>
Ordføreren, Diemut Theato, har utrætteligt talt for oprettelse af en europæisk anklagemyndighed for at imødegå denne situation, og kommissær Michaele Schreyer har også vedholdende støttet dette initiativ, hvorfor jeg gerne vil takke dem begge for deres indsats og engagement. Alligevel, og med hele det venskab og al den agtelse og respekt, som jeg nærer for dem, må jeg dog pege på to aspekter, der efter min opfattelse er afgørende i denne sag.
<P>
Jeg tror ikke, at EU's borgere ville forstå, hvis vores institutioner nok en gang valgte udelukkende at se på den økonomiske problematik og ikke også inddrog andre samfundsspørgsmål. Jeg finder det ikke forsvarligt at oprette en europæisk anklagemyndighed, der tager sig af de finansielle interesser, men som f.eks. ikke beskæftiger sig med strafbare handlinger i forbindelse med menneskehandel, særlig med børn.
<P>
Desuden gør antallet af europæiske instanser for forebyggelse, bekæmpelse og strafforfølgning af kriminalitet, Europol, Eurojust og OLAF, og den komplicerede afgrænsning af disse instansers aktionsfelt det tilrådeligt at gå frem med omhu på dette felt. Den værste situation, som vi kan skabe, vil være at øge systemets entropi, hvor de forskellige instanser kun bekymrer sig om deres eget kompetenceområde, uden at bekæmpelsen af den økonomiske kriminalitet i europæisk skala bliver mere effektiv.
<P>
Til slut vil jeg gerne udtrykke forbehold over for principperne om tavshedspligt og uafhængighed, når de opfattes absolut, sådan som det for det sidste begrebs vedkommende sker i Kommissionens grønbog. Vi behøver blot se på de skuffende resultater, som mit eget land har opnået på dette område, for at forstå, hvor vigtigt det er ikke at begå de samme fejl.

<SPEAKER ID=47 LANGUAGE="IT" NAME="Di Pietro (ELDR).">
Hr. formand, ligesom hr. Kirkhope, der talte for lidt siden, har jeg selv været offentlig anklager, men jeg kom til nogle diametralt modsatte konklusioner, og det gør jeg stadig. Jeg vil gerne opfordre dem, der virkelig tror på EU's opbygning, til at være konsekvente og støtte forslaget om et stærkere EU, nemlig et EU, som har mulighed for at give sig selv alle de redskaber, der er nødvendige for reelt at bekæmpe problemet med svig til skade for EU's finansielle interesser, eftersom medlemsstaterne hidtil ikke har beskyttet disse interesser tilstrækkeligt i deres lovgivninger. Sådan som der med rette står i fru Theatos forslag til beslutning - og hun har min store beundring og respekt - er det en kendsgerning, at denne svig til skade for EU-budgettet og i den sidste ende for de europæiske skatteydere hvert år beløber sig til ca. 1 milliard euro, og alle undersøgelser viser, at dette fænomen vil blive stadig mere omfattende.
<P>
De eksisterende juridiske instrumenter til bekæmpelse af svig, f.eks. de konventioner og protokoller, som medlemsstaterne har ratificeret, den komplekse praktiske gennemførelse af gensidig retshjælp i straffesager, OLAF's karakter - OLAF har kun beføjelse til at foretage rent administrative kontroller - og ikke mindst det strafferetlige samarbejdes opdeling har således vist sig at være helt utilstrækkeligt til at bekæmpe dette fænomen på en effektiv måde, og heller ikke de undskyldninger, vi har hørt indtil nu, kan overbevise mig om, at vi skal opgive den europæiske anklagemyndighed.
<P>
En beslutning, som udelukkende er principiel, er dog ikke nok. Hvis vi virkelig går ind for oprettelsen af en europæisk anklagemyndighed, skal vi også være konsekvente og give den nogle effektive arbejdsredskaber. Derfor skal vi på EU-plan foretage en meget nøje fastlæggelse af overtrædelser og straffe i forbindelse med kriminelle handlinger, og vi skal ligeledes vedtage fælles EU-bestemmelser, når det gælder strafferet og straffeprocedure. Derfor er jeg ligesom ordføreren, fru Theato, af den opfattelse, at vi skal følge magtadskillelsesprincippet og sikre den europæiske anklagemyndigheds og de befuldmægtigede anklageres uafhængighed, og at de skal udøve deres mandat i henhold til princippet om retsforfølgelsens lovlighed. Det bliver desuden nødvendigt at underkaste den europæiske anklagemyndigheds handlinger en domstolskontrol, både når det gælder efterforskningsaktiviteterne og sagernes henvisning til pådømmelse.
<P>
Til sidst vil jeg gerne sige, at de ærlige EU-borgere efter min mening kun kan glæde sig over oprettelsen af et instrument, som bekæmper de uærlige på ethvert tidspunkt og på ethvert område.

<SPEAKER ID=48 LANGUAGE="NL" NAME="Van Dam (EDD).">
Hr. formand, diskussionen om strafferetlig beskyttelse af Fællesskabets finansielle interesser har nu varet et stykke tid. Man har investeret en hel del tid og energi, desværre især i at udnytte denne mangel til at oprette en europæisk anklagemyndighed. Betænkningen er baseret på politiske motiver, hvilket den foregående taler illustrerede. Det er derfor ikke så mærkeligt, at den vækker politisk modstand. Jeg beklager, at dette sker på bekostning af en objektiv diskussion.
<P>
Når der i betænkningen henvises til chartret om grundlæggende rettigheder, er man langt forud for virkeligheden. Chartret er trods alt endnu ikke blevet indarbejdet i EU-traktaten som juridisk bindende. Det ønsker min gruppe heller ikke, at det bliver, på grund af dets middelmådige indhold, og fordi det kopierer de nationale forfatninger og den europæiske menneskerettighedskonvention.
<P>
Hvis beslutningsforslaget virkelig sigtede mod en effektiv strafferetlig forfølgelse af svig og kriminalitet, der skader Fællesskabets interesser, ville det have fået vores støtte. Det har imidlertid vist sig at være umuligt, nu hvor man går for vidt med betænkningen og søger at gøre EU til en politisk enhed.

<SPEAKER ID=49 LANGUAGE="IT" NAME="Borghezio (NI).">
Hr. formand, beskyttelsen af EU's finansielle interesser lader til at være et påskud for oprettelsen - som tilsyneladende er hovedformålet - af en superanklagemyndighed, der næsten hænger direkte sammen med indførelsen af den europæiske arrestordre, og hvor man følger en linje, der tager sigte på at erstatte de nationale domstole. Det er en linje, som den italienske regering klart har givet udtryk for sin modstand mod ved flere lejligheder, hvilket den også nøje har forklaret årsagerne til. Det er ikke overraskende, at dette forslag - nemlig forslaget om den europæiske anklagemyndighed - bliver genoptaget af konventets præsidium. I artikel 20 bebudes der nemlig en europæisk lov om oprettelsen af en europæisk anklagemyndighed, hvis struktur skal vedtages med en flertalsafgørelse. Dette giver anledning til yderligere bekymring, også fordi der for anklagemyndighedens vedkommende opstår nogle meget vanskelige spørgsmål såsom princippet om fri bevægelighed for bevismateriale, hvilket betyder, at man ser bort fra betingelserne for antageligheden af de beviser, der specifikt er taget højde for i retssystemerne i de enkelte stater, som har domskompetence. Man bekæmper ikke grænseoverskridende kriminalitet ved at afskaffe de nationale retstraditioner, med derimod ved hjælp af passende kontroller og effektive og virkningsfulde foranstaltninger for at bekæmpe, forebygge og afskaffe international økonomisk kriminalitet.

<SPEAKER ID=50 LANGUAGE="DE" NAME="Stauner (PPE-DE).">
Hr. formand, jeg har med tilfredshed hørt, at de belgiske myndigheder for to dage siden rejste tiltale mod den tidligere kommissær Cresson på grund af svig, fire år efter Santer-Kommissionens styrt på grund af fejl fra netop fru Cressons side. Også dette viser, at det er tvingende nødvendigt at oprette en europæisk anklagemyndighed, der udelukkende og alene bringer tilfældene af svig med europæiske penge for retten, og det hurtigt efter den pågældende overtrædelse, for der kan kun forventes en præventiv virkning, hvis strafforfølgelse og -domfældelse finder sted hurtigt. Selv om jeg principielt er den sidste, der taler for en yderligere overdragelse af opgaver til EU, er det i dette undtagelsestilfælde rimeligt, for i forbindelse med beskyttelsen af de europæiske midler har alle - og jeg understreger alle - hidtil ansvarlige organer svigtet på ynkelig vis, især den nuværende Kommission, der bliver reduceret af denne opgave til at komme med verbale kraftudtryk.
<P>
Der er dog mere end nogensinde behov for handling, for antallet af tilfælde af svig, dårlig ledelse og nepotisme stiger. Jeg henviser blot til de seneste tilfælde på De Europæiske Fællesskabers Statistiske Kontor Eurostat. De nationale anklagemyndigheder viser sig i vid udstrækning at være overbelastede. Mottoet "de små hænger man, de store lader man gå" har imidlertid en ødelæggende indvirkning på de europæiske borgeres tillid til de europæiske institutioner.
<P>
Jeg appellerer derfor til Rådet og konventet: Vi har ikke brug for flere grønbøger. Det, vi har brug for, er et entydigt retsgrundlag, der fastlægger og afgrænser arbejdsopgaven klart. Så er der heller ikke længere plads til visse medlemsstaters betænkeligheder. Dette første skridt skal tages nu ved udformningen af de nye traktater og udvidelsen mod øst. Hvis det lykkes os, vil denne instans være uløseligt forbundet med fru Theatos bestræbelser, som jeg gerne vil rette en stor tak til for de vedholdende bestræbelser endnu en gang.
<SPEAKER ID=51 LANGUAGE="EN" NAME="Morgan (PSE).">
Hr. formand, vi har i dag et åbent marked inden for EU, men det betyder, at markedet også er åbent for bedragere. Det meste bedrageri mod EU består i virkeligheden af manglende indbetaling af midler. Kommissionen har anslået, at 90 milliarder euro er unddraget EU-budgettet alene på grund af cigaretsmugling. Vi har iværksat nogle foranstaltninger for at forhindre bedrageri. Vi har oprettet OLAF, som udfører sit arbejde og overdrager sagerne til medlemsstaterne, hvor de så samler støv på en hylde. Vi kunne træffe sanktioner i forhold til Revisionsretten, men spørgsmålet er fortsat: Hvem anklager? Vi kunne fortsætte bevisførelsen for bedrageri, men spørgsmålet er fortsat: Hvem anklager? Vi har etableret Eurojust, men også her er spørgsmålet: Hvem anklager? Svaret, som er faktuelt snarere end teoretisk, er: næsten ingen.
<P>
Medlemsstaterne går ikke seriøst ind i bekæmpelsen af bedrageri i EU. Det tog dem fem år at ratificere konventionen om beskyttelse af de finansielle interesser. Retsforfølgningen af personer, der ripper EU for penge er absolut minimal. Det nuværende system virker ikke. Det er ekstremt vanskeligt at retsforfølge grænseoverskridende bedrageri, fordi beviser, der er indsamlet i en medlemsstat, ikke tages i betragtning i en anden medlemsstat.
<P>
Vi har her en grønbog, og det er yderst vigtigt, at den europæiske anklagemyndigheds beføjelser begrænses til EU-budgettets finansielle interesser. Alt hvad der går ud over det, åbner op for omfattende komplikationer og alvorlige forfatningsmæssige implikationer - hvilket er årsagen til, at punkt 4, som indeholder et krav om indførelse af et retsområde, ikke giver mening. Hvis problemet eksisterer nu, er det ikke svært at forestille sig, hvor vanskeligt det vil blive efter udvidelsen.
<P>
Hvis vi virkelig ønsker at bekæmpe bedrageri, må vi erkende, at det nuværende system ikke fungerer, og leve med det, indtil vi har et acceptabelt alternativ.
<SPEAKER ID=52 LANGUAGE="FR" NAME="Berthu (NI).">
Hr. formand, jeg vil vedrørende bekæmpelse af svig først og fremmest sige, at det er et problem, som skal løses hurtigst muligt. I dag findes der ikke en kompetent juridisk instans, der kan foretage undersøgelser inden for Fællesskabets institutioner, og dette skyldes institutionernes priviligerede status. Hvis en europæisk anklagemyndighed har en opgave, så er det først og fremmest denne. Vedrørende det øvrige, hvilket vil sige den eventuelle oprettelse af en overnational instans, der skal varetage fremskyndelsen af undersøgelser og reagere offentligt over for medlemsstaterne i tilfælde af overtrædelser, der skader Fællesskabets finansielle interesser, mener vi, at forslaget indeholder flere ulemper end fordele. Naturligvis kan forskellene mellem de nationale retsområder i visse tilfælde hindre rettergangen. Men Eurojust er oprettet for at udbedre dette problem med respekt for de nationale kompetencer. Lad først og fremmest denne instans reagere og udvikle sig, inden vi fælder dom over dens effektivitet.
<P>
Vedrørende oprettelse af en overnational europæisk anklagemyndighed, som Kommissionen foreslår, vil den føre os ind i et endeløst maskineri, for vi skal ikke blot harmonisere de kriminelle handlinger, strafudmålingerne, regulativerne og alle former for sagsdokumenter, herunder bevisførelse, men det ville også være nødvendigt at overveje spørgsmålet om beskyttelse af de individuelle friheder imod alle de tvangsmidler, som den europæiske anklager vil anmode om, nemlig ransagning, beslaglæggelse, aflytning, arrestordre, retligt tilsyn, varetægtsfængsling og naturligvis det omfattende spørgsmål om den demokratiske kontrol, som skal udføres. Hr. formand, det er meget omfattende, og jeg opfordrer kraftigt mine kolleger til at vælge Eurojust i stedet, hvilket kan føre til tilsvarende resultater uden at skabe usikkerhed.
<SPEAKER ID=53 LANGUAGE="EN" NAME="McCartin (PPE-DE).">
Hr. formand, jeg vil gerne lykønske fru Theato med den betænkning, hun har udarbejdet. Jeg mener, at den er resultatet af det omfattende og hårde arbejde, hun har udført på området. Hun har forelagt et efter min opfattelse overbevisende forslag for Det Europæiske Konvent om at optage en bestemmelse herom i en ændret traktat.
<P>
Vi bør i forbindelse med drøftelserne om dette emne ikke give det indtryk - som flere medlemmer har givet og forsøger at give - at EU-kassen på den ene eller den anden måde er mere gennemhullet end de tilsvarende statskasser i medlemsstaterne eller andre steder i verden. Vi klarer det hverken værre eller bedre, men vi har opstillet højere standarder for regnskabsføring og ansvarsforhold.
<P>
På den anden side er de fleste argumenter imod denne tanke af politisk og ideologisk karakter. Argumenter, der forventes at appellere til folk, der er foruroligede over overførselen af magt og beføjelser fra de nationale parlamenter til Europa og indførelsen af mere unødvendigt bureaukrati. Det er ikke min opfattelse. Det, vi har overført til EU, er 1 % af vores nationale beskatning, som anvendes til fordel for fællesskabspolitikkerne. Vi har indført finanskontrol hermed, og vi har oprettet OLAF med det formål yderligere at undersøge eventuelle problemer. Men vi har ikke taget det endelige skridt, som er at skabe muligheden for at retsforfølge personer, som vi har påvist har gjort sig skyldige i krænkelser af EU-lovgivningen. Jeg har konstateret det i min hverdag, jeg har set tilfælde, hvor virksomheder og enkeltpersoner er blevet kendt skyldige i misbrug af fællesskabsmidler. Jeg har set situationer, hvor mange mennesker inden for en bestemt sektor, som modtager omfattende finansiering fra EU, øjensynlig vedvarende kan slippe af sted med at overtræde vores regler og forordninger om pengenes anvendelse. I et tilfælde har man kunnet se skatteyderne i en medlemsstat blive tvunget til gennem clearing af konti at betale for enkeltselskabers lovovertrædelser. I andre situationer har jeg set manglende indbetaling af afgifter, hvorved de nationale myndigheder igen står tilbage med regningen.
<P>
Hvis vi havde en europæisk anklagemyndighed med egne midler - vi ønsker ikke at gå længere en det - tror jeg, at myndighederne i medlemsstaterne, som jo reelt forvalter pengene, i højere grad ville sætte fokus på dette forhold. Jeg tror også, at OLAF's arbejde ville være mindre frustrerende, end når man efter endt efterforskning af forhold, der er blevet anset for at være tilstrækkeligt alvorlige til at blive overdraget til den offentlige anklagemyndighed på nationalt plan, konstaterer, at det ikke sker. Hvis vi havde en europæisk anklagemyndighed, ville vi over for skatteyderne med sikkerhed kunne fastslå, at vi afsluttede sagerne korrekt.
<SPEAKER ID=54 LANGUAGE="PT" NAME="Santos (PSE).">
Hr. formand, jeg har for nylig givet udtryk for, at fordelingen af de finansielle ressourcer, som EU har til rådighed, antagelig er den mest komplicerede, men samtidig også den mest spændende opgave, som Fællesskabets institutioner skal løse. En forbedring af effektiviteten og gennemskueligheden i personaleressourcernes anvendelse er derfor både velkommen, påskønnelsesværdig og velbegrundet. Følelsen af at være borger i EU, altså følelsen af at tilhøre et overnationalt solidarisk fællesskab, styrkes også af den måde, som Unionens finansielle søjle anvendes på.
<P>
Europa-Parlamentet er som budgetmyndighed af uundværlig betydning for en sådan forbedring. Vi kan derfor kun prise Kommissionens bestræbelser på at forbedre den strafferetlige beskyttelse af Fællesskabets finansielle interesser og især på at oprette en europæisk anklagemyndighed. Hvis de påtænkte reformer effektivt skal kunne beskytte de europæiske skatteborgeres penge og også Unionens troværdighed i henseende til at tilvejebringe denne beskyttelse, må der ydes en stor indsats for at harmonisere procedurer, samordne aktioner og sikre et loyalt og åbent samarbejde mellem medlemsstaterne, men det er lige så nødvendigt, at denne politik uigenkaldeligt kommer til at følge fællesskabsmetoden.
<P>
Jeg støtter derfor den opfattelse, som ordføreren, Diemut Theato, hylder, når hun fastslår, at strafferetten ikke udelukkende kan betragtes som et område for EU-lovgivning under tredje søjle, og når hun henviser til, at oprettelsen af en europæisk anklagemyndighed under den første søjle kan blive et meget vigtigt skridt hen imod den struktur, som "Unionens beføjelser" kan få i fremtiden.
<SPEAKER ID=55 LANGUAGE="IT" NAME="Dell'Alba (NI).">
Hr. formand, kære kolleger, omstændighederne i forbindelse med denne forhandling er så afgjort ikke de bedste at give udtryk for sin holdning under. På vegne af de radikale parlamentsmedlemmer fra Italien vil jeg gerne sige, at vi fortsat er stærke modstandere af den blotte tanke om oprettelsen af en europæisk anklagemyndighed, som ikke er ledsaget af de instrumenter og foranstaltninger, der hører med til vores landes juridiske arv og kulturarv. Hvordan kan man overveje at oprette en europæisk anklagemyndighed alene, det vil sige uden de doms-, anke- og forsvarsmekanismer, som er kendetegnende og specifikke for ethvert lands retssystem? En alt for hurtig udvikling på dette område ville kun gøre den indfaldsvinkel, vi forsøger at give EU, endnu mere justitspræget og eksportere en vis italiensk retsmodel, som vi allerede kender, og som har gjort stor skade i vores land. Derfor stemmer vi imod fru Theatos betænkning, hvilket vi også gjorde i udvalget. Det er ikke, fordi idéen er dårlig i sig selv, men fordi den mangler alle de ledsagende foranstaltninger, der er nødvendige for, at den reelt bliver retfærdig, sådan som også et retssystem på europæisk plan bør være.

<SPEAKER ID=56 LANGUAGE="ES" NAME="Bayona de Perogordo (PPE-DE).">
Hr. formand, jeg vil gerne ønske fru Theato tillykke med betænkningen, som jeg støttede i Budgetkontroludvalget, og som jeg også forventer at støtte her på plenarmødet.
<P>
Jeg vil gerne anbringe betænkningen i dens rette sammenhæng og påpege, at vi taler om at fastslå Europa-Parlamentets holdning i forhold til Kommissionens grønbog om en europæisk anklagemyndighed på det økonomiske område. Kommissionen forsøger med denne publikation at skabe en utroligt bred debat om alle spørgsmålene vedrørende denne instans, og det har fået den til at medtage visse punkter, som, hvis der var tale om et udkast til lovgivning, ville blive anset for ufærdige, mangelfulde og problematiske i mange henseender.
<P>
Grønbogen kan imidlertid sammenfattes til den tanke, den intellektuelle hypotese, at forsvaret af Fællesskabets og dermed de grænseoverskridende, finansielle interesser måske bedre kan forsvares af en instans på fællesskabsplan inden for dette område.
<P>
Ordførerens arbejde er afhængigt af denne struktur, og derfor skal det besvare de væsentligste spørgsmål i grønbogen samt udlede af de supplerende og foreløbige oplysninger, at det er af central betydning at nå frem til det retsgrundlag, der er nødvendigt for at fortsætte en grundig analyse.
<P>
Der findes to relevante årsager til, at det er tilrådeligt at behandle og vedtage denne betænkning. På den ene side det igangværende konvent og den næste regeringskonference, hvor fremtiden for Fællesskabets lovgivning skal fastlægges, og på den anden side optagelsen af de nye medlemmer, som ved tiltrædelsen skal stilles over for et retsgrundlag, som vil give dem mulighed for at deltage i den kollektive proces med at oprette en europæisk anklagemyndighed på det økonomiske område.

<SPEAKER ID=57 LANGUAGE="IT" NAME="Gargani (PPE-DE).">
Hr. formand, fru Theatos betænkning om Kommissionens grønbog om strafferetlig beskyttelse af Fællesskabets finansielle interesser og oprettelse af en europæisk anklagemyndighed har været genstand for omfattende forberedelser og en langvarig debat. I begyndelsen var vi enige, forudsat at den europæiske anklagemyndighed netop blev - og bliver - begrænset til Fællesskabets finansielle interesser. Under debatten og vurderingerne i parlamentsudvalgene risikerede det oprindelige forslag dog at blive forvansket og tage en anden og farlig drejning, når det gælder EU's institutionelle sammenhæng. Derfor havde Retsudvalget først udarbejdet en negativ udtalelse, men senere - efter hr. Lehnes kloge indsats og forklaringerne fra formanden, fru Theato - afgav Retsudvalget en kompromisudtalelse og forsøgte at bringe den institution, som vi ønsker at regulere, tilbage til det oprindelige forslag. Efter yderligere drøftelser med fru Theato lykkedes det os at nå frem til en fælles holdning og et kompromis, som vi håber, at Parlamentet vedtager her til morgen. Fru Theato har været meget lydhør og har selv taget sig af dette spørgsmål, for i EU's retssystem er der faktisk ikke taget højde for beføjelser inden for strafferet og straffeprocesret, og der er heller ikke taget højde for en domstol med alle jurisdiktionsgrader, som kan sikre de fulde forsvarsrettigheder. Uden en sådan kontekst ville oprettelsen af en uafhængig europæisk anklagemyndighed uden nogen form for kontrol, hr. formand, kære kolleger, gå ud over den i forvejen skrøbelige interinstituionelle balance mellem EU og medlemsstaterne på et vanskeligt område som retsområdet, og derfor ville den være ulogisk og umotiveret. Oprettelsen af et sådant organ lader navnlig til at være forhastet, i betragtning af at vi endnu ikke har nået målsætningerne om et retssamarbejde eller - på de nødvendige punkter - en harmonisering af bestemmelserne om medlemsstaternes strafferetlige spørgsmål.
<P>
Det er inden for rammerne af Eurojust - hvor der så afgjort er et problem med subsidiariteten og et alvorligt problem med samordningen mellem alle medlemsstaterne - og kun inden for rammerne af Eurojust, at vi virkelig kan få et væsentligt og ensartet resultat, som respekterer medlemsstaterne og samtidig giver de garantier, EU skal have. Det vil vi stemme for, og vi vil tage disse ændringsforslag op i konventet, der naturligvis ikke kan indføre en europæisk anklagemyndighed og en ubegrænset superanklagemyndighed, som er i strid med alle de garantier, der trods alt eksisterer her i Europa.

<SPEAKER ID=58 NAME="Formanden.">
Forhandlingen er afsluttet. Afstemningen finder sted om et øjeblik.
<SPEAKER ID=60 LANGUAGE="ES" NAME="Galeote Quecedo (PPE-DE).">
Hr. formand, da medlemmerne fra Gruppen for Det Europæiske Folkeparti (Kristelige Demokrater) og De Europæiske Demokrater kiggede i deres postkasser ved siden af salen her til morgen, så vi en plakat med vores navn og ordet "morder". Hidtil, hr. formand, er det vist kun vores kolleger fra Baskerlandet, der har været vant til dette, til at se deres navne malet på skydeskiver i gaderne, og for nogle af dem, hr. formand, har vi iagttaget et minuts stilhed her i Parlamentet.
<P>
Jeg mener ikke, at dette er i overensstemmelse med den ånd, som EU blev grundlagt i, som også er uforenelig - og det siger jeg med al respekt - med visse plakater, som vi så i går her i plenarsalen.
<P>
Derfor vil jeg bede Dem, hr. formand, appellere til tolerance, som er grundlaget for den europæiske integration.
<SPEAKER ID=61 NAME="Formanden.">
Deres kollegers reaktion taler allerede stærkt for Deres opfordring til tolerance. Hvad angår den omtalte hændelse, fordømmer jeg den fuldt og helt. Den, der gjorde det, har handlet uacceptabelt og uværdigt.
<P>

Et parlament er en folketribun, og medlemmerne har fuldt ud ret til at fremsætte deres politiske analyser og præferencer og gøre det på en afklaret og værdig måde og med respektfuld tolerance for hinanden.
<P>
I lyset af, hvad De berettede i morges, hr. Galeote Quecedo, foreslår jeg at spørge tjenestegrenene, om vi kan finde ud af, hvordan det kunne ske, og hvem den ansvarlige er således, at vi om muligt kan drage en lære af det. Hvis det er nødvendigt at ændre forretningsordenen for at håndtere den slags uværdige hændelser, skal vi bestemt gøre det.
<P>
(Bifald)

<SPEAKER ID=62 LANGUAGE="ES" NAME="Barón Crespo (PSE).">
Hr. formand, jeg bad om ordet for at fordømme disse utålelige handlinger og udtrykke min solidaritet med mine kolleger fra Gruppen for Det Europæiske Folkeparti (Kristelige Demokrater) og De Europæiske Demokrater, og jeg ville foreslå det samme, som De netop har gjort. Jeg støtter det på min gruppes vegne.
<SPEAKER ID=63 LANGUAGE="ES" NAME="Nogueira Román (Verts/ALE).">
Hr. formand, det er ikke nødvendigt, at jeg, eller andre spanske MEP'er, siger, at vi er modstandere af denne form for praksis og er imod alle former for vold. Men jeg må sige, hr. formand, at dette sker i en situation, hvor millioner af spaniere demonstrerer mod krigen, og hvor hr. Aznars spanske regering sammenligner stater som Frankrig og Tyskland ?
<P>

? med Saddam Hussein i Deputeretkammeret. Så sent som i går beskrev han de stater, som er imod krigen, som allierede med Kina og Rusland, i stedet for at sige, at det er en europæisk holdning, som er den modsatte af Det Forenede Kongeriges og Spaniens.
<P>
(Bifald)
<SPEAKER ID=64 NAME="Formanden.">
Den uværdige opførsel her i dag kan absolut ikke retfærdiggøres.

<SPEAKER ID=66 NAME="Formanden.">
Vi går nu over til afstemning.
<P>
Betænkning (A5-0045/2003) af Peres for Fiskeriudvalget om forslag til Rådets forordning om en overvågnings- og kontrolordning for tun (KOM(2001) 406 - C5-0408/2001 - 2001/0170(CNS))
<P>
(Parlamentet vedtog forslaget til beslutning)
<P>
Betænkning (A5-0336/2002) af Dell'Alba for Budgetudvalget om forslag til ændring af retsakterne for Den Europæiske Unions organer efter vedtagelsen af den nye finansforordning (KOM(2002) 406)
<P>
(Parlamentet vedtog forslag 1-12 til lovgivningsmæssig beslutning)
<P>
Betænkning (A5-0077/2003) af Brok for Udvalget om Udenrigsanliggender, Menneskerettigheder, Fælles Sikkerhed og Forsvarspolitik og Wynn for Budgetudvalget om Europa-Parlamentets henstilling til Rådet om indførelse af en finansieringsramme i udkastet til tiltrædelsestraktat (2003/2050(INI)) 
<P>
Før afstemningen

<SPEAKER ID=67 LANGUAGE="FR" NAME="Bourlanges (PPE-DE).">
Hr. formand, jeg kan ikke helt forstå, hvorfor vi går over til afstemningen uden nogen form for forklaring, for her til morgen blev der afholdt et trepartsmøde, som hr. Brok og hr. Wynn på vegne af udvalget deltog i. Jeg mener, at Europa-Parlamentet bør få kendskab til resultaterne af dette møde, inden vi afgiver vores stemme.
<SPEAKER ID=68 LANGUAGE="DE" NAME="Brok (PPE-DE).">
Hr. formand, kære kolleger, jeg kan vedrørende formiddagens forhandlinger fortælle Dem, at man hidtil ikke har opnået enighed, og at trilogen skal fortsættes kommende tirsdag. Jeg ser muligheder for enighed, men tror også, godkendelsen af denne henstilling er et afgørende instrument, som sikrer vores mål inden for disse rammer, nemlig Parlamentets og kandidatlandenes ligeberettigelse i budgetproceduren. Jeg beder derfor om at betragte dette indlæg som en støttetale til fordel for beslutningen.
<SPEAKER ID=72 NAME="Medina Ortega (PSE)">
Hr. formand, i henhold til artikel 69 i vores forretningsorden kan Kommissionen forklare sin holdning til Parlamentets ændringsforslag, og hvis den ikke accepterer alle de pågældende ændringsforslag, kan ordførerne - for jeg er enig med min medordfører, hr. Harbour, om dette - kræve en udsættelse af afstemningen om forslaget til lovgivningsmæssig beslutning i henhold til forretningsordenens artikel 69, stk. 2.

<SPEAKER ID=73 NAME="Kinnock, Neil">
Hr. formand, først vil jeg kort takke både hr. Harbour og hr. Medina Ortega for deres hårde og effektive arbejde i forbindelse med udarbejdelsen af denne betænkning. 
<P>
Under den lange debat om betænkningen og især under den nyttige og åbne debat om det mundtlige spørgsmål om pensioner i går aftes beskrev jeg nærmere de mange ændringsforslag, som Kommissionen er rede til at godkende, og jeg nævnte også, hvilke ændringsforslag vi ikke kan godkende. Kommissionen kan ikke godkende ændringsforslag 16, 22, 23, 24, 37, 39, 53, 55 og 63, og det er ikke særlig mange.
<P>

Det er ikke særlig mange, og listen over dem er let tilgængelig i oversættelse til alle sprog!
<P>
Jeg vil være særligt opmærksom på ændringsforslaget om parlamentsmedlemmernes assistenter, da dette giver anledning til bekymring her i Parlamentet. Jeg kan kun på dette tidspunkt gentage, at Kommissionen er opmærksom på og positivt indstillet over for de bekymringer, der er givet udtryk for her i Parlamentet. Jeg håber derfor, at udtalelserne til sidst vil betyde, at der findes en løsning på dette vigtige beskæftigelsesspørgsmål ved at bryde den interinstitutionelle hårdknude på en positiv måde. 
<P>
Ved at udsætte afstemningen om forslaget til lovgivningsmæssig beslutning forstår jeg, at Parlamentet vil skaffe sig selv lejlighed til at lægge pres på problematiske udestående spørgsmål på et senere tidspunkt. Jeg håber ikke, at jeg overskrider mit kommissorium, når jeg siger, at jeg opfordrer Parlamentet til overholde tidsplanen. Jeg er helt sikker på, at ordførerne fuldt ud forstår nødvendigheden af at gøre det.
<P>
Jeg ser frem til den endelige afstemning.

<SPEAKER ID=74 NAME="Medina Ortega (PSE)">
Hr. formand, som vi har hørt, var der himlen være lovet kun nogle få ændringsforslag, som kommissæren ikke kunne acceptere! Under alle omstændigheder vil jeg på egne og min medordfører hr. Harbours vegne anmode om, at forslaget henvises til fornyet udvalgsbehandling, og jeg håber, at vi snart vil kunne forelægge lovgivningspakken for Parlamentet igen.

<SPEAKER ID=78 NAME="Andersen, Bonde og Sandbæk (EDD)">
. JuniBevægelsen stemmer imod en oprettelse af et EU-overvågningssystem til kontrol af tunfiskeri. Forslagets formål er at gennemføre internationale forpligtelser i EU-retten, hvilket vi vender os skarpt imod.
<P>
Det skal dog understreges, at vi finder det positivt at indføre foranstaltninger til beskyttelse af delfiner og andre truede dyrearter, dette skal blot ikke ske i EU-regi. De enkelte medlemsstater bør hver for sig, i internationale og regionale samarbejder, så vidt muligt søge at fremme bevarelsen og beskyttelsen af truede dyrearter.

<SPEAKER ID=80 LANGUAGE="IT" NAME="Fatuzzo (PPE-DE).">
Hr. formand, jeg kan se, at nogle af de mange tilhørere er pensionerede mænd og kvinder. Det var netop dem, jeg tænkte på, da jeg stemte for medtagelsen af en finansieringsramme i udkastet til tiltrædelsestraktat, for det er min og Pensionistpartiets målsætning, at der også i kandidatlandene skal være sikre pensioner, som gør det muligt for de ældre at leve et værdigt liv. Jeg håber, at der med det samme sker en stigning i støtten til opførelsen af infrastruktur til industrierne, så man skaber velfærd for alle arbejdstagere, arbejdsløse og pensionister, også i de andre to kandidatlande, som ikke kommer med i EU i 2004, nemlig Rumænien og Bulgarien.

<SPEAKER ID=81 NAME="Berthu (NI)">
Vi har stemt mod hr. Broks betænkning, for Europa-Parlamentets egoistiske kamp for at forhindre den såkaldte amputation af de budgetmæssige beføjelser har medført, at det har sat sig i en absurd position, hvor det ved godkendelse af traktaten nægter at give befolkninger ret til selv at træffe budgetmæssige beslutninger i stedet for deres repræsentanter!
<P>
Dette viser, i hvilket omfang Europa-Parlamentet er styret af kortsigtede formodninger, der først og fremmest er inspireret af besættelsen af at fratage landene deres beføjelser. Hvordan kan man tro, at befolkningerne vil interessere sig for sådanne drøftelser?
<P>
Denne sag bør også være en anledning til at stille spørgsmål til begrundelsen for de flerårige finansielle perspektiver, der blev indført ved en interinstitutionel aftale fra 1988. De er meget tvetydige. Hvis de besluttes på europæisk niveau, kan de tjene til at give de nationale parlamenter indtryk af, at de ikke reelt har nogen beføjelse til at træffe beslutninger, når den dag kommer, hvor deres årlige bidrag til Unionen skal fastsættes. Derudover er de sandsynligvis skadelige for selve det europæiske budget, for de begrænser mulighederne for løbende tilpasninger, hvis der er behov for det. 
<P>
Af alle disse grunde, selv om de skyldes den nuværende krise mellem Europa-Parlamentet og Rådet, fortryder vi det ikke.
<SPEAKER ID=83 NAME="Ribeiro e Castro (UEN)">
Jeg bifalder dette resultat af forligsproceduren, som jeg da også har støttet. Jeg tilslutter mig helhjertet ønsket om at forbedre beskyttelsen af forbrugernes sundhed og sikkerhed ved som i dette nye direktiv at forhindre markedsføring for den almindelige forbruger af stoffer, der er klassificeret som kræftfremkaldende, mutagene eller reproduktionstoksiske, og af præparater, der indeholder disse stoffer. Som bekendt betyder "markedsføring" et øget ansvar for at sikre, at produktet tjener de formål, som det er beregnet til, uden at bringe offentlighedens sundhed og sikkerhed (for personer og ting) i fare. Det er en betegnelse, der hos offentligheden skaber det indtryk, at bestemte produkter er "tillidsvækkende". Denne tillid forudsætter derfor dels tilvejebringelse og oversigt over disse produkter eller stoffer - en foranstaltning, som Kommissionen har foreslået, og som jeg hilser velkommen (man skal erindre, at EU's nye strategi for kemiske produkter vil indebære registrering af ca. 30.000 stoffer) - dels en foreløbig risikovurdering af hvert enkelt stof. Kontrol, registrering og behandling af kemiske produkter og stoffer må således omfattes af en klar og let forståelig lovgivning afpasset efter de anvendelsesformål, som disse produkter er beregnet til.

<SPEAKER ID=85 LANGUAGE="IT" NAME="Fatuzzo (PPE-DE).">
Hr. formand, sådan som der står i betænkningen, indeholder den cement, der anvendes til opførelse af bygninger, krom IV, som giver de erhvervssygdomme, alle murere kender, nemlig cementdermatitis. Derfor kunne jeg selvfølgelig kun stemme for dette direktiv, som begrænser og reducerer farligheden af det arbejde, der udføres af murerne, som opfører væggene omkring os. Som repræsentant for Pensionistpartiet vil jeg dog gerne insistere på, at vi i EU vedtager et direktiv, der nedsætter arbejdstiden for skadeligt arbejde som murernes, så vi får færre erhvervssygdomme.

<SPEAKER ID=86 NAME="Moreira da Silva (PPE-DE)">
Jeg forstår udmærket, at det er vigtigt at anvende forsigtighedsprincippet, så de risici reduceres, som byggeri- og cementarbejdere udsætter sig for, hvis krom er i kontakt med huden, men jeg mener ikke, at dette forslag til direktiv er den optimale løsning. For det første fordi det ikke i fornødent omfang har taget hensyn til resultaterne af den tidligere lovgivning (2001/60 EF). For det andet fordi det ikke baserer sig på harmoniserede metoder til bestemmelse af kromindholdet, hvilket kan betyde konkurrenceforvridning og mindre sikkerhed for arbejderne. For det tredje fordi det fastsætter en uacceptabel undtagelse for uemballeret cement. Det er velkendt, at manglende objektivitet i anvendelsen af forsigtighedsprincippet ofte fører til, at reglerne ikke efterleves. Jeg frygter, at det også kommer til at ske med denne lovgivning.

<SPEAKER ID=87 LANGUAGE="PT" NAME="Ribeiro e Castro (UEN)">
Som jeg nævnte under debatten i går, har jeg ingen indvendinger over for den ene af denne sags to dele. Den første ændring af direktivet angår nonylphenol (NP) og nonylphenolethoxylat (NPE), som benyttes til fremstilling af visse produkter. Eftersom NP og NPE tenderer til skadelig ophobning i levende organismer, klassificerer rammedirektiv 2000/60/EF om vandpolitiske foranstaltninger NP som et "prioriteret farligt stof", og eftersom enorme mængder af NP og NPE forhandles og anvendes, er der her ingen tvivl om, at deres udledning i miljøet bør begrænses kraftigt.
<P>
Mine forbehold drejer sig om den anden ændring af direktivet, om anvendelse af heksavalent krom (eller krom VI) i cement og cementpræparater.
<P>
I dag, hvor den første blok tilføjelser er vedtaget, og den anden blok, der oprindelig hidrørte fra fagudvalget, således er blevet fjernet, hilser jeg den indsats for kompromis velkommen, som flere kolleger har udfoldet, og som forklarer dette vigtige kompromisresultat. Det er meget positivt og kan måske mindske eller fjerne den modstand, der endnu kan spores. Eftersom der har været nogle delafstemninger, og afstemningerne i plenarforsamlingen ikke umiddelbart lader os finde den endelige teksts balance, har jeg dog valgt at undlade at stemme ?
<P>
(Indlægget forkortet i henhold til forretningsordenens artikel 137)
<SPEAKER ID=89 LANGUAGE="EN" NAME="Ahern (Verts/ALE).">
Hr. formand, jeg vil gerne lykønske ordføreren. Vi har længe talt for øget forskning i kliniske metoder til bekæmpelse af hiv/aids, malaria og tuberkulose i udviklingslandene. Meget af håbet i den fattige tredje verden, som for tiden er den del af kloden, der bærer de tungeste byrder af død og elendighed i forbindelse med hiv/aids, malaria og TB, ligger i EU's evne til at tilbyde finansiering af forskning og medicin, der er effektiv, let at anvende og ikke er for dyr.
<P>
Jeg glæder mig særligt over, at der stilles godt 600 millioner euro til rådighed til bekæmpelse af disse sygdomme, hvoraf EU bidrager med godt 200 millioner euro. Det er imidlertid vigtigt at erkende, at selv om det er et meget velkomment skridt, er det et lille beløb sammenlignet med verdens omkostninger, hvis man ikke har kontrol med disse sygdomme.

<SPEAKER ID=90 LANGUAGE="IT" NAME="Fatuzzo (PPE-DE).">
Hr. formand, jeg kan se, at man i dette direktiv har lyttet til mine tidligere stemmeforklaringer. Jeg har ved andre lejligheder anmodet om, at vi lagde de penge sammen, som hver af de 15 medlemsstater bruger på videnskabelig forskning, så der ikke går nogen penge til spilde, og så der kan bruges større beløb på hurtigt at gøre nogle videnskabelige opdagelser, som er nyttige for alle europæerne. Med denne beslutning lægger vi de 200 millioner euro, som medlemsstaterne har stillet til rådighed, sammen med 200 millioner euro fra EU og 200 millioner euro fra den private sektor for at finansiere forskning, som gør det muligt for os at finde ud af, hvordan man bedst behandler aids, tuberkulose og malaria. Derfor var det mig en stor glæde at stemme for hr. Caudrons betænkning.

<SPEAKER ID=91 NAME="Martinez (NI)">
Aids, malaria og også tuberkulose er ved at vende tilbage, hvilket er tegn på den elendige situation i de nationer, hvor den globale frihandel og en ukontrolleret ultraliberalisme har bredt sig.
<P>
Faktisk viser disse tre folkesygdomme, at jorden blot er en anden form for Columbia-rumfærge. Når SARS bryder ud i Vietnam i 2003, dør folk i Hongkong eller i Frankrig. Hvad betyder det? At sundhed er et globalt, offentligt anliggende.
<P>
Problemet har i flere måneder været drøftet i WHO. Washington fører an i afvisningen af fri adgang for de fattige lande til generiske lægemidler. USA nedlægger veto mod rettighederne til intellektuel ejendomsret og patenter på molekyler, som kan redde menneskeliv. I 2001, da de var truet af miltbrand, mente de imidlertid, at Bayers patent på ciclosporin skulle være en undtagelse.
<P>
Partnerskabet mellem EU og udviklingslandene er naturligvis et godt initiativ, men det er ikke nok. Verden lider under et underskud af social fantasi. Der skal skabes bevidsthed om, at de store problemer som folkesygdomme, indvandring og manglen på rent drikkevand er globale problemer, mens løsningerne skal findes på nationalt plan. Udfordringen består i at undersøge løsningerne på disse problemer på globalt plan for at forhindre, at det skader dem, der er for kortsigtede til at tænke på andet end deres eget land.
<SPEAKER ID=92 NAME="Moreira da Silva (PPE-DE)">
Vi har en helt afgørende forpligtelse til at bidrage med at bekæmpe let overførbare sygdomme, med særlig opmærksomhed på fattigdomsrelaterede sygdomme som aids, tuberkulose og malaria, og forbedre vaccination og sundhedspleje gennem de mere udviklede landes finansiering af sundhedsprogrammer, fjernelse af barrierer for udviklingslandenes adgang (licenser og patenter) til farmaceutiske produkter og partnerskaber til udvikling af nye generationer af produkter. Det er værd endnu en gang at minde om, at 70 % af de aidsramte lever i Afrika syd for Sahara, og at aids, tuberkulose og malaria er skyld i fem millioner dødsfald om året. Jeg glæder mig derfor over forslaget om, at EU skal deltage i forskningsprogrammer om at udvikle nye kliniske tiltag til bekæmpelse af hiv/aids, malaria og tuberkulose. En sådan deltagelse må imidlertid ikke erstatte EU's andre finansielle forpligtelser i bekæmpelsen af disse sygdomme. Jeg takker hr. Caudron for hans gode arbejde.

<SPEAKER ID=93 LANGUAGE="PT" NAME="Ribeiro e Castro (UEN)">
Jeg bifalder Parlamentets forslag og tilføjelser, fordi jeg mener, at de forbedrer Kommissionens vigtige forslag, så der gives et realistisk og relevant svar på et alvorligt og universalt problem i form af et langsigtet forskningsprogram med det formål at udvikle nye kliniske tiltag til bekæmpelse af fattigdomsrelaterede sygdomme i udviklingslandene.
<P>
Jeg støtter også betænkningen, fordi den omhandler et forslag fra Kommissionen, der samler finansielle bidrag fra så forskellige kilder som EU, nationale forskningsprogrammer i diverse deltagende stater og den private sektor, og som også involverer de berørte lande selv i programmet. Den eksponentielle forøgelse af beløbene i dette program i forhold til det foregående bidrager sammen med den konstante bestræbelse for at gøre forskningsresultaterne reelt tilgængelige for udviklingslandenes befolkninger til at gøre det mere sandsynligt, at programmerne får den ønskede effekt. Jeg vil dog gerne bemærke, at alene de involverede beløb gør, at denne form for europæisk samarbejde tilråder en nøje kontrol med anvendelsen af Fællesskabets midler.

<SPEAKER ID=94 LANGUAGE="PT" NAME="Vairinhos (PSE)">
Det er ubestrideligt, at hiv/aids, malaria og tuberkulose er alvorlige epidemier, og at bistanden må øges på nationalt, regionalt og internationalt plan. Det er millioner af mennesker, der dør hvert år i de fattige lande.
<P>
Jeg er fuldstændig enig i udformningen af dette program i dets forskellige dele, der er tværgående forbundet og gensidigt afhængige, idet jeg særligt fremhæver forebyggelse, incitament til behandling, lettere adgang til de vigtigste lægemidler og intensivering af forskning og udvikling.

<SPEAKER ID=97 NAME="Davies (ELDR)">
Jeg stemte mod ændringsforslag 13 til hr. Attwoolls betænkning om behandling af hajfinner (A5-0043/2003), som tillader at lande hajfinner og kropsdele separat. Denne fremgangsmåde gør forsøgene på at kontrollere, hvor mange hajer der fanges, virkningsløse.
<P>
Det burde være en trøst, at Kommissionen og Rådet kommer til at bestemme forordningens endelige form. Men det er det desværre ikke.
<P>
Forslaget til forordning opstod i forbindelse med et andragende til miljøkommissær Wallström fra Hajfonden og i forbindelse med et spørgsmål, som jeg stillede i Miljøudvalget. Jeg er sikker på, at kommissær Wallström føler sig ladt i stikken af Generaldirektoratet for Fiskeri. Når en tjenestemand fra generaldirektoratets bevarelsesafdeling kan feje bekymringerne til side med ordene "jeg må henholde mig mere til fiskeindustriens synspunkt, hvis de skal have et godt udbytte af deres fangster", antyder det efter min mening, at han har en mærkelig opfattelse af bevarelse. Måske skulle kommissær Fischler lade ham stå for kontrollen med slagterierne.
<P>
EU-borgere, der vil beskytte fiskearterne mod udryddelse, kan ikke have tillid til et generaldirektorat under Kommissionen, der har solgt sin sjæl til at tjene den spanske fiskeindustris interesser.

<SPEAKER ID=98 LANGUAGE="PT" NAME="Ribeiro e Castro (UEN)">
Jeg har stemt for denne betænkning.
<P>
Under forbehold af den personlige smag eller bestemte samfunds eller etniske gruppers gastronomiske arv, som naturligvis fuldt ud respekteres, er der dog visse minimumskrav til fangst og tilberedning af de arter, der skal tilfredsstille denne appetit og smag.
<P>
Den praksis, der består i at fjerne hajernes finner og smide resten over bord, undertiden mens dyret endnu lever, anses for en trussel for visse hajarters overlevelse, men er derudover så barbarisk, at den på ingen måde er forenelig med de principper og erklæringer, som er blevet vedtaget i løbet af den europæiske integrationsproces.
<P>
Den betænkning, som Elspeth Attwooll (ELDR, UK) fremlægger for Fiskeriudvalget, og som bifalder Kommissionens forslag til forordning, hvis formål er at forbyde denne praksis, fortjener derfor min fulde støtte.

<SPEAKER ID=100 LANGUAGE="IT" NAME="Fatuzzo (PPE-DE).">
Hr. formand, i ændringsforslag 2 til betragtning 2 a i hr. Harbours og hr. Medina Ortegas betænkning afskaffes den justeringskoefficient på pensioner, som afhænger af pensionistens bopæl, så samme bidrag modsvares af samme pension. Det er et sundt økonomisk princip, som jeg ville ønske, at man anvendte i hele Europa. Desværre er der som bekendt i nogle medlemsstater - ikke mindst Italien - borgere, som ikke har betalt noget, og som modtager samme pension som borgere, der har betalt betydelige pensionsbidrag. Derfor bør alle 15 medlemsstater følge EU's eksempel!

<SPEAKER ID=101 NAME="Alyssandrakis (GUE/NGL)">
Med forslaget om at reformere personalevedtægten opfordres EU til internt at anvende de overordnede løsninger, som de store koncerner har valgt, idet man fremmer nedskæringer i de offentlige tjenesteydelser og angriber arbejdstagernes rettigheder.
<P>
Bestræbelserne på at reducere lønninger og goder, indføre nye skatter og foretage en drastisk reduktion af pensioner og pensionsrettigheder er alt sammen et led i angrebene på arbejdstagernes rettigheder.
<P>
Man fremmer afskaffelsen af tjenester og en større grad af favorisering og afhængighed i sammenhæng med en reduktion af de offentlige tjenesters rolle og en mere aktiv og underlig form for beskyttelse, der gavner lobbyernes, de store virksomheders og de stærke politiske familiers interesser.
<P>
Flertallet af medarbejdere og fagforeningen for EU's forskellige institutioner er imod hr. Kinnocks forslag. Men hr. Kinnock bruger de sædvanlige kneb, som visse fagforeningsledere ser gennem fingre med, i et forsøg på at rette et afgørende slag mod den offentlige tjeneste på europæisk plan og foregå med et godt eksempel for de offentlige myndigheder i medlemsstaterne.
<P>
Vi støtter de rimelige krav fra arbejdstagerne og deres bevægelse. Vi mener, at Europa-Parlamentet bør fastholde synspunktet om, at denne sag skal behandles under den fælles beslutningsprocedure, og vi bør ikke give Kommissionen og Rådet lov til at træffe beslutninger uden nogen form for kontrol i en sag, der til og med også vedrører den problemfri afvikling af Parlamentets aktiviteter.

<SPEAKER ID=102 NAME="Andersson, Färm, Hedkvist Petersen, Karlsson, Sandberg-Fries, Theorin (PSE)">
Vi vil i det følgende redegøre for vores motiv til at stemme imod ændringsforslag 58 til bilag II, led 4, og ændringsforslag 59 til bilag II, led 34.
<P>
Vi mener ikke, at spørgsmålet om assistenternes ansættelsesforhold skal behandles inden for rammerne af betænkningen om vedtægten for tjenestemænd og øvrige ansatte i Fællesskaberne, men at spørgsmålet bør behandles inden for rammerne af en vedtægt for assistenter eller i forbindelse med diskussionerne om medlemsstatutten.
<P>
Vi mener, det er vigtigt at forbedre og synliggøre assistenternes situation, hvad angår deres ansættelsesforhold, men mener ikke, at spørgsmålet skal behandles inden for rammerne af denne betænkning. Vi tvivler på, om ændringsforslag 58 er relevant og varetager assistenternes interesser. Vi mener derfor, at spørgsmålet bør analyseres yderligere og behandles separat ved en senere lejlighed.
<SPEAKER ID=103 NAME="Blak, Frahm og Krarup (GUE/NGL)">
Vi stemte mod ændringsforslag 64, selv om det forsøger at skabe et "mindre uretfærdigt" system for de ansatte i Parlamentet. Generelt synes vi, at personalet skal have lige rettigheder, hvad angår løn. Vi kunne således have stemt for ændringsforslaget, hvis de 16 % blev givet til alle nyansatte uanset oprindelse.

<SPEAKER ID=104 NAME="Bonde og Sandbæk (EDD)">
. Vi stemmer imod ændringsforslaget, fordi vi principielt er imod, at udetillægget ikke gives til alle ansatte, eftersom det ikke gives til ansatte, der er bosat i Belgien ved ansættelsens begyndelse.
<P>
Vi er enige i indholdet i ændringsforslag 64 og ville havde stemt for, hvis ændringsforslaget havde betydet, at udetillægget ville blive tildelt alle ansatte.

<SPEAKER ID=105 NAME="Meijer (GUE/NGL)">
Rådet har beføjelser til at stille et andet forslag end det, som Kommissionen og Parlamentet overvejede, efter at Parlamentet havde vedtaget det ved andenbehandlingen. Det er derfor en god idé at acceptere et ændret forslag, men ikke forslaget til lovgivningsmæssig beslutning på nuværende tidspunkt. Jeg er i hvert fald ked af forslagene af fire grunde. Den første er, at mennesker, som har praktisk erfaring, men som ikke har den krævede uddannelse, allerede som udgangspunkt udelukkes fra disse stillinger. For det andet reduceres antallet af tjenestemænd, og antallet af ansættelseskontrakter med en ringere retsstilling kan stige til to tredjedele af arbejdsstyrken. For det tredje findes der stadig ikke nogen tilfredsstillende ordning til beskyttelse af mennesker, der ønsker at gøre opmærksom på fejladministration inden for organisationen. For det fjerde er selv pensionsproblemet fortsat uløst. Det er forkert, at anklager om seksuel chikane potentielt kan føre til, at folk kan straffes, hvis deres anklager ikke fører til noget. Det er udmærket, at medarbejderne fremover kun skal give meddelelse om deres publikationer og ikke først bede om tilladelse. Afstemningen i Udvalget om Retlige Anliggender og det Indre Marked fandt sted så sent, at der kun var én dag tilbage til indgivelse af ændringsforslag før plenarmødet. Det er for mig at se ikke en seriøs beslutningsprocedure.
<SPEAKER ID=107 LANGUAGE="IT" NAME="Fatuzzo (PPE-DE).">
Hr. formand, jeg må tilstå, at jeg faldt i søvn under afstemningen, og mens jeg sov, så jeg de 15 stats- og regeringschefer, som var samlet i Bruxelles i forbindelse med Det Europæiske Råd, og som havde en livlig diskussion. En af dem sagde til de andre: "For at få pensionsregnskabet til at gå op skal I bare gøre det, som vi gør og har gjort i Italien. Når vi skal vælge finansminister i Italien, sender vi ham først til lægen. Vi tager et røntgenbillede af hans brystkasse for at se, om han har et hjerte af sten. Vi sender ham så til øjenlægen for at se, om han har firkantede pupiller, så han kan få et firkantet regnskab til at gå op, og vi tager en blodprøve for at se, hvor meget alkohol han kan tåle, for hver gang der dør en pensionist, går regeringen ind ved siden af og skåler. Nu har vi fundet ham, så vi kan godt tage det roligt. Gør, som vi har gjort!"

<SPEAKER ID=108 NAME="Bastos (PPE-DE)">
Behovet for at omlægge Lissabon-strategien, så det sikres, at medlemsstaterne og kandidatlandene i 2010 når dens mål, er en forudsætning, som dette forslag til beslutning opstiller, og som jeg støtter.
<P>
Selv om der er konstateret fremskridt med hensyn til at skabe job og nedbringe arbejdsløsheden, er denne strategis fremskridt fortsat meget træge. Kræfterne må derfor samles i alle medlemsstater og i EU om fire prioriterede mål.
<P>
For det første må væksten i beskæftigelse og den sociale samhørighed styrkes med støtte i den reviderede europæiske beskæftigelsesstrategi gennem oprettelse af en beskæftigelsestaskforce og reform af pensionerne.
<P>
For det andet må fremme af innovation og iværksætterånd befordres ved at lette oprettelsen af innovative virksomheder, øge investeringerne på disse områder og ikke glemme SMV'ernes fundamentale, beskæftigelsesskabende rolle.
<P>
For det tredje må Europa bindes tættere sammen og det indre marked uddybes ved at fjerne alle hindringer for dets forbedring.
<P>
For det fjerde må der sikres miljøbeskyttelse kædet sammen med jobskabelse ved at investere i rene teknologier og igangsætte aktioner på miljøområdet.
<P>
Selv om vi gennemgår en periode med økonomisk stagnation og politisk uvished, må vi ikke lade disse prioriteter af syne.
<P>
(Indlægget forkortet i henhold til forretningsordenens artikel 137)
<SPEAKER ID=109 NAME="Berthu (NI)">
Rådet i Bruxelles har slettet punktet om høringen med Valéry Giscard d'Estaing, som er formand for konventet, fra dagsordenen med den begrundelse, at det var mere nødvendigt at tale om Irak. Men faktisk talte Rådet for ikke at forværre uenigheden næsten heller ikke om Irak.
<P>
Man kan så spørge, om udsættelsen af høringen med formanden for konventet ikke er udtryk for en grundlæggende misstemning af to grunde.
<P>
Den første grund har naturligvis tilknytning til Irak-krisen, som viser, at det er umuligt at have en samlet udenrigspolitik, og som sandsynligvis vil føre til oprettelsen af et todelt Europa, som enten vil være opdelt på langs eller på tværs. Men dette scenario indgår ikke på nuværende tidspunkt i konventets planer, som i vid udstrækning stadig styres af enhedsmodellen.
<P>
Den anden grund hænger sammen med tilstedeværelsen eller manglen på samme af kandidatlandene ved Rådets møder. De er ikke reelt medlemmer endnu. Men kan der være drøftelser i konventet uden dem? Og hvis ja, skal de så ikke have klar besked om, at de bliver fuldgyldige underskrivere af den kommende traktat, den såkaldte forfatning, hvilket vil sige, at denne traktat udelukkende kan afsluttes efter den 1. maj 2004, når de er blevet medlemmer? Det er vores holdning.

<SPEAKER ID=110 NAME="Ferrer (PPE-DE)">
De stadig mere åbne og konkurrenceprægede omgivelser, som erhvervslivet skal operere i i dag, og behovet for at fremme en form for økonomisk vækst, der kan sikre borgernes beskæftigelse og sociale velfærd, retfærdiggør fuldt ud strategien og de aftaler, som Det Europæiske Råd vedtog for at give strategien fornyet dynamik. Disse aftaler skulle have været langt mere ambitiøse med hensyn til deres foreslåede rækkevidde og dækningsområde i lyset af de akkumulerede forsinkelser med gennemførelsen af de foranstaltninger, der blev aftalt i Lissabon. Så jeg har stemt for beslutningsforslaget, men jeg beklager, at det ikke indeholder en henvisning til behovet for at garantere gensidig adgang til tredjelandes markeder med fuld overholdelse af bestemmelserne for den internationale handel, et aspekt, som jeg anser for centralt. Med hensyn til at opretholde og øge beskæftigelsen vil foranstaltningerne kun have begrænset nytteværdi, uanset hvor nødvendige de er, hvis virksomhederne ikke har mulighed for at eksportere som følge af den illoyale konkurrence på udenrigshandelsområdet, som EU er nødt til at bekæmpe.

<SPEAKER ID=111 NAME="Korakas (GUE/NGL)">
På Bruxelles-topmødet sagde man ikke et eneste ord i retning af blot en mild fordømmelse af denne forbrydelse mod det irakiske folk. Man rettede kun opmærksomheden mod den imperialistiske krig for at udtrykke frygt for, at den kan få storkapitalens profitter til at falde, og for at foreslå forebyggende foranstaltninger for at eskalere sine antigræsrodsangreb.
<P>
I de fejlagtigt benævnte antigræsrods"Lissabon-målsætningers" navn besluttede man i konkurrenceevnens og iværksætterevnens navn at fremme foranstaltninger og politikker, der undergraver retten til arbejde, sociale rettigheder samt forsikrings- og pensionsrettigheder.
<P>
Der blev udstedt retningslinjer for at udvide brugen af deltidsarbejde og midlertidig ansættelse, agentursystemer og fleksible arbejdsforhold, idet man grundlæggende afskaffer kollektive aftaler, reducerer de sociale udgifter yderligere, overdrager befolkningens rigdomme til privatkapitalen, "liberaliserer" tjenesterne inden for den offentlige sektor og forsyningstjenesterne samt tilskynder til, at sundhed og sundhedstjenester gøres til varer, og til at forsikringssystemerne privatiseres.
<P>
De stikker naturligvis sig selv blår i øjnene, hvis de tror, at arbejderne vil lade sig snyde af falske løfter og pr-tricks. Det er dem, der føler smerten ved recession, den stadige udhuling af indtægterne og faldende levestandard. De organiserer sig og intensiverer deres kamp mod storkapitalens og EU's valg. Der opstår stadig flere radikale græsrodsorganisationer, og modstanden mod kapitalismens brutalitet vokser i alle EU's medlemsstater.

<SPEAKER ID=112 NAME="Krivine og Vachetta (GUE/NGL)">
Vi vil udtale os om resultaterne fra Det Europæiske Råds møde om Lissabon-strategien. Vi kan endnu en gang konstatere, at stats- og regeringscheferne følger den liberale ideologi i opbygningen af Europa. Under topmødet i Lissabon i marts 2000 drejede det sig om at indføre den mest konkurrencedygtige og dynamiske videnøkonomi i verden, der var i stand til at skabe en bæredygtig økonomisk vækst, der skulle resultere i en kvantitativ og kvalitativ forbedring af beskæftigelsen og en større social samhørighed. Tre år efter er resultaterne mildt sagt langtfra overbevisende. På et tidspunkt med mange fyringsrunder i Europa, med en langsom vækst i euroområdet - 1 % i stedet for de forventede 1,8 % - og hvor fælden med stabilitets- og vækstpagten lukker sig, fortsætter De 15 med liberalisering af jernbanerne, energisektoren og luftfarten og med deregulering af den sociale beskyttelse og med at gøre arbejdsmarkedet mere fleksibelt. Derfor kan vi ikke acceptere Rådets konklusioner.
<P>
Det er i dag nødvendigt så hurtigt som muligt at vende disse overvejelser mod mere demokrati og borgerkontrol, flere offentlige tjenesteydelser, mere social beskyttelse, der er baseret på solidaritet, og mere lighed mellem mænd og kvinder, mellem de indfødte borgere og indvandrerne.
<SPEAKER ID=113 NAME="Moreira da Silva (PPE-DE)">
Miljødimensionen er endnu ikke i tilstrækkelig grad en del af Lissabon-strategien. Jeg mener derfor, at såvel Kommissionen som medlemsstaterne bør sikre, at der nås tre mål inden forårstopmødet 2004. For det første må oversigten over de strukturelle indikatorer, der danner grundlag for evalueringen af staternes indsats, udvides og suppleres med nye miljøindikatorer, der kan evaluere situationen i EU med hensyn til grundvandsressourcer, biodiversitet, ødelæggelse af jorden, kemisk forurening og fødevaresikkerhed. For det andet haster det med at få ajourført EU's strategi for bæredygtig udvikling i lyset af de forpligtelser, der blev vedtaget på Johannesburg-topmødet, og med at få indført overvågningsmekanismer til evaluering af EU's opfyldelse af de globale mål. For det tredje er det vigtigt, at Lissabon-strategien også på miljøområdet kommer til at omfatte en aktionsplan med politikker, målsætninger og gennemførelsesfrister. Mange af disse målsætninger har adskillige gange været diskuteret på EU-topmøder, men er ikke blevet til realiteter. Det er på tide at inkludere dem i Lissabon-strategien.

<SPEAKER ID=115 LANGUAGE="FR" NAME="Berthu (NI).">
Hr. formand, på denne ottende dag for invasionen i Irak beklager jeg de lidelser, som den civile befolkning gennemgår ved denne konflikt. Men samtidig mener jeg, at det er nødvendigt at minde om, at Saddam Husseins styre netop har ført til denne situation med de massakrer, han har udført, særlig med masseødelæggelsesvåben, og de evindelige forhalingsmanøvrer i forbindelse med anmodningerne om afrustning og ændringer i styret. Og endnu i dag forværrer han situationen med en strategi, som går ud på at lokke kampene til byerne og derved tage befolkningen som gidsel og bruge den som menneskeskjold.
<P>
Som jeg allerede har sagt, kan man kun beklage den måde, hvorpå forhandlinger i FN er blevet ført i løbet af de seneste par måneder. Men i dag bør vi udtrykke vores solidaritet med vores allierede, hvis tropper befinder sig i området, og jeg giver her særlig udtryk for min solidaritet med vores engelske kolleger. Som på Rådets møde i Bruxelles den 20. marts håber vi, at resultatet bliver et frit og uafhængigt Irak, hvis styre ikke er nogen trussel, hverken for nabolandene eller for landets befolkning.
<SPEAKER ID=116 LANGUAGE="IT" NAME="Fatuzzo (PPE-DE).">
Hvad stemte jeg til det meget alvorlige Irak-spørgsmål? Tja, hr. formand, jeg sov udmærket i nat, og jeg havde endnu en gang en drøm. Der var en boksering, og de to boksere var præsident George W. Bush og præsident Saddam Hussein. Dommeren var FN's generalsekretær Kofi Annan, og miss Europa var en pinup i mininederdel, som holdt et skilt op, hvor der stod "første runde". Saddam Hussein slog Bush i gulvet med det samme, og da Bush tabte, lød der klapsalver fra alle verdens pacifister. Da jeg så Bush ligge på gulvet, fik jeg medlidenhed med ham, og derfor skyndte jeg mig at komme cowboyen til undsætning og stemme på en sådan måde, at jeg viste min solidaritet med USA, som tidligere har reddet Europa fra diktatorer.

<SPEAKER ID=117 LANGUAGE="DE" NAME="Posselt (PPE-DE).">
Hr. formand, jeg beklager, at det ikke er lykkedes Parlamentet at vedtage en klar holdning til Irak. Derfor vil jeg gerne have min holdning ført til protokols: Jeg mener, krigen er illegal, umoralsk og politisk kontraproduktiv. Jeg mener desuden, vi skal udnytte den aktuelle krise i udenrigs- og sikkerhedspolitikken til at forene dette Europa udenrigs- og sikkerhedspolitisk, ikke mod USA, men som en selvbevidst partner, som vi i dag desværre endnu ikke er, hvilket er selvforskyldt!

<SPEAKER ID=118 LANGUAGE="IT" NAME="Procacci (ELDR).">
Hr. formand, jeg betragter resultatet af afstemningen om dette forslag i Parlamentet i dag med stor beklagelse, jeg vil endda sige ængstelse. Det er trist at konstatere, at ikke bare Rådet, men også Parlamentet har besluttet ikke at sige sin mening. Den tomme sal lige nu er et sørgeligt tegn på vores manglende rolle i denne internationale krise, som viser sig fra sin værste side. Dette tegn på magtesløshed er smerteligt for alle dem, som altid har håbet på - og fortsat håber på - at Europa bliver et lysende eksempel for hele verden på ligevægt, fremgang, fred og sikkerhed for overholdelsen af befolkningernes rettigheder og international ret. Selv om vi ikke har vedtaget nogen beslutning, var der nogle vigtige afstemningsresultater, og det vigtigste var efter min mening, at et stort flertal af Parlamentet gik ind for en fælles forsvars- og udenrigspolitik, også ved hjælp af et forstærket samarbejde. Det er det eneste spæde håb i desperationen efter en afstemning, som ikke gør os ære.

<SPEAKER ID=119 LANGUAGE="FR" NAME="Nordmann (ELDR).">
Hr. formand, jeg har ikke hr. Fatuzzos talent for at give udtryk for de følelser, man kan have over for demokratiets soldater, der i ørkenen er i færd med at bekæmpe en fjende med mange ansigter, men jeg vil også gerne beklage, at Europa-Parlamentet ikke formelt har fremsat en udtalelse. Det forhindrer dog ikke, at vigtige afstemninger har fundet sted, som hr. Procacci sagde.
<P>
Jeg mener, at beslutningsforslaget fra Den Liberale Gruppe var det, der kom tættest på det, som ville have været Europa-Parlamentets holdning, der navnlig undgår det hysteri, som vi alt for ofte på nuværende tidspunkt ser. Jeg vil gerne tilføje, at Europas fiasko, hvis der er tale om en fiasko - og denne tomme mødesal er tilsyneladende tegn på det - helt sikkert vedrørende forløbet i de forhandlinger, som er gået forud for beslutningen om angreb, er en klar fiasko for det mellemstatslige tiltag. Den måde, hvorpå vores regeringer har sat de nationale holdninger øverst, og forestillingen - hvad enten den er sand eller falsk - om nationale interesser i forhold til europæiske interesser viser os, at hvis kriser kan give resultater, har vi virkelig brug for at fastlægge en ny europæisk udenrigs- og sikkerhedspolitik, som er baseret på en ny føderalisme for det nye århundrede.
<SPEAKER ID=120 LANGUAGE="FR" NAME="Gollnisch (NI).">
Hr. formand, Socialdemokraterne, De Grønne og De Liberale er gået fuldstændig over gevind med deres utroligt omstændelige, forvirrende, tvetydige og hykleriske fælles beslutning. Det er lykkedes dem under de nuværende omstændigheder at udarbejde et beslutningsforslag, som ikke indeholder et eneste punkt om fordømmelse af det engelsk-amerikanske militære angreb og ikke en eneste artikel, der anmoder om, at angrebet afsluttes. Deres berettigede harme er udelukkende rettet mod de irakiske myndigheder, som man anmoder om ikke at anvende våben, mens man lover, at de under alle omstændigheder vil blive ført for en international domstol, hvilket grænser til det latterlige. Men siden hvornår er bombning af et land i henhold til international lovgivning et lovligt middel til ændring af en regering, selv om den er autoritær, hvilket de øvrige regeringer i området også er? Og betyder dette, at alle mekanismer inden for lovgivning og fælles sikkerhed kan overtrædes efter de magtfuldes forgodtbefindende? Det er det eneste emne, der skal diskuteres i dag. De har ikke ønsket at tale om det. De har ikke ønsket en beslutning. Det kaster skam over Europa-Parlamentet!
<SPEAKER ID=121 LANGUAGE="PT" NAME="Queiró (UEN).">
Hr. formand, min holdning i dagens afstemninger om Irak-krisen har hele tiden været båret af et ubøjeligt princip om solidaritet. Når krigen er begyndt, er det tidspunkt kommet, hvor man, hvad enten man er for eller imod den, må stå sammen. Når en af medlemsstaterne, Storbritannien, er i krig, er det vores pligt at stå sammen med dette land. Når nogle af vores NATO-allierede anmoder om vores solidaritet, må vi stå skulder ved skulder med dem, ikke mindst i de sværeste stunder, så vi kan regne med dem, hvis vores egen sikkerhed skulle blive truet.
<P>
Over for dem, der mener, at resolution 1441 ikke er tilstrækkelig, minder vi om de 16 foregående resolutioner og de omkring 7.000 inspektører, der i de sidste 12 år har udført omtrent syv års inspektionsarbejde uden synlige resultater. Over for dem, der alligevel hellere ville fortsætte inspektionerne med henvisning til en retorisk trussel om brug af magt, erindrer vi om, at den uenighed i det internationale samfund, der kom til syne i FN's Sikkerhedsråd, har været det bedste våben, som Saddam Hussein nogensinde har fået. Over for dem, der med al mulig legitimitet udelukkende bekymrer sig om de humanitære følger af en væbnet konflikt - og det gør vi alle - sætter vi den barske virkelighed for irakiske folk, der gennem årtier har været udsat for kontinuerlig diskret etnisk udrensning og et despotisk, grusomt og uforudsigeligt diktaturs ødelæggende følger. Vi ønsker alle kun fred, så hurtigt som muligt, men den fred, som jeg længes efter, er en fred i sikkerhed, uden trusler om terror eller brug af masseødelæggelsesvåben, i frihed ikke kun for os, men også for irakerne og med velstand, der også når dem, der trænger mest.

<SPEAKER ID=122 NAME="Alavanos (GUE/NGL)">
Det græske rådsformandskab fastholder, at det er i færd med at tage et kvantespring fremad for at udrede de store meningsforskelle inden for EU i spørgsmålet om Irak. Det glemmer de uskyldige ofre i Baghdad, den ubønhørlige belejring af Basra og strømmene af blod og taler i stedet om, hvem der skal styre Irak efter krigen, USA eller FN. Dette er rent faktisk et skridt tilbage til det 19. og begyndelsen af det 20. århundrede, hvor Frankrig, Storbritannien og Spanien skændtes og stredes om, hvem der skulle kontrollere Marokko, Libyen og Egypten.
<P>
EU er nødt til at se i øjnene, hvad der sker. Det må opfordre til, at denne ulovlige krig bringes til ophør i overensstemmelse med artikel 11 i traktaterne, hvori det kræves, at Unionens udenrigspolitik skal være i overensstemmelse med principperne i FN's charter, og det må fordømme den britiske regering.
<P>
Tony Blair planlægger naturligvis at komme til Athen om nogle få dage, når de 10 nye lande skal underskrive traktaten den 16. april. Han burde hellere blive væk. For den græske befolkning er han persona non grata. Hvis han kommer, hvis Iraks blodbesudlede angriber sætter foden på den græske frihedens jord, kan han være sikker på aldrig at glemme den græske befolknings velkomst, naturligvis en fredelig velkomst, men vi vil svinge med flag og opløfte vores stemmer i sang.

<SPEAKER ID=123 NAME="Alyssandrakis (GUE/NGL)">
Selv om Europa-Parlamentet i sidste ende var ude af stand til at vedtage et beslutningsforslag om Irak, var flertallet af parlamentsmedlemmernes stemmeafgivelse i forbindelse med de enkelte ændringsforslag en strømpil for Parlamentets holdning til denne nye demonstration af imperialistisk barbari.
<P>
Alle ændringsforslag, hvor krigen fordømmes som uberettiget og ulovlig, og hvor medlemsstaterne blev opfordret til ikke at stille faciliteter til rådighed for angriberne, blev forkastet. Med en forvanskning af sandheden uden fortilfælde stemte flertallet af medlemmerne endda imod ændringsforslag, hvori man fastslog det indlysende, at krigen føres uden opbakning fra FN, at flertallet af Sikkerhedsrådets medlemmer er modstandere af krigen, og at krigen har fået millioner af mennesker på gaden i daglige protestdemonstrationer.
<P>
Derimod viste de vedtagne ændringsforslag, at Europa-Parlamentet kun er interesseret i den såkaldte "genopbygning" af Irak, læs delingen af rovet, og en yderligere militarisering af EU gennem en styrkelse af ESFP.
<P>
For os lader det til, at jo mere de amerikanske og britiske imperialister besudler deres hænder med det irakiske folks blod, jo længere ned falder maskerne hos de såkaldt moderate europæiske imperialister. Den eneste modstander, der kan sætte en stopper for krigen og vælte de kræfter, der støtter den, er den antiimperialistiske græsrodsbevægelse.

<SPEAKER ID=124 NAME="De Keyser (PSE)">
Jeg har stemt mod kompromisbeslutningsforslaget om Irak, for det er et tilbageskridt i forhold til den holdning, som Europa-Parlamentet vedtog den 30. januar. Det nye beslutningsforslag fordømmer ikke den unilaterale militærintervention uden FN's bemyndigelse, hvilket i mine øjne er væsentligt. En del parlamentsmedlemmer synes mere påvirkelige af de stærkes stemme og af det fait accompli, som denne krig repræsenterer, end af international lovgivning og offentlighedens stemme, som kommer til udtryk i gaderne.
<P>
Den kendsgerning, at Europa-Parlamentet på et tidspunkt, hvor Baghdad knuses under bomber, og der lades hånt om international lovgivning, stiller sig tilfreds med at beklage krigen, ærgre sig over, at inspektionerne ikke fortsætter, eller bede de krigsførende parter om ikke at anvende masseødelæggelsesvåben, har uden tvivl forfærdet borgerne. Det bliver ikke bedre med et beslutningsforslag, der ikke er andet end et tomt løfte.
<SPEAKER ID=125 NAME="De Rossa (PSE)">
Jeg vil gerne have min absolutte afsky for krigen mod Irak, som er en krænkelse af international lov og naturlig retfærdighed, ført til protokols. USA's og Det Forenede Kongeriges regeringers unilaterale handling bringer verdensfreden og den regionale stabilitet i fare og underminerer FN's myndighed.
<P>
Jeg er dybt skuffet over nogle medlemsstater og ansøgerlande, som støtter konflikten militært. Jeg er endvidere skuffet over den irske regerings hykleriske holdning. Den skilter med en fiktiv forpligtelse til neutralitet, mens den samtidig tillader amerikanske fly at anvende Shannon-lufthavnen trods det irske folks klare fordømmelse af den aktion, som disse fly deltager i.
<P>
Jeg opfordrer Parlamentet til at forlange en omgående afslutning af denne ulovlige krig. Parlamentet bør anmode om at få indkaldt FN's Sikkerhedsråd, at få situationen under kontrol og give generalsekretæren mandat til at tage skridt til at standse krigen. FN's Sikkerhedsråd bør også give tilladelse til, at der anvendes FN-observatører af menneskerettighederne i Irak. De irakiske og kurdiske myndigheder bør give observatørerne fuld adgang og samarbejde for at beskytte den irakiske befolkning, herunder den kurdiske befolkning i Nordirak, som nu kan blive udsat for angreb fra Tyrkiet.

<SPEAKER ID=126 NAME="Ducarme (ELDR)">
En hurtig afslutning på angrebene i Irak er et højt ønske ligesom ønsket om så meget som muligt at begrænse krigens skader. I den forbindelse stemmer vi for en hurtig indførelse af et program, som med det samme kan hjælpe den irakiske befolkning. På lang sigt ønsker vi, at der udarbejdes et forslag til genopbygning af Irak under FN's mandat.
<P>
Vi gør ligeledes opmærksom på, at det er nødvendigt fra de tyrkiske myndigheders side at få garanti for, at de ikke vil benytte anledningen til at skabe en ny konflikt i Nordirak.
<SPEAKER ID=127 NAME="Figueiredo (GUE/NGL)">
Trods den humanitære tragedie, som krigen mod Irak er ved at udløse, har Europa-Parlamentets flertal desværre ikke vedtaget de forslag fra vores gruppe, der fordømte denne uretfærdige, urimelige og ulovlige krig, der er besluttet ensidigt i total despekt for den internationale retsorden, og som størstedelen af verdensopinionen vender sig imod.
<P>
Man har også afvist de forslag, der krævede stop for bombardementerne og tilbagevenden til international retsorden, ligesom de forslag, der gav udtryk for, at den igangværende krig er en katastrofe for hele regionen og for hele verden, fordi den udgør en trussel for den internationale sikkerhed og medfører risiko for permanent ustabilitet i regionen, opsplitning af Irak og skærpelse af spændingerne, herunder en genopblussen af terrorismen.
<P>
Der var så lidt tilbage, at det ville være bedre at fastholde holdningen fra den 30. januar, hvor flertallet af Europa-Parlamentets medlemmer erklærede deres støtte til FN som verdensordenens centrum og klart fordømte en ensidig krig.
<P>
Vi vil fortsætte kampen mod krigen, for at den straks afsluttes, så der kan skabes fred.

<SPEAKER ID=128 NAME="Howitt (PSE)">
Jeg havde håbet, at Europa-Parlamentet ville gøre en indsats for at bygge bro mellem forskellene mellem EU-medlemsstaterne på det nuværende tidspunkt med international krise, og som alle rationelle medlemmer af Parlamentet mener jeg, at man skal gøre alt, hvad man kan for om muligt at undgå krig. Da der imidlertid blev vedtaget et ændringsforslag, som specifikt fordømte beslutningen om at indlede en militær aktion, der allerede var påbegyndt, og hvori nogle af EU's medlemsstater deltager, syntes jeg, at det var umuligt at støtte det.
<P>
Medlemmerne af Parlamentet skulle i stedet have set frem til vores fælles opgave med at få afsluttet konflikten hurtigst muligt med færrest mulige tab, til humanitær bistand til det irakiske folk og planer om genopbygning af landet i FN-regi.
<P>
Europa kan ikke reelt påvirke USA eller verdensbegivenhederne, hvis vi ikke kan finde en løsning på vores forskellige holdninger og tale med én fælles stemme. Det er den lære, som vi kan drage af det mislykkede forsøg i dag på at nå frem til et acceptabelt fælles beslutningsforslag.

<SPEAKER ID=129 NAME="Krivine og Vachetta (GUE/NGL)">
Vi har stemt mod det fælles beslutningsforslag fra Gruppen De Grønne, PSE-DE-Gruppen og ELDR-Gruppen af den simple grund, at der på et tidspunkt, hvor Baghdad knuses under bomber, ikke er nogen som helst form for fordømmelse af det engelsk-amerikanske angreb. Beslutningsforslaget kritiserer udelukkende Irak og beklager det anspændte forhold til USA. I beslutningsforslaget fremføres det f.eks., at de krigsførende lande skal afholde sig fra uforholdsmæssig magtanvendelse, der kan medføre mange civile ofre. Som om denne krig, der med amerikansk imperialisme skal sikre kontrollen med den irakiske olie, kan foregå på en ordentlig måde. Det officielle antal civile ofre i denne første uge viser os, at det ikke kan lade sig gøre. Den dramatiske situation, som udspiller sig i Mellemøsten, fortjener mere end hykleri og tomme løfter.
<P>
Vi er overrasket over, at et sådan beslutningsforslag kan blive foreslået af parter, som hidtil har udtalt sig mod denne uretfærdige, ulovlige og illegitime krig, og som deltager i demonstrationer mod krigen.
<P>
Vi har den samme holdning i Europa-Parlamentet som på gaden. Millionvis af mennesker har demonstreret over hele verden i løbet af de seneste par uger og vil igen gå på gaden lørdag den 29. marts for at bane vejen for krigens afslutning.
<SPEAKER ID=130 NAME="Meijer (GUE/NGL)">
I halvandet år har vi vidst, at USA's præsident Bush ville have krig. Nu, hvor krigen er en realitet, synes mange politikere at have glemt deres indsigelser. De beklager, at USA handler uden om FN, men nu ønsker de at vise, at de stadig er venner. Fokus er nu flyttet til udviklingen af en ny fælles udenrigspolitik for EU og en fælles militærindsats. Folk ønsker ikke længere at tale om katastrofen for den irakiske befolkning, som allerede har lidt under mange års krig, isolation og sanktioner, men i højere grad om genopbygningen efter krigen. Der er naturligvis ingen, der vil begræde det, hvis den brutale diktator Saddam fjernes, hvilket kunne være lykkedes langt tidligere, hvis ikke Europa, USA og Rusland havde leveret våben til ham. Vi ved ikke, om hans efterfølger bliver bedre for det irakiske folk, men han vil helt sikkert blive bedre for olieforsyningen til USA. Kurderne ønsker deres frihed, men muligheden for at løsrive sig fra Irak kommer ikke fra USA. Jeg er bange for, at det eneste resultat af en amerikansk sejr vil blive, at den amerikanske regering oftere vil føre krig mod regimer, som den anser for fjendtlige. Derfor må denne krig stoppes, før det er for sent. Det flertal, der afviser at stoppe den, bliver medskyldige. Den bedste løsning for dem i øjeblikket er, at der ikke foretages nogen bedømmelse.

<SPEAKER ID=131 NAME="Muscardini (UEN)">
Når det gælder det dramatiske Irak- og Mellemøsten-spørgsmål, må Europa-Parlamentet ikke blive ved med at have delte holdninger af ideologiske og partipolitiske grunde. I flere beslutninger er der mange punkter, hvor der stadig er en kløft mellem partiholdninger og det, som tværtimod burde være et politisk budskab med det formål at skabe fred, fjerne et blodigt diktatur og sørge for en genopbygning i FN-regi. For at nå dette resultat burde vi allerede nu begynde at arbejde på at mindske børnenes og de ældstes lidelser.
<P>
Vi forkaster endnu en gang den sekteriske holdning hos dem, som altid og under alle omstændigheder føler sig som repræsentanter for politiske partier, og som af partipolitiske grunde forhindrer fastlæggelsen af fælles holdninger.

<SPEAKER ID=132 NAME="Ribeiro e Castro (UEN)">
Min holdning er kommet tilstrækkeligt klart til udtryk gennem den måde, som jeg har stemt på i de mange internt forbundne afstemninger, der har været om de forskellige forslag til beslutning.
<P>
Lad ingen mere sige, at der findes "en europæisk holdning" i denne sag, og at det var en eller anden regerings beslutning, der splittede EU. Problemet er ekstremt alvorligt og komplekst og kan ikke løses hverken med demagogi eller med staternes spillen sorteper videre til hinanden, men heller ikke med forsøg på chikane eller intern intimidering i Unionen.
<P>
Europa-Parlamentets manglende evne til overhovedet at få vedtaget en eller anden holdning til den irakiske krise i netop denne aktuelle sammenhæng viser også, hvor komplekse de reelt eksisterende vanskeligheder er, og at de kun vil kunne overvindes, når der bliver gensidig respekt for, at disse forskelle findes, og for deres alvorlige karakter, og hvis man opgiver beklagelig venstreorienteret uansvarlighed, pacifistiske dagdrømmerier og nye farlige udslag af en vis centraleuropæisk tankegang.
<P>
Man kan fable, så meget man lyster, om et påstået "amerikansk imperium", men det står fuldstændigt fast, at Europa aldrig vil kunne nå frem til en fælles holdning til internationale emner og spørgsmål så følsomme som disse ved at falde tilbage til intraeuropæisk imperial adfærd eller voluntaristiske udskejelser, der såmænd også er udtryk for de samme gamle vaner.
<P>
(Indlægget forkortet i henhold til forretningsordenens artikel 137)
<SPEAKER ID=133 NAME="Scallon (PPE-DE)">
Under en debat i går om situationen i Irak sagde en højt respekteret fransk kollega, at det næppe var tid til at give nogen skylden, mens mænd, kvinder og børn dør i denne tragiske krig.
<P>
Det er tid at sætte fokus på de humanitære behov, som dette folk, der har lidt så længe, har, og på genopbygningen af dette dejlige land. Vi skal forpligte os til at give al mulig støtte, både økonomisk og på anden måde, for at opnå dette.
<P>
Samtidig skal vi sikre, at viser den dybeste respekt for de forskellige religiøse traditioner i Irak og for denne ældgamle civilisation, som har bidraget så meget til verden. Ord alene bidrager kun lidt til at finde en løsning på konflikten. For de af os, som følger sig tvunget til at se hjælpeløst til, har Pave Paul II, som er en af verdens største ledere og konsekvent har rakt ud til det muslimske samfund, opfordret os til at faste og bede for en hurtig afslutning af denne krig.

<SPEAKER ID=134 NAME="Souchet (NI)">
De forskellige beslutningsforslag om situationen i Irak er blevet afvist af parlamentsmedlemmerne i Europa-Parlamentet, som ikke kan blive enige om nogen klar holdning til et spørgsmål, der dog er meget vigtigt for alle befolkningsgrupper.
<P>
I lighed med de øvrige europæiske institutioner er Europa-Parlamentet tilsyneladende et slående eksempel på modsætninger og mangel på vilje. Det bør give dem, der i konventet ønsker at øge Europa-Parlamentets beføjelser, noget at tænke over. Hr. Simitis fortalte os i går, at Det Europæiske Råds møde i Bruxelles omhyggeligt havde undgået at komme ind til problemets kerne. Dagens stemmefordeling i Europa-Parlamentet svækker ikke blot det, som fordelingen ved afstemningen om den seneste beslutning viste, men den understreger omfanget af og radikalismen i de modstridende holdninger, der deler de forskellige folkeslag i Europa vedrørende den internationale situation. Vi er langt fra et såkaldt europæisk folk eller en såkaldt europæisk offentlig holdning, som Europa-Parlamentet burde give udtryk for. Den manglende mulighed for at fastlægge en holdning vedrørende Irak viser, at Europa-Parlamentet, selv om det kan være et forum for drøftelser, diskussioner og udveksling af synspunkter, ikke har været i stand til at blive et relevant forum for udformning af politikker. Udenrigspolitikken skal naturligvis være befolkningens og de nationale staters privilegium og et udtryk for deres vilje.
<SPEAKER ID=135 NAME="Vairinhos (PSE)">
Jeg har undladt at stemme, fordi den foreslåede beslutning ikke klart nok forholder sig til det amerikanske synspunkt om forebyggende angreb.
<P>
Jeg lægger vægt på den solidaritet, som vi børe vise over for det irakiske folk og med familierne til de unge amerikanske og engelske soldater, der er faldet i denne uretfærdige krig.

<SPEAKER ID=137 LANGUAGE="EN" NAME="Ahern (Verts/ALE).">
Hr. formand, jeg glæder mig over en streng politik til begrænsning af brugen af pesticider. I henhold til WHO er de ansvarlig for en lang række sygdomstilfælde og endog dødsfald over hele verden hvert år, og de anvendes i stadig stigende grad. Den foreslåede lovgivning vil reducere den fare, som pesticider udgør for menneskets sundhed og miljøet, og har til formål at halvere de mængder, der anvendes i løbet af et årti. Det kan kun opnås ved at skabe en ramme for skatter og andre afgifter på pesticider, og jeg støtter planen om at forhindre medlemsstaterne i at nedsætte momsen på pesticider. Producenterne eller importørerne skal påtage sig ansvaret for genbrug og sikker deponering af al pesticidemballage og pesticider, hvor holdbarhedsdatoen er udløbet, samt tilbagekaldte pesticidprodukter. En nedsættelse af niveauerne for skadelige aktive stoffer og særlig erstatning af de farligste pesticider med mere sikre, ikkekemiske alternativer og fremme af dyrkning af afgrøder uden pesticider er mål, som jeg hilser hjerteligt velkommen.

<SPEAKER ID=138 LANGUAGE="IT" NAME="Fatuzzo (PPE-DE).">
Hr. formand, det er naturligvis positivt, at EU forsøger at begrænse de skadelige produkter, som man bruger i landbruget for at slå skadedyr ihjel og gøre frugt, grøntsager og andre landbrugsprodukter så flotte som muligt og producere de størst mulige mængder. Men så spørger jeg mig selv - hvilket De sikkert også gør, hr. formand, og hvilket ikke mindst De Grønne gør - hvorfor vi ikke gør større brug af forskningen og videnskaben til at skabe genetisk modificerede organismer - GMO'er - i landbruget, så vi kan producere planter, frugt og landbrugsprodukter i store mængder og af glimrende kvalitet, som er modstandsdygtige over for skadedyr, og som således gør det unødvendigt at anvende de virkeligt farlige pesticider?

<SPEAKER ID=139 NAME="Andersen, Bonde, Krarup og Sandbæk (EDD)">
. Vi har i dag stemt for betænkningen af Van Brempt, men finder det afgørende at gøre opmærksom på, at anvendelsen af pesticider aldrig kan betragtes som et bæredygtigt alternativ uagtet reduktion. Bæredygtig pesticidanvendelse er til gengæld en blåstempling af spreding af gift.
<P>
I forhold til det konkrete forslag har vi følgende kommentarer:
<P>
Grænseværdien bør omfatte summen af flere forskellige pesticider og deres nedbrydningsprodukter.
<P>
Provenuet fra afgifter bør som det vigtigste anvendes til oprydning efter princippet om, at forureneren betaler.
<P>
Er pesticider anvendt i et hvilket som helst led i produktionsprocessen bør det endelige produkt mærkes med, at der er anvendt pesticider.
<P>
Endelig bør det altid være muligt at være foregangsland med retten til at fastholde og indføre forbud mod brug af pesticider bl.a. begrundet i en national vurdering af forsigtighedsprincippet.

<SPEAKER ID=140 NAME="Goebbels (PSE)">
Jeg støtter hr. Mulders ændringsforslag om fjernelse af punkt 30 i Van Brempts betænkning, for jeg mener, at det er latterligt hårdnakket at nævne forsigtighedsprincippet i forbindelse med GMO'er. I de seneste 12 år har der i flere dele af verden være demonstreret for en begrænsning af brugen af pesticider takket være genetiske forbedringer, og intet tyder på, at GMO'erne ikke er et bæredygtige alternativ for landbruget.
<P>
Europa har oplevet gale køer, dioxin-kyllinger og andre lækkerier af samme slags. I resten af verden dyrkes der mere end 50 millioner hektarer planter, der er genetisk forbedret med færre kemiske stoffer, færre pesticider, og der findes ingen videnskabeligt beviste modbeviser.
<SPEAKER ID=141 NAME="Grossetête (PPE-DE)">
Jeg har stemt for betænkningen. Det er vigtigt at huske på, at det først og fremmest drejer sig om et offentligt sundhedsproblem. Sygdomme er i større og større udstrækning forbundet med et alt for højt forbrug af pesticider. Det er nødvendigt at udøve pres på de forskellige berørte aktører, for at brugen af disse pesticider reduceres betydeligt og for at rationalisere dem.
<P>
Der skal i videst muligt udstrækning opfordres til alternative løsninger til beskyttelse af planterne. Vi kender til landbrugserhvervets ansvar, hvis ambition er at opnå en optimal kvalitet i deres produkter, samtidig med at deres levevis bevares. 
<P>
De miljømæssige udfordringer i denne forbindelse er store. Vandets og jordens kvalitet lider meget under et alt for højt forbrug af pesticider med katastrofale og ofte endnu ukendte følger for menneskenes helbred.
<P>
Det er bydende nødvendigt, at forskningen på dette område fortsætter. Derfor mener jeg, at man på forhånd på det nuværende forskningsniveau skal stoppe med at bruge GMO'er som middel til bekæmpelse af skadelige organismer.
<P>
Strenge og uafhængige kontroller som tillæg til en succesfuld gennemførelse af disse nye metoder vil gøre det muligt at udvikle et biologisk bæredygtigt landbrug!
<SPEAKER ID=142 NAME="Hyland (UEN)">
Det grundlæggende mål med strategien er at reducere pesticiders indvirkning på menneskets sundhed og miljøet. Pesticider er dyre produkter, og landmændene bruger dem kun, når det er nødvendigt. Vi må ikke glemme, at pesticider spiller en vigtig rolle i moderne landbrug. Brugen af pesticider kan effektivt øge udbyttet af afgrøderne og bidrage til at opretholde høje standarder for fødevarekvalitet og -sikkerhed. Pesticider spiller en vigtig rolle for sidstnævnte aspekter, som de europæiske forbrugere forlanger.
<P>
Forslaget om at reducere brugen af pesticider med 50 % er ikke baseret på videnskabelige data. Tallet er taget ud af den blå luft, hvilket giver indtryk af, at brug af pesticider ifølge sagens natur er dårligt. Det er tydeligvis ikke tilfældet.
<P>
Den bedste måde at reducere risiciene på er ved at øge kontrollen af distributionen og anvendelsen af pesticider samt erstatte de farligste pesticider med mere sikre alternativer. Uddannelsesprogrammer spiller også en vigtig rolle for indførelse af alternative dyrkningsmåder. Der er endog mulighed for at anvende finansiering under søjle II i den fælles landbrugspolitik til dette formål.
<P>
Vi må heller ikke glemme, at der allerede eksisterer en lovramme for markedsføring og brug af plantebeskyttelsesprodukter i EU-lovgivningen. Enhver fremtidig strategi skal være forenelig med den eksisterende ramme.

<SPEAKER ID=143 NAME="Moreira da Silva (PPE-DE)">
Landbruget i EU er stadig mere afhængigt af pesticider (327.000 t i 1999). Selv om man forstår disse stoffers betydning for skadedyrsbekæmpelsen, er det en kendsgerning, at der findes alternativer navnlig inden for økologisk landbrug. Endvidere er den opfattelse, at der ikke findes rentabelt landbrug uden intensiv brug af pesticider, kun rigtig, så længe miljøomkostningerne ikke er en del af produkternes slutpris. Pesticiderne medfører nemlig enorme omkostninger for miljøet på grund af bl.a. forurening af grundvandet og tab af biodiversitet og for den menneskelige sundhed i form af f.eks. hormonforstyrrelser, ufrugtbarhed og cancer. Det bør erindres, at pesticiderne ifølge WHO årligt er årsag til, at tre millioner mennesker på verdensplan bliver syge, og at 220.000 mennesker dør. Jeg glæder mig derfor over denne meddelelse fra Kommissionen og fru Van Brempts betænkning, hvis formål er at revidere Fællesskabets lovgivning om brug af pesticider. Det er meget vigtigt, at den fremtidige lovgivning kommer til at omfatte målsætninger, tidsfrister og midler, der kan sikre målet om at nedbringe brugen af pesticider i EU med 50 % inden 2010.

<SPEAKER ID=144 NAME="Ribeiro e Castro (UEN)">
Jeg har undladt at stemme ved afstemningen om denne betænkning, selv om jeg mener, at den altovervejende går i den rigtige retning, hvad angår opfyldelse af de ambitiøse mål, der blev opstillet på Det Europæiske Råd i Göteborg om at fremme en bæredygtig udvikling, et mål, der endog er blevet ophøjet til et kriterium, som skal tages i betragtning i forbindelse med alle Fællesskabets aktioner. Meddelelsen er, hedder det dog i Landbrugsudvalgets udtalelse, baseret på en undersøgelse udarbejdet af hollandske institutioner, og uden at myndighederne i alle medlemsstaterne er blevet konsulteret. Den gengiver således miljøproblematikken i et bestemt produktionssystem, uden at de beskrevne foranstaltninger overhovedet er tilpasset de forskellige europæiske regioners særlige forhold.
<P>
Jeg mener imidlertid, at man går for langt, og at man er for urealistisk i nogle af de foreslåede forbud og med hensyn til brugen af afgiftsmekanismer, der ønskes anvendt med afskrækkende virkning, idet jeg er særdeles forbeholden over for fællesskabsafgifter, der som bekendt ikke ligger inden for de beføjelser, som EU har fået overdraget. Jeg er også uenig i, at man inddrager GMO'erne i denne sammenhæng, eftersom de på grund af deres særlige karakter i stedet bør behandles for sig.
<P>
Jeg bifalder dog ordførerens forslag om oprettelse af nationale overvågningsdatabaser, der indeholder alle de kendte ikke-kemiske alternativer ?
<P>
(Indlægget forkortet i henhold til forretningsordenens artikel 137)
<SPEAKER ID=146 NAME="Andersen, Bonde og Sandbæk (EDD)">
. Vi stemmer for beslutningen, på trods af at vi principielt ikke mener, at dette er et EU-anliggende. Da rammerne allerede ligger inden for EU, og der er tale om en ændring af et allerede eksisterende regulativ, vil vi ikke stemme imod, at besætningsmedlemmer får den støtte, de er berettiget til.

<SPEAKER ID=148 LANGUAGE="IT" NAME="Fatuzzo (PPE-DE).">
Som De sikkert ved, hr. formand, sidder jeg her i Parlamentet, fordi jeg blev stemt ind af pensionisterne for Pensionistpartiet i Italien. Selv om det ikke er et af de emner, jeg normalt drøfter med pensionisterne, må jeg sige, at Pensionistpartiet og jeg går ind for en europæisk anklagemyndighed, men først når vi har fået en europæisk straffelov og en europæisk straffeproceslov. Jeg hørte et italiensk parlamentsmedlem sige til et andet italiensk parlamentsmedlem: "Hvorfor er vi egentlig modstandere af en europæisk anklagemyndighed?" "Det er da klart! Anklagerne i Italien - som vi tit beskylder for, at de nogle gange er alt for partiske - er uden tvivl bedre end de europæiske anklagere og anklagemyndigheder, som dette direktiv ville føre til!" Jeg besluttede at følge samme linje som disse italienske parlamentsmedlemmer, for retssikkerheden er så afgjort den vigtigste sikkerhed for alle borgere i alle dele af verden.

<SPEAKER ID=149 NAME="Andersson, Färm, Hedkvist Petersen, Karlsson, Sandberg-Fries (PSE)">
Vi har stemt for betænkningen, som tager sigte på at oprette en europæisk anklagemyndighed. Det er vigtigt, at der findes en overnational anklagemyndighed, som kan beskytte EU's finansielle interesser. Det aktuelle system fører alt for ofte til problemer, fordi medlemslandene har forskellige regler. Der er derfor behov for en europæisk anklagemyndighed, som på effektiv vis kan bekæmpe svig begået mod EU's finansielle interesser.
<P>
Endnu er det for tidligt at udtale sig om, hvilke regler der helt eksakt skal gælde for denne anklagemyndighed, men vi synes, det er positivt, at diskussionen er blevet indledt. Allerede nu er det dog vigtigt at understrege, at EU's anklagemyndighed udelukkende skal beskæftige sig med at beskytte EU's finansielle interesser og ikke noget derudover.
<SPEAKER ID=150 NAME="Berthu (NI)">
Vi har stemt mod fru Theatos betænkning, for oprettelsen af en europæisk anklagemyndighed vil helt sikkert øge Bruxelles' beføjelser.
<P>
Dette mål forklarer uden tvivl Kommissionens utrolige kamp for at fremskynde forslaget. Faktisk blev forslaget allerede fremlagt af Kommissionen på det regeringstopmøde, hvor Nice-traktaten skulle udarbejdes, og på det tidspunkt blev det afvist. Regeringerne valgte altså en klogere vej med Eurojust, hvilket vil sige en vej med et bedre samarbejde mellem de nationale retssystemer uden overnational karakter.
<P>
I dag gør Kommissionen et nyt forsøg med en grønbog, og Europa-Parlamentet følger tilsyneladende blindt efter. Desværre har den ansvarlige arbejdsgruppe i konventet, der har været alt for splittet, ikke vedtaget forslaget. Det er ikke noget problem! Præsidiet tog forslaget op på eget initiativ og indførte det automatisk i udkastet til den europæiske forfatning.
<P>
Bag denne hårdnakkethed findes endnu en gang en simpel magtkamp. I føderalisternes øjne vil den europæiske anklager have den store fordel at have adgang til de nationale retssystemer og dermed kunne indføre en række reformer, indtil en fuldstændig integration er opnået. Vi må derimod for vores del fremme idéen om et netværk af nationale systemer, der kan arbejde indbyrdes sammen.
<SPEAKER ID=151 NAME="Cederschiöld, Grönfeldt Bergman, Stenmarck og Wachtmeister (PPE-DE)">
Vi moderate vil gerne understrege, at vi støtter oprettelsen af en anklagemyndighed for kriminalitet rettet mod Fællesskabets finansielle interesser. Vi kan derimod ikke tilslutte os oprettelsen af en generel europæisk anklagemyndighed med videre beføjelser.
<SPEAKER ID=152 NAME="Morgan (PSE)">
Socialdemokraterne i Europa-Parlamentet mener, at vi som parlamentsmedlemmer har pligt til at beskytte EU-skatteydernes penge.
<P>
Vi mener, at den stykkevise strategi til takling af svindel inden for EU har været utilstrækkelig, og selv om vi kan tilslutte os oprettelsen af Eurojust, OLAF, en styrkelse af Revisionsretten og svindelsikret lovgivning, tror vi ikke, at disse foranstaltninger er tilstrækkelige til at løse problemet med retsforfølgning for EU-svindel.
<P>
En europæisk offentlig anklagers rolle skal begrænses til udelukkende at beskytte EU's finanser. Vi tror ikke på etablering af et europæisk retsområde.
<P>
En europæisk offentlig anklagers rolle skal være at koordinere retsforfølgningen, men selve retsforfølgningen skal overlades til medlemsstaterne, som skal være forpligtet til at retsforfølge.
<P>
Trods forbehold vedrørende visse detaljer i grønbogen, er det efter vores mening vigtigt at give mulighed for at oprette en en europæisk offentlig anklager før udvidelsen og de yderligere komplikationer med at retsforfølge svindel i endnu 10 lande.
<P>
Hvis vi virkelig ønsker at beskytte EU's finansielle interesser, skal vi indse, at det nuværende system ikke fungerer, og indtil der ligger et alternativ på bordet, må vi nøjes med denne betænkning.

<SPEAKER ID=153 NAME="Muscardini (UEN)">
I lyset af konventets arbejde i øjeblikket med retfærdigheds- og sikkerhedsspørgsmålene risikerer forslaget om en europæisk anklagemyndighed at gøre den uenighed større, som vi allerede har set i konventet.
<P>
Behovet for et fællesskabsorgan, der kan behandle og løse det specifikke problem med svig i EU, kan opfyldes via Eurojust, som det i stadig større grad bliver nødvendigt at styrke.
<P>
Selv om vi er enige i idéen bag en del af forslaget, nemlig behovet for et fællesskabsinstrument, er vi således ikke enige i det instrument, man er nået frem til, og derfor undlader vi at stemme.

<SPEAKER ID=154 NAME="Raschhofer (NI)">
Sviget i EU forårsager årligt skader i et omfang af ca. 1 milliard euro. Trods forbedringer inden for bekæmpelsen af svig er det næsten umuligt at få misbruget eller en ikke forskriftsmæssig anvendelse af EU-midler under kontrol.
<P>
Jeg vil her gerne gentage min gamle kritik af, at misbruget er iboende i systemet på grund af strukturerne. Den intelligente svindler er altid et skridt foran myndighederne. Derfor tror jeg også, at vidtrækkende reformer er nødvendige. Desuden kan borgerne ikke forstå, at der på den ene side udarbejdes nationale sparebudgetter, og at EU-midler på den anden side forsvinder et eller andet sted hen. Netop med henblik på udvidelsen får dette problem en yderligere dimension.
<P>
Jeg støtter udtrykkeligt de foranstaltninger, fru Theato foreslår i sin betænkning, men fastholder dog, at kun grundlæggende reformer inden for EU-støtte kan løse problemet ved dets rod.
<SPEAKER ID=155 NAME="Ribeiro e Castro (UEN)">
Selv om jeg er overordentligt bekymret over, at der konstateres alvorlige uregelmæssigheder i forvaltningen, anvendelsen og beskyttelsen af Fællesskabets finansielle interesser, og selv om jeg er overbevist om, at Unionens mål og værdier ikke kan indfries uden bekæmpelse af svig - hvilket fordrer en sammenhængende og samordnet politik - har jeg stemt imod denne betænkning.
<P>
Principiel enighed i, at denne form for kriminalitet skal bekæmpes, er ikke ensbetydende med ligegyldighed over for medlemsstaternes egne strafferetlige løsninger, betinget af deres retssystemer og -traditioner, og tillader endnu mindre, at der næres mistillid til deres evne til at udøve retfærdighed også i samarbejde med andre, hvor det findes nødvendigt (EU-traktatens artikel 31).
<P>
Betænkningens forsøg på at overtage medlemsstaternes funktioner under påberåbelse af effektivitetsbehov og med henvisning til kampen mod økonomisk kriminalitet udgør efter min opfattelse endnu et af de evindelige føderalistiske anslag, hvor man afviser andre mulige og effektive løsninger og ignorerer staternes afgørende og uerstattelige rolle som privilegerede omdrejningspunkter for både den europæiske integrationsproces og gennemførelsen af den givne retsorden.
<P>
Det udtrykkelige formål at ville indføre en materiel strafferet og strafferetlige procesregler for EU, hvilket går langt ud over denne betænknings rammer (og traktaternes bestemmelser), er et entydigt bevis herpå, og dét uden nogen omfattende og grundig debat eller alvorlig diskussion om alle de konsekvenser, som det ville indebære.

<SPEAKER ID=156 NAME="Sacrédeus (PPE-DE)">
Jeg stemte for betænkningen. Baggrunden for min holdning er det tragiske faktum, at sviget med EU's midler hvert år andrager ca. 1 milliard euro. Desuden øges dette beløb hvert år.
<P>
Sagsøgninger hindres af det faktum, at de nationale systemer er så forskellige. Desuden forsømmer medlemsstaterne åbenbart at skride ind mod bedragerierne. Noget må gøres. Derfor ville det være et rigtigt og nødvendigt skridt at oprette en særskilt anklageinstans til bekæmpelse af økonomisk kriminalitet mod EU.
<P>
Jeg har stemt mod punkt 1: "? fælles bestemmelser inden for strafferet og straffeprocesret i EU". Det samme gør sig gældende for punkt 4: "Europa-Parlamentet insisterer på, at der som supplement til det europæiske frihedsområde skabes et europæisk justitsområde". I begge tilfælde er kravene alt for vidtrækkende og gør indgreb i medlemsstaternes retshåndhævelse.
<P>
Punkt 21, led 7, åbner op for, at det nuværende system "eventuelt udvides til at omfatte andre former for kriminalitet". Formuleringen muliggør, at en fremtidig europæisk anklagemyndigheds mandat udvides til at omfatte nye ansvarsområder ud over økonomisk kriminalitet mod EU. Ud over at dette er et principielt meget tvivlsomt forslag, skal det undersøges grundigt, inden det overhovedet bliver præsenteret.
<SPEAKER ID=157 NAME="Theorin (PSE)">
Forslaget om en fælles anklagemyndighed for økonomisk kriminalitet er første skridt hen imod en fælles anklagemyndighed, der også skal have kompetence inden for andre former for kriminalitet, hvilket jeg ikke kan acceptere. Der er for øjeblikket ingen grund til at oprette en europæisk anklagemyndighed. Det er vigtigere at vurdere, hvad det mellemstatslige samarbejde har ført til. Det er desuden for tidligt at vurdere Eurojust, som lader til at fungere fint. Det er også muligt at uddybe det mellemstatslige samarbejde på dette område yderligere.
<SPEAKER ID=158 NAME="Formanden.">
Afstemningen er afsluttet.

<SPEAKER ID=160 NAME="Formanden.">
Jeg erklærer Europa-Parlamentets session for afbrudt.
<P>
(Mødet hævet kl. 13.00)

