<CHAPTER ID="012">
Arbejdsplan:
<SPEAKER ID="017" NAME="Formanden">
Det endelige udkast til dagsorden, som Formandskonferencen udarbejdede på sit møde torsdag den 20. januar 2011 i henhold til forretningsordenens artikel 137, er blevet omdelt. Følgende ændringsforslag er indgivet:
<P>
Mandag
<P>
Der er ikke indgivet ændringsforslag.
<P>
Tirsdag
<P>
Verts/ALE-Gruppen og ALDE-Gruppen har anmodet om, at der på dagsordenen for tirsdag formiddag opføres en redegørelse fra Unionens højtstående repræsentant for udenrigsanliggender og sikkerhedspolitik og næstformand i Kommissionen om retsstatsprincippet i Rusland. For det første vil jeg gerne opfordre fru Harms til at tage ordet for at begrunde anmodningen. Jeg giver ordet til fru Harms.
<SPEAKER ID="018" NAME="Rebecca Harms" LANGUAGE="DE">
Hr. formand! Jeg mener, at vi i betragtning af det, der er sket i Khodorkovsky-sagen, helt sikkert bør drøfte retstilstanden i Rusland. I lyset af valget til Dumaen i efteråret har vi da også god grund til at beskæftige os med situationen i denne vores største nabo mod øst.
<P>
I øjeblikket konfronteres vi selvfølgelig alle løbende med spørgsmålet om, hvorvidt vi rent faktisk gør nok i vores nabolande for at beskytte menneskerettighederne og sikre borgerrettigheder og frihed. Mange af os har helt sikkert selvkritisk spurgt os selv, om vi reelt altid drøftede det, der var nødvendigt, i forbindelse med Egypten og Tunesien. Jeg ønsker ikke, at vi gør os skyldige i en lignende forsømmelse øst for vores eget kontinent, og jeg opfordrer derfor til, at vi drøfter spørgsmålet om retsstatsprincippet i Rusland i denne uge eller nærmere bestemt i morgen.
<SPEAKER ID="019" NAME="Guy Verhofstadt" LANGUAGE="EN">
Hr. formand! Jeg vil gerne støtte Rebecca Harms' anmodning. Jeg vil også gerne fortælle, at vi, siden vi fremsatte denne anmodning i Formandskonferencen og nu her på plenarmødet, er stødt på større og større pres fra russisk side for ikke at gøre det.
<P>
Kristiina Ojuland, som for et par uger siden arrangerede et seminar om retsstatsprincippet i Rusland, fik besøg af en repræsentant fra det russiske udenrigsministerium, som opfordrede hende til ikke at gå videre med det og til ikke at arbejde for en beslutning i Parlamentet om retsstatsprincippet i Rusland. Jeg mener ikke, at det er op til russerne at træffe afgørelse om Parlamentets dagsorden. Det er Parlamentets opgave.
<P>
(Bifald)
<SPEAKER ID="020" NAME="Adrian Severin" LANGUAGE="EN">
Hr. formand! Som fast ordfører for forbindelserne med Rusland vil jeg gerne oplyse medlemmerne om, at vi allerede har indledt en meget grundig proces for at behandle alle de alvorlige spørgsmål, der er vigtige i vores forbindelser med Rusland.
<P>
Vi har allerede afholdt en høring med repræsentanten for Tjenesten for EU's Optræden Udadtil og en repræsentant for den russiske regering. Den 2. marts afholder vi endnu en høring med eksperter om alle de vigtige aspekter af forbindelserne med Rusland.
<P>
I den anden uge i marts planlægger vi at have en omfattende tekst, herunder en henstilling, som vil være åben for drøftelse og ændringsforslag, og som vil blive afsluttet med en drøftelse på plenarmødet med deltagelse af den højtstående repræsentant, der, så vidt vi ved, ikke er tilgængelig i denne uge.
<P>
Derfor er det uden at negligere eller benægte emnets betydning meget bedre at tillade denne proces at fortsætte og blive afsluttet med en omfattende drøftelse, som vil gøre vores beslutning troværdig.
<SPEAKER ID="021" NAME="Joseph Daul" AFFILIATION="PPE">
(FR) Hr. formand! Der er noget, jeg ikke forstår. I sidste uge under Formandskonferencens møde sagde formanden, at vi ville afholde en drøftelse om Rusland i marts, fordi Baroness Ashton ville være til stede. For det andet sagde formanden under Formandskonferencens møde, at vi skulle afholde en drøftelse om Rusland, fordi hr. Putin skulle besøge Kommissionen eller nærmere hr. Barroso.
<P>
Ifølge de oplysninger, som jeg har modtaget her til eftermiddag, skal hr. Putin ikke besøge Kommissionen. Har formanden oplysninger om spørgsmålet? Der blev i sidste uge opfordret til drøftelser, udelukkende fordi hr. Putin skulle besøge Kommissionen. Der er imidlertid stadig planlagt en drøftelse om Rusland samt en beslutning i marts.
<P>
Jeg vil gerne have nogle oplysninger om det, vi drøftede.
<P>
(Parlamentet godkendte anmodningen)
<SPEAKER ID="022" NAME="Formanden">
Redegørelsen fra Kommissionens næstformand og højtstående repræsentant for udenrigsanliggender og sikkerhedspolitik om retsstatsprincippet i Rusland vil blive opført som det tredje punkt på dagsordenen for tirsdag formiddag. Fristen for indgivelse af beslutningsforslag er tirsdag den 15. februar kl. 10.00. Fristen for indgivelse af ændringsforslag og fælles beslutningsforslag er onsdag den 16. februar kl. 10.00. Fristen for indgivelse af ændringsforslag til fælles beslutningsforslag er imidlertid onsdag den 16. februar kl. 11.00. Efter onsdag den 16. februar kl. 11.00 vil der således ikke blive accepteret flere forslag eller ændringsforslag. Afstemningen finder sted torsdag.
<P>
Der er endnu en anmodning vedrørende tirsdag. PPE-Gruppen har anmodet om, at der på dagsordenen opføres en redegørelse fra Kommissionen om situationen på Lampedusa. Hr. Mauro vil begrunde anmodningen. Hr. Mauro har ordet.
<SPEAKER ID="023" NAME="Mario Mauro" LANGUAGE="IT">
Hr. formand! Som formanden med rette har bemærket, er der tale om epokegørende begivenheder, der skaber en ekstraordinær stigning i migrationsstrømmene mod Europa. Selv om det i dag måske er Lampedusa, der udsættes for ekstraordinære migrationsstrømme, er det ikke desto mindre hele Europa, der vil være involveret i den proces med destabilisering og ændringer, som hele Maghreb står over for.
<P>
Vi mener derfor, at det er yderst presserende, at Kommissionen tager ordet for at redegøre for ikke blot de humanitære konsekvenser, men også konsekvenser af en mere omfattende strategisk art, som vi skal løse med henblik på at revidere vores politik for Middelhavsområdet. Da det er et hastespørgsmål, anmoder vi om afholdelse af en særskilt drøftelse tirsdag eftermiddag med kommissær Malmström ved at reducere spørgetiden med Kommissionen med en halv time.
<SPEAKER ID="024" NAME="Martin Schulz" LANGUAGE="DE">
Hr. formand! Vi i S&D-Gruppen ønsker også at indgive et forslag af denne art. Jeg vil imidlertid anbefale hr. Mauro og Parlamentet, at vi formulerer det lidt mere præcist. Vi skal trods alt håndtere en enorm indstrømning af folk. Jeg er sikker på, at Italien som et hvilket som helst andet land i Middelhavsområdet er på overarbejde, når det gælder om at håndtere problemet alene, og landet er ikke det eneste, der står over for denne enorme strøm af flygtninge. Vi kan gå ud fra, at også Malta, Grækenland og Spanien vil stå over for dette problem inden for den nærmeste fremtid. Vi vil derfor anmode om, at drøftelsens titel formuleres præcist, således at vi specifikt opnår en redegørelse fra Kommissionen om øjeblikkelige EU-foranstaltninger til støtte for Italien og andre medlemsstater, der udsættes for ekstraordinære migrationsstrømme.
<SPEAKER ID="026" NAME="Rui Tavares" AFFILIATION="GUE/NGL">
(EN) Hr. formand! Jeg vil gerne støtte hr. Schultz' forslag, fordi spørgsmålet ikke blot omhandler Lampedusa. Der er 5 000 km mellem Marokko og Syrien, og for hver kilometer bliver den humanitære risiko større. Det er ikke et spørgsmål om at finde ud af, om EU vil hjælpe den italienske regering, men om at finde ud af, om vi er klar til at reagere som et kontinent for at imødegå en kontinental risiko. Det er den opgave, vi står over for.
<SPEAKER ID="027" NAME="Formanden">
Vi skal nu give drøftelsen en titel. S&D-Gruppen har foreslået titlen "EU-foranstaltninger til fordel for Italien i forbindelse med migrationsstrømme". Hvis jeg ikke tager fejl, vil hr. Schulz gerne indgive et ændringsforslag.
<SPEAKER ID="028" NAME="Martin Schulz" LANGUAGE="DE">
Hr. formand! Jeg vil igen forsøge at formulere det meget præcist. Vi vil gerne have Kommissionen til at redegøre for øjeblikkelige EU-foranstaltninger til støtte for Italien og andre medlemsstater, der udsættes for ekstraordinære migrationsstrømme.
<SPEAKER ID="029" NAME="Formanden">
OK. Den foreslåede titel er "Redegørelse ved Kommissionen for foranstaltninger til støtte for Italien og andre medlemsstater, der udsættes for ekstraordinære migrationsstrømme".
<P>
(Parlamentet godkendte titlen)
<P>
Onsdag
<P>
Der er ikke indgivet ændringsforslag.
<P>
Torsdag
<P>
EFD-Gruppen havde anmodet om, at dens mundtlige forespørgsel til Kommissionen om anvendelsen af den europæiske arrestordre i sagen mod Julian Assange blev opført på dagsordenen. Hvem ønskede at begrunde anmodningen?
<SPEAKER ID="030" NAME="Gerard Batten" LANGUAGE="EN">
Hr. formand! Denne mundtlige forespørgsel handler ikke om hr. Assanges skyld eller uskyld i voldtægtssagen imod ham i Sverige. Den handler om procedurerne i forbindelse med den europæiske arrestordre og om, hvorvidt den misbruges til politiske formål.
<P>
Den europæiske arrestordre gør det muligt juridisk at udlevere en hvilken som helst europæisk borger, uden at en domstol får mulighed for at behandle prima facie-beviser mod vedkommende og stort set uden mulighed for at nægte udlevering. Den europæiske arrestordre indebærer et enormt potentiale for misbrug og for anvendelse mod politiske modstandere.
<P>
Handler Assange-sagen om de forbrydelser, han angiveligt har begået i Sverige, eller handler det om USA's ønske om at få ham udleveret fra et føjeligt europæisk land? Det er afgørende at drøfte proceduren for at forstå sagen og slå fast, hvorvidt den europæiske arrestordre misbruges. Vi er nødt til at afholde en fyldestgørende drøftelse i Parlamentet med deltagelse af alle sider af det politiske spektrum. Jeg vil opfordre medlemmerne til at godkende anmodningen.
<SPEAKER ID="031" NAME="Edit Herczog" LANGUAGE="EN">
Hr. formand! I 2004 forårsagede en irsk statsborger en dødelig ulykke i Ungarn. Først sidste fredag modtog vi de irske myndigheders beslutning om, at manden kunne sendes tilbage til Ungarn for at blive retsforfulgt.
<P>
Derfor skal denne procedure på europæisk niveau være stærkere, end den er i dag. Ellers vil ofrene skulle vente i mange år, ikke blot i denne sag, men også i andre sager. Proceduren skal være meget stærkere, så vi støtter naturligvis anmodningen.
<SPEAKER ID="032" NAME="Martin Schulz" LANGUAGE="DE">
Hr. formand! Jeg vil gerne anmode om en præcisering af forretningsordenen. Jeg ved ikke, om Parlamentet kan afholde en grundlæggende drøftelse om den europæiske arrestordre. Man kan være for eller imod den europæiske arrestordre og gennemførelsen heraf, men om vi her i Parlamentet kan drøfte den i forbindelse med verserende straffesager er efter min mening tvivlsomt i henhold til forretningsordenen. Hvis det var tilfældet, ville jeg have endnu et par sager, som det ville være relevant at drøfte. Jeg vil dog på nuværende tidspunkt på det kraftigste opfordre til, at vi ikke gør verserende straffesager til genstand for grundlæggende drøftelser her i Parlamentet.
