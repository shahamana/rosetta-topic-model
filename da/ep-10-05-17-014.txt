<CHAPTER ID="014">
Indlæg af et minuts varighed om politisk vigtige sager
<SPEAKER ID="041" NAME="Formanden">
Næste punkt på dagsordenen er indlæg af et minuts varighed om politisk vigtige sager i medfør af forretningsordenens artikel 150.
<SPEAKER ID="042" NAME="Georgios Papastamkos" AFFILIATION="PPE">
(EL) Hr. formand! Bortset fra presset fra de dårlige økonomiske resultater er usikkerheden i euroområdet...
<P>
(Formanden afbrød taleren og bad om ro i salen)
<SPEAKER ID="043" NAME="Formanden">
Mine damer og herrer, lad venligst være med at tale under plenarmødet, medmindre De kan gøre det stille. Til kollegerne i begge sider af Europa-Parlamentet og midtfor, formændene for de politiske grupper og min kollega fra Luxembourg - sæt Dem venligst ned, og hold op med at tale. Dette er et plenarmøde, så lad venligst være med at tale, og giv os mulighed for at fortsætte med indlæggene af et minuts varighed.
<SPEAKER ID="044" NAME="Georgios Papastamkos" AFFILIATION="PPE">
(EL) Hr. formand! Bortset fra presset fra de dårlige økonomiske resultater er usikkerheden i euroområdet også et resultat af vidtløftig politisk retorik fra de europæiske institutioner og politikere. Den mangelfulde europæiske økonomiske styring reagerede efter min mening for sent. Selvfølgelig har vi brug for økonomisk ligevægt i Europa.
<P>
Samtidig er det nu tid til at gå fra en europæisk politisk union til en direkte økonomisk union via en global strategi til bekæmpelse af krisen og til at indføre mere effektive lovgivningsmæssige rammer for drift af de økonomiske markeder og for beskyttelse af euroen mod spekulationspres. Jeg henviser f.eks. til behovet for at revidere markedsmisbrugsdirektivet. På samme måde gentager jeg mit forslag om at oprette en europæisk kreditvurderingsmyndighed.
<SPEAKER ID="045" NAME="Teresa Jiménez-Becerril Barrio" AFFILIATION="PPE">
(ES) Hr. formand! Eftersom jeg ikke var i stand til at gøre det på den europæiske dag til minde om terrorofre den 11. marts, vil jeg gerne benytte lejligheden til i dag her i Parlamentet at give en velfortjent hyldest til disse ofre som en anerkendelse af det enorme offer, som de, der har betalt den ultimative pris i frihedens navn, har bragt.
<P>
Vi er nødt til snarest muligt at begynde at arbejde på et direktiv til beskyttelse af ofrene for terrorisme, som altid bliver overset, og som udsættes for den ydmygelse på uretfærdig vis at blive sidestillet med deres mordere.
<P>
Det er på høje tid, at vi i disse europæiske institutioner anerkender terrorofrenes værdighed og hjælper med at forsvare deres ret til beskyttelse og retfærdighed. Denne ret skal snart nedfældes i en lov, som hædrer alle dem, der gør dette muligt, og hvor der i den første artikel skal stå, at støtte til ofrene for terrorisme medfører anerkendelse af deres ret til retfærdighed, og at ingen regering nogensinde skal betale en pris for dette.
<P>
Jeg opfordrer alle dem, der er i stand til at forsvare ofrene, til aldrig at glemme, at reel fred er fred baseret på retfærdighed, og det er den eneste fred, som de af os, der tror på fred og demokrati i Europa og alle andre steder i verden, skal forsvare.
<SPEAKER ID="046" NAME="Rosa Estaràs Ferragut" AFFILIATION="PPE">
(ES) Hr. formand! Nedlukningen af en stor del af det europæiske luftrum i de seneste uger efter det islandske vulkanudbrud har haft alvorlige konsekvenser for hele den europæiske økonomi. Det gælder helt klart passagererne, luftfartsselskaberne og lufthavnene i luftfartssektoren, men det gælder også turistsektoren.
<P>
Det var det, jeg gerne ville sige til Dem. I Spanien er det vores næststørste industri. På de øer, som jeg stammer fra, er det den primære industri. Der er store bekymringer over vulkanskyens effekt på turistindustrien. Der tales om tab på 42 mio. EUR om dagen. Det har været et alvorligt slag mod turistsektoren, som stadig er bekymret for, hvad de fremtidige følger vil være.
<P>
Hr. Tajani, kommissæren for erhvervsliv og iværksætteri, har forpligtet sig til at undersøge tabene i denne sektor. Min anmodning i dag går på at give en hjælpepakke til både luftfartsselskaberne og de øvrige virksomheder i turistsektoren og på, at turistsektoren skal behandles som et prioriteret område.
<SPEAKER ID="047" NAME="Henri Weber" AFFILIATION="S&amp;D">
(FR) Hr. formand! EU har mange værktøjer til at blive en global leder med hensyn til fremstillingen af rene biler og især elektriske biler.
<P>
Kommissionen skal sikre, at dette projekt er en stor europæisk målsætning, ved at opmuntre de store bilvirksomheder på vores kontinent til at samarbejde med hinanden, idet et sådant samarbejde skal strække sig fra forskning og udvikling til markedsføring. Den skal opmuntre til udbredt installation of tilgængelige og interoperable ladestationer i Europa, og først i byområderne. Den skal udarbejde og håndhæve fælles regler og standarder - på internationalt niveau, hvis det er muligt, men i hvert fald på europæisk niveau - og det skal ske uden forsinkelser. Endelig skal den opmuntre medlemsstaterne til gradvis at erstatte deres flåde af køretøjer med forbrændingsmotorer med elektriske biler.
<SPEAKER ID="048" NAME="Tanja Fajon" AFFILIATION="S&amp;D">
(SL) Hr. formand! I dag markerer vi den internationale dag mod homofobi. Jeg kan ikke forstå, at der stadig er mange mennesker, som vender det blinde øje til vold baseret på seksuel orientering og identitet. Jeg fordømmer på det kraftigste dette, ligesom jeg fordømmer enhver form for vold på baggrund af race eller etnicitet, religion eller tro, alder eller handicap.
<P>
Jeg er meget bekymret over de vildledende, stødende og endda hadefulde erklæringer, som stadig kan høres. Jeg chokeres gang på gang over de voldshandlinger, både verbale og fysiske, som begås mod homoseksuelt orienterede eller medlemmer af forskellige minoriteter.
<P>
I dag siger de fleste europæere, at burkaen burde forbydes. Selv om jeg er enig i, at ingen skal tvinge kvinder til at bære en sådan beklædning, bekymrer det mig, at et forbud kan resultere i et resultat stik modsat af det tilsigtede, nemlig at kvinder, som er parat til at gå med burka, kommer i fængsel. Vi kan ikke tillade, at religiøse uoverensstemmelser skaber diskrimination og vold. Endelig er vi alle mennesker, så vi skal se godt og grundigt på, om vi virkelig ikke kan udvise større tolerance over for dem, der er forskellige fra os selv, eller om vi simpelthen ikke ønsker at gøre det.
<SPEAKER ID="049" NAME="Teresa Riera Madurell" AFFILIATION="S&amp;D">
(ES) Hr. formand, mine damer og herrer! Jeg vil gerne henlede Deres opmærksomhed på initiativet "En dagsorden for EU's borgere - videnskab og innovation", som blev iværksat af det spanske formandskab for Rådet via ministeriet for videnskab og innovation.
<P>
Den europæiske offentlighed opfordres til at besøge webstedet www.reto2030.eu og vælge, hvilke af de udfordringer inden for videnskab og innovation, som er blevet fremsat af fjorten europæiske personligheder, der skal løses senest i 2030. Resultaterne kan ses online og på en resultattavle i salen i Det Europæiske Råds bygning i Bruxelles indtil den 26. maj. Rådet (konkurrenceevne) bliver informeret om resultatet selvsamme dato.
<P>
Jeg opfordrer Dem alle til at stemme for én af disse udfordringer og til at formidle oplysninger om dette initiativ i Deres respektive lande, så, som Jean Monnet ville sige, vores personlige deltagelse giver os lejlighed til at gøre fremskridt i retning af et EU for enkeltpersonerne, et EU for offentligheden.
<SPEAKER ID="050" NAME="Filiz Hakaeva Hyusmenova" AFFILIATION="ALDE">
(BG) Hr. formand, mine damer og herrer! Demokrati kræver institutioner, der har til opgave at overvåge borgerrettighederne, som er uafhængige af staten og partimyndighederne. EU-direktivernes krav til tilsynsmyndigheder er identiske, for så vidt angår fuldstændig uafhængighed og stærke kræfter, upartiskhed og gennemsigtighed.
<P>
Desværre foretages der i Bulgarien ændringer af nogle af de bekræftede succeser i vores demokratiske system såsom en udvidelse af embedsperioden til over fem år, muligheden for genvalg og et rotationssystem for skiftende personale - alt sammen foranstaltninger, som garanterer uafhængighed. Ændringerne gennemføres uden nogen form for analyse eller perspektiv, mens der tages afstand til god europæisk praksis.
<P>
En reduktion af udgifterne er det eneste argument for at underminere de institutioner, der bekæmper diskrimination, regulerer medierne og beskytter konkurrenceevnen. Der er allerede en tendens til, at foranstaltningerne målrettes mod de finansielle institutioner og revisionsinstitutionerne.
<P>
Jeg advarer Europa-Parlamentet og Kommissionen om dette, da jeg håber, at det vil bidrage til at forhindre sådanne intentioner.
<SPEAKER ID="051" NAME="Luigi de Magistris" AFFILIATION="ALDE">
(IT) Hr. formand, mine damer og herrer! Jeg vil endnu en gang gerne fremhæve vigtigheden af den skriftlige erklæring om korruption, som jeg fremsatte forslag om sammen med fire andre parlamentsmedlemmer, og som halvdelen af Europa-Parlamentet plus én vedtog med det formål at forpligte Rådet og Kommissionen til lovgivning, der er virkelig effektiv i kampen mod korruption.
<P>
Jeg er vendt tilbage efter et besøg i Grækenland på vegne af Budgetkontroludvalget, og én af årsagerne til den strukturelle krise i Grækenland er helt sikkert, at der ødsles med de offentlige midler, noget, som også finder sted i Italien. Italien udhules af korruption, hvilket vi så for nylig. Denne korruption bunder primært i ulovlig forvaltning af offentlige midler og forholdet mellem én politisk gruppering og en gruppering af forretningsfolk og organiseret økonomisk kriminalitet.
<P>
Det er vigtigt, at Europa-Parlamentet lægger fuldt pres på Kommissionen og medlemsstaterne - de medlemsstater, der ikke tilpasser sig, skal straffes - og at de europæiske institutioner, der er ansvarlige for kontrol med korruption og kampen mod organiseret kriminalitet, styrkes.
<SPEAKER ID="052" NAME="Elisabeth Schroedter" AFFILIATION="Verts/ALE">
(DE) Hr. formand, mine damer og herrer! I dag, på den internationale dag mod homofobi, vil jeg gerne bede Dem alle om at huske alle dem, der har været ofre for vold og personlig fordømmelse samt psykiske og fysiske overgreb i det foregående år i EU-medlemsstaterne på baggrund af deres seksuelle identitet.
<P>
I henhold til EU-traktaten er diskrimination på baggrund af seksuel orientering forbudt, men dette forbud gennemføres ikke konsekvent i medlemsstaterne. I medlemsstater såsom Litauen forsøger myndighederne at forbyde paraden "Diversity Parade" og ansporer dermed til en homofobisk stemning. I mit land, Tyskland, forsøger man ikke at bekæmpe homofobi i skolerne. Det skal sikres, at beskyttelse mod diskrimination på baggrund af seksuel orientering respekteres som en menneskeret.
<SPEAKER ID="053" NAME="Valdemar Tomaševski" AFFILIATION="ECR">
(LT) Hr. formand! Den 24. februar indsendte jeg sammen med repræsentanter fra Letland og Polen en skriftlig erklæring om lige behandling af landbrugere i EU, hvori der gøres opmærksom på den ulige støtte til landbrugere i EU-medlemsstaterne. I nogle medlemsstater er støtten syv gange højere end minimumsstøtten, i gennemsnit fire gange, og mange nye medlemsstater ligger under EU-gennemsnittet. En sådan situation er i konflikt med et af EU's vigtigste principper - solidaritetsprincippet. Jeg opfordrer Rådet, Kommissionen og Parlamentet til at udligne de direkte betalinger eller i hvert fald reducere forskellene og samtidig stoppe den ulige behandling af medlemsstaternes landbrugere. Jeg opfordrer mine kolleger her i Parlamentet til at støtte den nævnte skriftlige erklæring nummer 11 om lige behandling af landbrugere i EU.
<SPEAKER ID="054" NAME="Kyriacos Triantaphyllides" AFFILIATION="GUE/NGL">
(EL) Hr. formand! Jeg vil gerne henlede Deres opmærksomhed på spørgsmålet om kiropraktik. Det er et uafhængigt erhverv inden for sundhedssektoren, som fokuserer på diagnosticering, behandling og forebyggelse af mekaniske problemer i muskel- og skeletsystemet og deres virkning på nervesystemet og den generelle sundhed igennem manipulationsbehandling.
<P>
Selv om der undervises i kiropraktik på uafhængige, harmoniserede universitetskurser i hele EU, godkendes uddannelsen stadig endnu ikke overalt i EU. Med henblik på at garantere patienter adgang til den samme pleje og behandling i hele EU opfordrer jeg Dem til at undertegne den skriftlige erklæring, som jeg med bistand og støtte fra andre medlemmer har udarbejdet for at få kiropraktik anerkendt på EU-niveau.
<SPEAKER ID="055" NAME="John Bufton" AFFILIATION="EFD">
(EN) Hr. formand! De britiske skatteydere ender med at bidrage med ca. 10 mia. GBP for at holde euroen oppe - en valuta, vi var meget imod - som en del af Den Internationale Valutafonds almisser på 215 mia. GBP. Det kommer oven i de 8 mia. GBP, hvis Grækenland misligholder sine forpligtelser, og 5 mia. GBP i lånegarantier til Letland og Ungarn. Storbritannien kan ende med at yde samlet set 23 mia. GBP for at styrke euroen.
<P>
Men hvis piben havde en anden lyd, kan jeg kun forestille mig, at Kommissionen ville gnide sig i hænderne af glæde over udsigten til et vigende pund og et svækket London. Den seneste belastende lovgivning om hedgefonde er et klart tegn på dette. Påberåbelsen af artikel 122 i Lissabontraktaten er den mest lempelige fortolkning af lovgivning, jeg nogensinde har været vidne til, og er efter min mening en form for at føre nogen bag lyset, som beviser, at alle punkter i alle artikler i alle traktater ikke engang er det papir værd, de er trykt på.
<P>
Jeg vil påstå, at berettigelsen af usædvanlige begivenheder ikke tager højde for den finanspolitiske uansvarlighed, som skabte dette rod. Det seneste forslag frarøver Storbritannien afgørende vetorettigheder ved at tillade kvalificerede flertalsafgørelser om fremtidige redningsaktioner...
<P>
(Formanden afbrød taleren)
<SPEAKER ID="056" NAME="Andrew Henry William Brons" AFFILIATION="NI">
(EN) Hr. formand! Det er væsentligt for gennemførelsen af retsstaten, at institutionerne er underlagt deres egne love og regler. I forretningsordenens artikel 24, stk. 2, står der helt tydeligt, at "Løsgængerne udpeger et medlem, som [...] deltager i møderne i Formandskonferencen". Der står ikke, at repræsentanterne skal vælges ved afstemning, men hvilken anden metode kan man anvende for at træffe en fælles beslutning? Telepatiske signaler, måske?
<P>
Løsgængernes forvaltning har sagt, at repræsentanterne skal vælges ved konsensus. Den har imidlertid ikke forsøgt at definere, hvordan der kan opnås konsensus, og har endnu ikke forsøgt at sørge for, at en repræsentant vælges ved hjælp af denne metode. Når der er gjort forsøg på at vælge en repræsentant ved et valg, er disse forsøg blevet erklæret ugyldige.
<P>
Hvad har Parlamentets reaktion været på alt dette? De vil ændre reglerne, så repræsentanterne - de såkaldte - kan vælges af Parlamentets formand i stedet for af løsgængerne. Hvor lang tid går der, før formanden for Parlamentet fjerner vores ret til at stemme på plenarmøderne?
<SPEAKER ID="057" NAME="Formanden">
Jeg vil gerne minde Dem om, at Udvalget om Konstitutionelle Anliggender i Europa-Parlamentet fortolker situationer af denne type og helt sikkert fortsat vil arbejde med dette.
<SPEAKER ID="058" NAME="Slavi Binev" AFFILIATION="NI">
(BG) Hr. formand, mine damer og herrer! Vulkanasken i luften over Europa har forsinket procedurerne i de europæiske institutioner. Den har især forpurret Europa-Parlamentets plenarmøde i Strasbourg, eftersom næsten halvdelen af parlamentsmedlemmerne ikke er nået frem.
<P>
Strasbourg er formodentlig en svær destination at nå og decideret umulig under særlige omstændigheder. I den forbindelse vil jeg gerne stille følgende spørgsmål: Er dette ikke blot endnu et tegn på, at Europa-Parlamentet skal træffe en beslutning om kun at have ét primært arbejdssted, og at det skal være Bruxelles? Jeg formoder, at De er enige i, at det på baggrund af en finansiel krise ville spare millioner af skatteydernes euro at fastlægge et enkelt primært arbejdssted for Parlamentet. Det ville også gøre det omrejsende cirkus, som vores månedlige flytning ofte beskrives som, til noget, der hører fortiden til.
<SPEAKER ID="059" NAME="Eduard Kukan" AFFILIATION="PPE">
(SK) Hr. formand! Beskyttelse af personer, der tilhører etniske minoriteter, er ganske rigtigt en vigtig del af den internationale udvikling og relationerne mellem stater. Vi drøfter det også her i Europa-Parlamentet, og vi fremhæver europæiske værdier og regeringernes pligt til at støtte disse værdier.
<P>
I den sammenhæng vil jeg gerne tale om emnets politiske følsomhed, eftersom der er stor mulighed for misbrug, særlig nu hvor regeringerne handler i fællesskab for at forfølge disse emner uden at rådføre sig med dem, som påvirkes heraf.
<P>
Jeg anser det for at være uønsket og uacceptabelt, at disse emner forfølges intensivt med det formål at påvirke den nationale politiske situation i et andet land, nogle gange lige før et valg, eftersom dette sædvanligvis ville blive betragtet som arrogance. Hvis der er nogen, som ikke forstod mig, har jeg talt om de aktuelle problemer i forbindelse med forholdet mellem Slovakiet og Ungarn.
<SPEAKER ID="060" NAME="Monica Luisa Macovei" AFFILIATION="PPE">
(EN) Hr. formand! Korruption har været en vigtig årsag til krisen, hvor magtfulde virksomheder og magtfulde enkeltpersoner har misbrugt politikker, institutioner og midler til deres private fordel. Udfordringerne i forbindelse med korruption forsvinder ikke med udviklingen, de bliver bare mere sofistikerede. Indtil videre har den nationale indsats ikke været effektiv i alle medlemsstaterne. Vi bør ikke ignorere dette faktum, vi skal anerkende det. Vi er nået til det øjeblik, hvor Kommissionen og Rådet hurtigst muligt skal fastlægge en solid antikorruptionsmekanisme i EU og medlemsstaterne. Enhver forsinkelse vil være til skade for de europæiske borgeres interesser.
<SPEAKER ID="061" NAME="Zoran Thaler" AFFILIATION="S&amp;D">
(SL) Hr. formand! Slovenien og Kroatien er to nabostater, som i århundreder har eksisteret side om side uden nogen alvorlige problemer. Det er også tilfældet i dag, og størstedelen af slovenerne er for en optagelse af Kroatien i EU så hurtigt som muligt. Efter 18 års forhandlinger lykkedes det i 2009 de to regeringer at løse grænsestriden og særlig striden om søgrænsen i det nordlige Adriaterhav, som var en legitim bekymring for Slovenien.
<P>
En international voldgiftsaftale med henblik på at løse dette problem på retfærdig vis blev undertegnet i Stockholm under tilstedeværelse af det svenske formandskab. Processen for ratificering af aftalen er ved at være afsluttet. Vi i Slovenien mangler stadig at stemme om den i en folkeafstemning, der er planlagt til at finde sted den 6. juni i år.
<P>
Jeg opfordrer de europæiske politiske kræfter, særlig Det Europæiske Folkepartis Gruppe, til at gøre sig bekendt med den kampagne, der finder sted i mit land i denne måned, og til at bidrage til et positivt resultat, som styrker de gode naborelationer og gør det muligt for de ustabile Balkanlande at få en europæisk fremtid.
<SPEAKER ID="062" NAME="Ramon Tremosa i Balcells" AFFILIATION="ALDE">
(EN) Hr. formand! Euroområdet var utrolig tæt på en nedsmeltning for 10 dage siden, men den europæiske redningspakke har givet vores fælles fremtid en chance. Jeg mener, at krisen har mere at gøre med dybt forankrede problemer i nogle medlemsstater i euroområdet end med spekulanter - medlemsstater med mangel på finanspolitisk disciplin, ineffektive arbejdsmarkeder og massiv gæld i den private sektor.
<P>
Vi skal reformere forvaltningen af euroområdet for at redde det. Sidste uges forvaltningsforslag fra Kommissionen indeholdt nogle gode idéer, f.eks. meget mere vægt på finanspolitik og en klar koordinering af medlemsstaternes finanspolitikker. Disse forslag skal også tage højde for et fælles program for strukturreformer. I Spanien valgte hr. Zapatero i sidste uge stramningsprogrammet, så han kunne undgå den valgmæssigt mere risikable arbejdsmarkedsreform.
<P>
Endelig skal De ikke bekymre Dem om euroens værdi - den fælles valutas nedgang er god for økonomien i euroområdet.
<SPEAKER ID="063" NAME="Marie-Christine Vergiat" AFFILIATION="GUE/NGL">
(FR) Hr. formand! Vi her i Parlamentet var forfærdede over at erfare om oprettelsen af en arbejdsgruppe, som har til opgave at drøfte en "avanceret status" for Tunesien.
<P>
Hvorfor vi er forfærdede? Vi er forfærdede, fordi der ikke går én dag, uden at vi får rapporter fra det land om det stigende antal trusler og tilfælde af intimidering mod alle de mænd og kvinder, som stadig vover at kritisere regimets metoder.
<P>
Uden at gå i detaljer med de seneste resultater af de lokale valg - 90 % stemte for dem, der er tæt på dem i førersædet - vil jeg anføre nogle få eksempler. Den 6. maj blev journalisten Zouhair Makhlouf anholdt og mishandlet af politiet, da han var på vej til en middag med den tidligere formand for advokatstanden i Paris. Den 18. maj idømmes journalisten Fahem Boukadous uden tvivl fire års fængsel. Hvilken forbrydelse han har begået? Rapporteret om de sociale uroligheder i Gafsa-bassinet og den undertrykkelse, som fulgte efter. Advokaterne Abderraouf Ayadi, Ayachi Hammami, Mohamed Abbou og Radhia Nasraoui er ofre for konstante trusler.
<P>
Internettet censureres i stigende grad. Lad mig komme med et eksempel, hvis jeg må. Min blog censureres nu...
<P>
(Formanden afbrød taleren)
<SPEAKER ID="064" NAME="Martin Ehrenhauser" AFFILIATION="NI">
(DE) Hr. formand! For øjeblikket vedrører nærmest hver eneste politiske forhandling om den økonomiske og finansielle krise kun, hvor mange milliarder euro, der kræves for at lukke det næste sorte hul. Generelt gennemføres disse forhandlinger hængende i skørterne på hr. Ackermann og co.
<P>
Det, vi i virkeligheden har brug for, er imidlertid en grundlæggende debat om det aktuelle monetære system. Vi skal langt om længe drøfte sager som f.eks., hvordan vi fjerner kravet om vækst fra vores system. Hvad kan vi gøre for at kontrollere bankernes trang til at yde kredit? Skal vi afskaffe renter? Hvordan kan vi nå frem til en skelnen mellem værdi og monetær værdi? Vi skal bruge penge til at skabe værdi for vores samfund, ikke til at skabe monetær værdi! Før vi bliver overhalet af begivenhederne, skal vi anvende en sådan forhandling til at forsøge at forbedre det monetære system indefra. Dette vil dog kun være muligt, hvis vi har stærke og frem for alt uafhængige politikker.
<SPEAKER ID="065" NAME="Gerard Batten" AFFILIATION="EFD">
(EN) Hr. formand! Jeg er sikker på, at alle er klar over, at vi nu har en ny regering i Det Forenede Kongerige, som vi kan kalde koalitionsregeringen mellem Liberaldemokraterne og De Konservative. I den aftale, der blev indgået mellem De Konservative og Liberaldemokraterne, står der: "Vi er enige om, at der ikke skal finde yderligere overførsel af suverænitet eller magt sted i løbet af den næste valgperiode" - dvs. til EU. Selvfølgelig ved alle, som har bare lidt kendskab til dette, at der ikke vil ske flere overførsler af suverænitet, som kræver en folkeafstemning, for det er alt sammen sket i medfør af Lissabontraktaten. Så der er ikke brug for at spørge befolkningen i Storbritannien eller i noget andet land i EU - det kommer alt sammen til at ske alligevel.
<P>
Hvis hr. Cameron imidlertid virkelig mener det, han siger, alvorligt, så har han en enestående mulighed for faktisk at holde sit løfte, for som min kollega, Trevor Coleman, påpegede for nogle få uger siden her i Parlamentet, betyder tilføjelsen af nye medlemmer til Europa-Parlamentet, at Lissabontraktaten skal ratificeres på ny af alle medlemsstaterne. Så i Storbritanniens tilfælde har hr. Cameron nu en enestående mulighed for enten ikke at ratificere traktaten på ny eller at sætte den til folkeafstemning hos den britiske befolkning. Lad os håbe, han holder sit ord og gør det.
<SPEAKER ID="066" NAME="Ivo Vajgl" AFFILIATION="ALDE">
(SL) Hr. formand! Sidste lørdag blev 55-årsdagen for undertegnelsen af Den Østrigske Statstraktat fejret på Belvedere-slottet i Wien. Det er uden tvivl en vigtig dato i Østrigs historie, da den reelt repræsenterer Østrigs anerkendelse som stat og Østrigs værdighed.
<P>
Ved den lejlighed informerede det slovenske udenrigsministerium via sin ambassadør den østrigske regering om - eller snarere gjorde den opmærksom på - at bestemmelserne i Den Østrigske Statstraktat vedrørende det slovenske mindretal i Østrig stadig mangler at blive gennemført. Tosprogede vejskilte i Kärnten er stadig et tabu, om jeg så må sige, og regeringen i Wien har gang på gang givet efter for nationalisterne i Kärntens ekstremistiske holdninger.
<P>
Samtidig med, at jeg lykønsker østrigerne med denne årsdag, opfordrer jeg dem til at vedtage en mere fredelig politik over for deres mindretal.
<SPEAKER ID="067" NAME="Sylvie Guillaume" AFFILIATION="S&amp;D">
(FR) Hr. formand! Dagen i dag, den internationale dag mod homofobi, skal give os lejlighed til at gentage vores engagement i universel respekt for menneskerettigheder i hele verden, på et tidspunkt hvor der stadig i en række lande findes bestemmelser eller praksis, som involverer diskrimination på baggrund af seksuel orientering eller køn.
<P>
Vi skal også i endnu højere grad fordømme det stigende antal fysiske overfald og de gentagne homofobiske erklæringer. Tavshedsløftet stopper her. Undervisning i tolerance er en del af løsningen, for der er stadig behov for en holdningsændring, også i vores europæiske lande. Vi må ikke overse spørgsmålet om undervisning i tolerance - tværtimod.
<P>
Endelig skal det europæiske diplomati udnyttes for at sikre, at lovgivning, der foreskriver, at homoseksualitet er en forbrydelse, ophæves i de lande, hvor den stadig er gældende. Jeg vil gerne benytte denne lejlighed til at rette en opfordring til Baroness Ashton i den henseende.
<SPEAKER ID="068" NAME="Andrey Kovatchev" AFFILIATION="PPE">
(BG) Hr. formand! Jeg vil gerne udtrykke mit synspunkt vedrørende de kommentarer, som er blevet fremsat af en række kolleger fra Gruppen for Det Progressive Forbund af Socialdemokrater i Europa-Parlamentet og Gruppen Alliancen af Liberale og Demokrater for Europa, der kom med ubegrundede angreb på den bulgarske regering.
<P>
For første gang siden begyndelsen på den postkommunistiske overgang har Bulgarien vist politisk vilje, ikke blot i ord, men også i handlinger, ved at bekæmpe korruption og organiseret kriminalitet. De håndgribelige resultater, der er opnået i denne sammenhæng, bifaldes både af Bulgariens internationale partnere og af landets civilsamfund. Støtten til premierministeren og indenrigsministeren ligger på henholdsvis 56 % og 60 %.
<P>
Spørgsmålet om, hvorfor Bulgarien har haltet så meget bagefter og ligger i bunden, hvad angår levestandard i EU, er dog stadig ubesvaret. Svaret på dette spørgsmål skal stadig findes i den kommunistiske elites selviske ambitioner i slutningen af 1980'erne. De har i løbet af den 20-årige overgangsperiode ved hjælp af det undertrykkende statssikkerhedssystem og dets fangarme ind i statsøkonomien i den periode præsteret også at omdanne deres politiske magt til økonomisk magt og give den videre til deres sønner og sønnesønner samt bevare deres repræsentanter i vigtige ministerier, banker og industrielle sektorer i landet.
<P>
Den nuværende regering bekæmper det uregulerede bindende forhold mellem politik og økonomi ved hjælp af alle de juridiske instrumenter, der er tilladt i en europæisk retsstat.
<P>
Jeg vil gerne slutte af med en opfordring til mine kolleger i S&D-Gruppen om at tage ved lære af deres tyske kollegers erfaringer med efterfølgerne til det tidligere kommunistparti i DDR. BSP (Det Bulgarske Socialistparti) er direkte efterfølger til Kommunistpartiet i Bulgarien på samme måde som Venstrepartiet i Tyskland. Problemerne med at danne en regering i Nordrhein-Westfalen understreger, hvor aktuelt dette spørgsmål er i Europa selv nu.
<SPEAKER ID="069" NAME="Cătălin Sorin Ivan" AFFILIATION="S&amp;D">
(RO) Hr. formand! I sidste uge aflagde jeg et arbejdsbesøg for at se sæsonarbejdernes samfund i Huelvaregionen i Sydspanien. Jeg så nogle fremragende ting der, og de spanske myndigheder fortjener en lykønskning for dette. Der findes dog også adskillige problemer i forbindelse med lovlig og ulovlig indvandring, arbejdskontrakter, som fremover skal underskrives på modersmålet for dem, der skal arbejde i udlandet, for ikke at nævne en lang række problemer med hensyn til arbejdsbetingelser og indkvartering. Jeg mener, at EU-direktivet om en ordning for sæsonarbejdere skal nå frem til Parlamentet så hurtigt som mulig, så vi kan håndtere problemerne på en så hensigtsmæssig og effektiv måde som muligt.
<SPEAKER ID="070" NAME="Metin Kazak" AFFILIATION="ALDE">
(BG) Hr. formand! Om aftenen torsdag den 14. maj fik jeg i byen Kardzhali i det sydlige Bulgarien overrakt 54 000 underskrifter, som var blevet indsamlet blandt borgere, der ønsker sig normale arbejdsbetingelser og en stærk lokalregering. Dette andragende er blevet indsamlet i de syv kommuner i Kardzhali på blot 10 dage. Folk støtter kampen mod korruption på alle regeringsniveauer. De er imidlertid imod de voldelige metoder og handlinger, der anvendes for et syns skyld af den udøvende magt for at lette domstolene og anklagemyndigheden for deres pligter samt begrænse den lokale regerings beføjelser og undertrykke den.
<P>
Borgmesteren i Kardzhali er f.eks. selv blevet undersøgt 138 gange i løbet af det seneste år, heraf 13 gange i forbindelse med det samme projekt. Der er foretaget over 700 undersøgelser af de 30 kommuner med borgmestre fra DPS (Bevægelsen for Rettigheder og Frihed) på under et år, mens kommuner med borgmestre fra GERB (Borgere for en europæisk udvikling i Bulgarien) er sluppet for sådanne undersøgelser. Desuden gav guvernøren i Kardzhaliprovinsen os ikke engang tilladelse til at aflevere andragendet i den egentlige administrationsbygning, og vi var tvunget til at mødes ude i det fri. Jeg forpligtede mig til at oplyse de europæiske institutioner om denne civile protest.
<SPEAKER ID="071" NAME="Formanden">
Hr. Kazak, De talte for hurtigt for vores tolke. De kunne ikke tolke Deres tale præcist.
<P>
Forhandlingen er afsluttet.
