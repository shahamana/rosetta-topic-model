<CHAPTER ID="002">
Erklæring fra formanden. 
<SPEAKER ID="006" NAME="Formanden">
Jeg har flere ting, jeg gerne vil omtale ved begyndelsen af denne mødeperiode. Når jeg nu åbner denne mødeperiode i Europa-Parlamentet skal jeg endnu en gang underrette Dem om, at der er sket flere tragiske naturkatastrofer i de seneste dage. Tyrkiet oplevede i dag et jordskælv, hvor mindst 57 mennesker omkom. I sidste uge var der også et jordskælv i Chile, som krævede næsten 300 ofre, og storme, der fejede hen over Europa, forårsagede mere end 60 menneskers død, hvoraf de fleste var franske borgere. Vi bør desuden heller ikke glemme Haiti, hvor de seneste dødstal efter jordskælvet i januar nu er anslået til mere end 300 000. Jeg har i alle disse tilfælde sendt Europa-Parlamentets kondolence til ofrenes familier og udtrykt vores medfølelse med dem. Ethvert uventet og for tidligt dødsfald er først og fremmest en tragedie for familien, men når ofrene kan tælles i flere hundrede tusinde, er det også en tragedie for hele nationen og for verden. Lad os vise solidaritet med familierne og også udtrykke vores solidaritet med de lande, der er blevet ramt af en sådan tragedie.
<P>
Torsdag den 11. marts er det 20-års-dagen for genoprettelsen af Litauens uafhængighed. Litauen var det første land inden for Sovjetblokken, der erklærede sin uafhængighed fra USSR. Blandt de litauiske medlemmer af Europa-Parlamentet er der fire medunderskrivere af uafhængighedserklæringen af 1990. Tillykke til vores kolleger fra Litauen.
<P>
(Bifald)
<P>
Den 11. marts 1990 vedtog Estland-Kongressen, et demokratisk provinsparlament, ligeledes en erklæring om genoprettelse af statens uafhængighed efter mere end 50 års sovjetisk besættelse. Vi lykønsker også vores kolleger fra Estland.
<P>
(Bifald)
<P>
Onsdag den 10. marts er det 51 år siden, at folkeoprøret i Tibet fandt sted. Efter dette oprør måtte Dalai Lama og 80 000 tibetanere forlade deres land. Vi håber stadig, at Kina vil ændre sin holdning til den tibetanske nation og indlede en nyttig dialog med Tibets repræsentanter, og vi retter regelmæssigt henvendelser til Folkerepublikken Kina desangående.
<P>
(Bifald)
<P>
I forbindelse med de bemærkninger, som hr. Farage fremsatte under sidste mødeperiode i Bruxelles og i henhold til artikel 153, stk. 3, i forretningsordenen, har jeg talt med hr. Farage, og jeg har besluttet at straffe ham ved at tilbageholde hans dagpenge for en periode på 10 dage.
<P>
(Bifald)
<P>
Jeg vil gerne underrette Dem om endnu en ting, om et tyveri, der fandt sted for nylig. Et medlem af Parlamentet blev bestjålet i nærheden af Europa-Parlamentets bygninger. Jeg har nu i et stykke tid ført drøftelser med myndighederne i Bruxelles og også med de belgiske myndigheder. Vores kollega, fru Durant, repræsenterer os i disse drøftelser, da hun har et indgående kendskab til Bruxelles og Belgien. Vi har sammen med Kommissionen og Rådet fremsat ønske om at oprette en særlig zone omkring de tre institutioners bygninger, hvor ansvaret for sikkerheden vil blive varetaget ikke blot af myndighederne i Bruxelles, men også af den belgiske regering og de centrale myndigheder i Belgien. Der foregår intensive drøftelser om dette spørgsmål. Der blev afholdt møder desangående i sidste uge lige efter tyveriet, og der vil blive afholdt flere møder i de kommende dage. Der er planlagt et officielt møde med politiet den 22. marts Jeg vil ligeledes gerne meddele Dem, at vi arbejder hårdt på at forbedre sikkerheden omkring Europa-Parlamentets bygninger og andre institutioners bygninger, ikke kun Parlamentets. Vi behandler det som et spørgsmål, der vedrører os alle.
