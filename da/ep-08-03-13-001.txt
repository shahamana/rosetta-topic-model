<CHAPTER ID="001">
Åbning af mødet
<P>
(Mødet åbnet kl. 10.05)
<SPEAKER ID="005" NAME="Jim Allister" AFFILIATION="NI">
(EN) Hr. formand! I går eftermiddag gjorde formanden med en ikke annonceret meddelelse her i salen meget ud af at pålægge en række medlemmer økonomiske sanktioner på grund af protesten i december. Jeg vil gerne vide følgende: Var det i orden, at formanden kom med denne meddelelse uden at vise disse medlemmer den grundlæggende respekt, det ville være at fortælle dem, at en sådan meddelelse ville blive fremsat, og hvornår den ville blive fremsat? Formanden talte meget om at udvise høflighed over for medlemmerne her i Parlamentet, så derfor spørger jeg, hvorfor man ikke udviste den basale høflighed at fortælle os, der blev påvirket af meddelelsen, at denne meddelelse ville blive fremsat? Er det for meget at forvente et svar på det?
<SPEAKER ID="006" NAME="Formanden">
Hr. Allister, det er ikke op til formanden at være dommer vedrørende høflighed. Det er vores pligt at anvende reglerne, og De kan være fuldstændig overbevist om, at reglerne er blevet overholdt til punkt og prikke.
<SPEAKER ID="007" NAME="Hans-Peter Martin" AFFILIATION="NI">
(DE) Hr. formand! Med henvisning til bl.a. artikel 146 i forretningsordenen sagde De netop, at det er Deres pligt at anvende reglerne. Jeg kan ikke forstå, hvorfor møderne altid starter for sent, nogle gange med flere minutter eller helt op til et kvarter. Det spilder en masse af skatteydernes penge. De er meget nøjeregnende med at overholde reglerne over for Deres politiske modstandere, som blot ønsker en folkeafstemning eller retfærdighed og demokrati, men ikke når det gælder Dem selv!
<P>
Hvis De behandlede alle lige her i Parlamentet, ville De for længst have skullet indlede en sag mod formandskabet for utallige tilfælde af alvorlig svig, for det er netop, hvad jeg vil kalde det, når møderne konstant starter for sent med deraf følgende spild af skatteydernes penge.
<P>
Man bruger to forskellige målestokke her, og De må anerkende den bebrejdelse, at dette er et Parlament, der handler vilkårligt, som bevidst kører politiske modstandere ud på et sidespor på grund af teknikaliteter, mens man samtidig altid tolererer, hvad der sker på ens egen side og endda dækker over alvorlig svig!
<SPEAKER ID="008" NAME="Formanden">
Mange tak for Deres interessante synspunkter, hr. Martin.
