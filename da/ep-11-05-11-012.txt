<CHAPTER ID="012">
Evaluering af Small Business Act (forhandling) 
<SPEAKER ID="522" NAME="Formanden">
Næste punkt på dagsordenen er forhandling om:
<P>
mundtlig forespørgsel til Rådet om evaluering af Small Business Act (SBA) af Bendt Bendtsen for PPE-Gruppen, Edit Herczog for S&D-Gruppen, Fiona Hall for ALDE-Gruppen, Reinhard Bütikofer for Verts/ALE-Gruppen, Giles Chichester for ECR-Gruppen og Niki Tzavela for EFD-Gruppen - B7-0301/2011),
<P>
mundtlig forespørgsel til Kommissionen om evaluering af Small Business Act (SBA) af Bendt Bendtsen for PPE-Gruppen, Edit Herczog for S&D-Gruppen, Fiona Hall for ALDE-Gruppen, Reinhard Bütikofer for Verts/ALE-Gruppen, Giles Chichester for ECR-Gruppen og Niki Tzavela for EFD-Gruppen - B7-0302/2011).
<SPEAKER ID="523" NAME="Bendt Bendtsen" LANGUAGE="DA">
Hr. formand! Den økonomiske krise har haft sin indflydelse på Europas små og mellemstore virksomheder. Hertil kommer de nye Basel-regler, som nu skal implementeres i det kommende kapitalkravsdirektiv. Det vil sandsynligvis betyde, at det bliver endnu sværere for de små og mellemstore virksomheder at skaffe kapital til den vækst, som Europa har brug for. I denne beslutning sender Europa-Parlamentet et klart signal til Kommissionen om, at det er nu, der skal tages de nødvendige beslutninger til gavn for de små og mellemstore virksomheder.
<P>
Nu er det sådan, at politikerne ikke skal drive virksomhed, men de skal være med til at skabe det grobed, hvori Europas virksomheder kan vokse. Jeg er tilfreds med, at der nu kommer en revision af SBA'en. Vi må træde i karakter i stedet for at holde skåltaler om vores europæiske virksomheder. Der er et akut behov for bedre adgang til finansiering for små og mellemstore virksomheder. Der er også behov for en styrket markedsadgang, altså en modernisering af bl.a. standardiseringen inden for EU, samt for bedre adgang for de små og mellemstore virksomheder til at levere, når det offentlige køber ind.
<P>
Endelig vil jeg nævne, at det er nødvendigt at reducere virksomhedernes administrative byrder, f.eks. i forbindelse med indberetning. Hvorfor skal små virksomhedsejere indberette mere end én gang? Én gang må være nok. Så må det offentlige selv sørge for at fordele oplysningerne bagefter. Vi skal tænke på, at når vi laver ny lovgivning i EU og får det implementeret i medlemsstaterne, så pålægger vi ofte de små og mellemstore virksomheder endnu flere byrder. Derfor er ikke nok bare at nedbringe antallet, vi skal også hver gang, vi laver lovgivning, passe på, at vi ikke bebyrder de små og mellemstore virksomheder yderligere. Alt i alt er der behov for at gøre det nemmere at drive virksomhed i Europa, og der er behov for, at vi handler nu.
<SPEAKER ID="524" NAME="Edit Herczog" LANGUAGE="HU">
Hr. formand, hr. kommissær! Undskyld mig. Jeg kastede et kort blik op på tilhørerlogen, da jeg er så heldig, at en besøgsgruppe fra Ungarn også tilfældigvis er til stede lige nu.
<P>
Small Business Act er i den senere tid blevet indarbejdet i den europæiske tankegang. På baggrund af de seneste to års praktiske erfaringer er det nu tid til at evaluere, ajourføre og styrke Small Business Act. Vi, der stiller spørgsmålene, har sammenfattet de vigtigste spørgsmål i 34 punkter i forslaget til beslutning. Jeg vil gerne nævne et par af dem her.
<P>
Gennemførelse er meget vigtigt. Medlemsstaterne har gjort deres arbejde med forskellige grader af effektivitet og engagement med den deraf følgende succes. Vi ønsker en enkelt database og resultattabel, der kan måle succes og afvigelser.
<P>
Efter vores mening er målet ikke at krænke medarbejdernes rettigheder på nogen måde, hr. kommissær, men at skabe arbejdspladser. Reduktion af administrationen er ikke det samme som at krænke medarbejdernes rettigheder, men der skal skabes mulighed for samarbejde mellem mikrovirksomheder og små virksomheder.
<P>
Hvad angår adgang til finansielle ressourcer, er det meget vigtigt, at de midler, der er tilgængelige på EU-plan, anvendes mere effektivt. Vi har indtil nu opnået en effektivitetsgrad på 75 %, og omtrent 50 000 SMV'er har på denne måde modtaget støtte. Samtidig er det lykkedes ca. 300 000 SMV'er at opnå støtte under konkurrenceevne- og innovationsprogrammet. Det skal vi helt sikkert styrke og bevare.
<P>
Det er meget vigtigt, at det institutionelle netværk hjælper små og mellemstore virksomheder. Derfor skal European Enterprise Network styrkes.
<P>
Vi vil meget gerne finde en løsning, så Erasmus-programmet for unge iværksættere kan fortsætte. Vi ønsker, at alle 23 mio. små og mellemstore virksomheder skal kunne ansætte mindst én medarbejder mere. På denne måde kunne vi bidrage væsentligt til at forbedre situationen på arbejdsmarkedet. Det er dog yderst vigtigt, at medarbejderne i små og mellemstore virksomheder bliver bedre kvalificerede, end de er i øjeblikket. Det er især vigtigt, at de kan deltage i gennemførelsen af Green Economy-programmet og erhverve digitale færdigheder. Det vigtigste for os er, at unge iværksættere med små og mellemstore virksomheder ikke betragter forskellige virksomhedsformer som tabere, men som vindere.
<SPEAKER ID="525" NAME="Fiona Hall" LANGUAGE="EN">
Hr. formand! Small Business Act blev hilst varmt velkommen af de små og mellemstore virksomheder, men det er to år siden. Det er virkelig vigtigt, at vi nu viser de små virksomheder, at dette ikke blot var et stykke papir.
<P>
Med hensyn til spørgsmålet om den administrative byrde bør der ikke være tale om et engangsmål, som vi når og derefter svigter. Det er noget, vi skal blive ved med at arbejde med. Jeg er især bekymret over den situation, som mikrovirksomhederne befinder sig i. Det er i orden - eller relativt i orden - for en lille virksomhed med 249 medarbejdere og specialiseret administrativt personale, men for en mikrovirksomhed med en eller to medarbejdere kan overregulering faktisk gøre handel umulig. Vi må ikke glemme, at mikrovirksomheder med mindre end 10 medarbejdere faktisk udgør mere end 90 % af alle virksomheder i EU.
<P>
Mikrovirksomheder bør virkelig behandles som familieenheder, og navnlig bør EU og dets medlemsstater arbejde sammen om at undersøge, hvordan små virksomheder her og nu kan få støtte til forbedringer i energieffektiviteten. Det bredere spørgsmål om finansiering til SMV'er er netop afgørende.
<P>
En række medlemmer af Parlamentet fra Udvalget om Industri, Forskning og Energi rejste lige før påske til Californien for at se, hvordan investeringer fungerer i Silicon Valley. Vi fandt ud af, at risikovillig kapital var langt mere tilgængelig end i Europa, og at de, der leverede den, var langt mere risikovillige i deres tilgang. Ventureinvestorer i Californien regner med, at ni ud af ti investeringer mislykkes. Den ene investering ud af ti, der lykkes, betaler for alle de andre, men mottoet er "mislykkes hurtigt". Vi kan lære meget om, hvordan vi kan forbedre støtten til vores egne innovative små virksomheder i Europa. Måske bør vi ikke mindst undgå at stigmatisere fiasko, men derimod bruge den som et springbræt til succes.
<SPEAKER ID="526" NAME="Giles Chichester">
forslagsstiller. - (EN) Hr. formand! Der er et grundlæggende paradoks i EU's politik om små og mellemstore virksomheder (SMV'er). På den ene side er der næsten enstemmig enighed om SMV'ernes betydning for økonomi, beskæftigelse, skabelse af velstand, innovation og fleksibilitet samt om deres generelle størrelse inden for økonomien. Hvis positiv retorik kunne omsættes til ordrer og penge i banken, ville EU's SMV'er klare sig godt. Den store udfordring - som behandles i denne beslutning - er imidlertid, hvordan man omsætter varme ord til nyttige handlinger, uden blot at smide penge efter SMV'erne - penge, som ikke findes i den nuværende økonomi. På den anden side kombinerer EU den positive følelse med masser af lovgivning om beskæftigelse af lønmodtagere og miljøkrav, lovgivning, som er velment, men en meget tung byrde for SMV'erne, da den øger i stedet for at lette den administrative byrde for små virksomheder.
<P>
Der er mange konstruktive forslag i denne beslutning. Jeg kan især lide forslaget om bekæmpelse af den praksis, som i mit land er kendt som "gold plating" (overregulering), hvor nationale myndigheder pålægger europæiske foranstaltninger yderligere regulering. Jeg har arbejdet i en lille virksomhed i mere end 25 år, og min personlige holdning er, at selv om det ville være rart at reducere den administrative byrde, er det bedste, vi kan gøre for små virksomheder, at forbedre adgangen til information og finansiering.
<SPEAKER ID="527" NAME="Reinhard Bütikofer">
forslagsstiller. - (DE) Hr. formand! Det er ikke hver dag i Parlamentet, at medlemmerne af seks forskellige politiske grupper fremlægger et fælles spørgsmål, der fører til en debat. I dag har vi sådan en sag, og det er ikke noget tilfælde, at den vedrører de små og mellemstore virksomheders rolle. Det er en almindelig og bredt funderet bekymring.
<P>
Ét af de spørgsmål, som vi stiller, er, hvad Kommissionen gør for yderligere at styrke de særligt vellykkede finansielle instrumenter for små og mellemstore virksomheder i fremtiden. Et af disse vellykkede instrumenter er Rammeprogrammet for Konkurrenceevne og Innovation (CIP). Hvad sker der med CIP, når der er udarbejdet en fælles strategisk ramme for forskning og innovation? Hvilke muligheder er der for små og mellemstore virksomheder i denne forbindelse?
<P>
Det vil bestemt ikke være muligt at gøre innovationskonceptet så bredt og omfattende, at det dækker alle relevante aktiviteter og alle små og mellemstore virksomheder. Vi må dog ikke begå den fejl kun at fremme konkurrencedygtigheden hos de små og mellemstore virksomheder, som er udpeget som særligt innovative. Jeg mener derfor, at det er meget vigtigt, at der træffes de rigtige beslutninger i den fælles strategiske ramme.
<P>
Jeg vil også gerne specifikt nævne, at dette også vedrører spørgsmålet om de kriterier, som forenklingen og mindskelsen af bureaukratiet er baseret på. CIP er allerede langt mindre bureaukratisk end det syvende rammeprogram. Det ville ikke være fornuftigt at anvende standarderne for det syvende rammeprogram på små og mellemstore virksomheder. Vi må finde en praktisk måde at fortsætte de tiltag, som har været gode for små og mellemstore virksomheder, navnlig i programmer som f.eks. CIP, således at disse aktiviteter ikke bliver sparet væk under en omorganisation.
<SPEAKER ID="528" NAME="Niki Tzavela">
forslagsstiller. - (EN) Hr. formand! Jeg vil gerne lykønske mine kolleger med deres bidrag til denne yderst nyttige beslutning og sige, at jeg er enig i alt, det er blevet sagt indtil videre. Jeg har ikke desto mindre foretaget nogle ændringer på et par punkter, som efter min mening kan være konstruktive og nyttige bidrag til den endelige tekst.
<P>
Endelig står der ikke noget i teksten om den ulovlige handels indvirkning på små virksomheder. Nu om dage er ulovlig handel desværre en realitet og et fænomen, som er stigende i alle medlemsstater. Enkelt sagt er ulovlig handel en af de største forhindringer for udviklingen og væksten i Europas små virksomheder.
<P>
Min anden kommentar vedrører Kommissionens "ny chance"initiativ for små og mellemstore virksomheder (SMV'er). Navnlig i disse økonomisk vanskelige tider er det vigtigt at støtte SMV'er og hjælpe dem til at udvikle sig.
<P>
Det fører mig frem til mit sidste punkt. Jeg synes, det er beklageligt, at så få af vores innovative SMV'er bliver til større virksomheder, og at der er færre unge, forsknings- og udviklingsintensive, innovative virksomheder i EU end i USA. Betydelig mangel på innovationsrelaterede færdigheder forhindrer SMV'er i at anvende innovative og smarte forretningsmodeller og nye teknologier. Dette er et problem, vi må tage hånd om, og vi i Europa skal fremme den risikovillighed, som findes i USA blandt den unge generation af amerikanere.
<SPEAKER ID="529" NAME="Enikő Győri">
formand for Rådet. - (HU) Hr. formand, hr. kommissær, mine damer og herrer! Jeg er Parlamentet taknemmelig for dets interesse for Small Business Act og muligheden for at diskutere, hvad vi bør gøre med de forskellige initiativer, som er nævnt i forbindelse med evalueringen af Small Business Act.
<P>
Small Business Act er et meget vigtigt redskab, som kan hjælpe os til at skabe et mere gunstigt forretningsklima for små og mellemstore virksomheder. Små og mellemstore virksomheder yder et stort bidrag til den europæiske økonomi, da hovedparten af virksomhederne tilhører denne kategori, og de giver beskæftigelse til over 90 mio. mennesker i hele Europa. En fuldstændig gennemførelse af politikken for små og mellemstore virksomheder og navnlig Small Business Act har derfor høj prioritet for det ungarske formandskab. En vellykket strategi for konkurrenceevne afhænger af, hvordan vores politiske initiativer påvirker små og mellemstore virksomheder. En af nøglerne til fremtidig vækst er, at meget konkurrencedygtige og innovative små og mellemstore virksomheder skal drive forretning i Europa. Rådet bifalder således i stor grad Kommissionens meddelelse om evalueringen af Small Business Act, som blev offentliggjort den 23. februar 2011. Heri foreslår Kommissionen forskellige nye initiativer inden for en række prioriterede områder, hvor der kan træffes yderligere tiltag. Disse initiativer blev udviklet som et resultat af omfattende høringer med sammenslutninger for små og mellemstore virksomheder og de relevante myndigheder. De tager således behørigt højde for både virksomhedernes interesser og andre interessenters interesser.
<P>
Kommissionens meddelelse blev drøftet på et uformelt møde mellem ministre for konkurrenceevne i Gödöllő i Ungarn den 13. april 2011. På mødet gav ministrene deres fulde støtte til formandskabets synspunkt om, at de fire hovedprioriteter er intelligent lovgivning, finansiering, internationalisering og forvaltning. Der er brug for mere arbejde, så vi kan gøre fremskridt på disse punkter. Samtidig er det formandskabets absolutte hensigt at fastholde drivkraften bag processen på Rådets (konkurrenceevne) møde den 31. maj 2011, hvor midtvejsevalueringen af Small Business Act også vil blive drøftet. På mødet vil formandskabet bede Rådet om at vedtage konklusioner, hvor "tænk småt først"princippet i særdeleshed anvendes, dvs. det princip, som Kommissionens meddelelse bygger på.
<P>
Hvad angår det europæiske private selskabs status, fremlagde Kommissionen første gang en henstilling herom i et udkast til Rådets forordning i 2008. Idéen bag forslaget var at gøre det lettere for små og mellemstore virksomheder at operere på det indre marked, hvilket skal nedbringe omkostningerne og øge den økonomiske vækst. Der opstod nogle bekymringer i Rådet om visse aspekter og dele af forslaget. På trods af det svenske og belgiske formandskabs prisværdige indsats har medlemsstaterne indtil videre ikke formået at nå til enighed. Jeg kan forsikre medlemmerne om, at det ungarske formandskab bestræber sig på at sikre fremskridt med hensyn til de særligt problematiske punkter i forslaget og fortsat vil gøre alt, hvad det kan, for at finde en vellykket afslutning på sagen.
<SPEAKER ID="530" NAME="Olli Rehn">
medlem af Kommissionen. - (EN) Hr. formand! Mange tak til medlemmerne for denne vigtige mundtlige forespørgsel og Deres forhandling. Jeg vil besvare spørgsmålet på vegne af min kollega næstformand Antonio Tajani.
<P>
Faktisk udgør små og mellemstore virksomheder 99 % af alle europæiske virksomheder og skaber hovedparten af merværdien for realøkonomien samt to tredjedele af arbejdspladserne i den private sektor. EU er afhængig af SMV'er og skaber betingelserne for, at de kan udvikle sig og vokse, så de kan skabe arbejdspladser på konkurrencedygtige markeder. SMV'erne har brug for mindre bureaukrati, lettere adgang til finansiering af grønne markeder samt kvalifikationer, der svarer til realøkonomiens behov. Dette er principperne bag vores SMV-politik, som er præsenteret i evalueringen af Small Business Act for Europa. Jeg vil skitsere fem arbejdsmuligheder inden for rammerne af Deres fem spørgsmål i den mundtlige forespørgsel i mit svar på Kommissionens vegne.
<P>
Kommissionen opfordrer i evalueringen medlemsstaterne til at foretage en systematisk vurdering af lovgivningens konsekvenser for SMV'erne ved hjælp af SMV-testen. Parlamentet og Kommissionen arbejder sammen om en undersøgelse af anvendelsen af SMV-testen i medlemsstaterne og på europæisk plan. Kommissionen vil anvende testen som udgangspunkt for at planlægge yderligere tiltag til støtte for gennemførelsen og udvekslingen af god praksis. Vi er i øjeblikket ved at lægge sidste hånd på en undersøgelse af problemerne med licensering og officiel autorisation, virksomhedsoverdragelser og konkursprocedurer i medlemsstaterne. Med undersøgelsen kan Kommissionen og navnlig medlemsstaterne planlægge relevante tiltag for anvendelsen af "tænk småt først"princippet i administrative tjenester. Dette vil især blive gjort muligt ved at udvide onlineadministrationen og kvikskranken i overensstemmelse med anbefalingerne i evalueringen.
<P>
For det andet vil der blive lanceret et nyt styresystem. Kommissionen har opfordret medlemsstaterne til at udpege en SMV-repræsentant - "hr. eller fru SMV" - til at overvåge gennemførelsen af SBA på nationalt plan. De nationale repræsentanter bliver medlemmer af en rådgivende gruppe for SBA, som skal være med til at vurdere og formidle oplysninger om foranstaltningerne til støtte for SMV'er. De mødes for første gang på SBA-konferencen i Budapest den 24. og 25. maj i år.
<P>
For det tredje er det hensigten, at SMV'erne primært skal drage fordel af det europæiske program, som skal lette den administrative byrde. Kommissionen har fremsat forslag til Rådet og Parlamentet om en betydelig reduktion af de administrative omkostninger - med op til over 30 %, når de er gennemført - mens allerede vedtagne forslag vil reducere de administrative omkostninger med 22 %.
<P>
Kommissionen regner med, at Parlamentet vil sikre, at vores forslag bliver vedtaget så hurtigt som muligt. Visse forslag, som f.eks. evalueringen af det fjerde regnskabsdirektiv, vil navnlig komme SMV'er til gode. Når det er vedtaget af Rådet og Parlamentet, vil evalueringen af det fjerde regnskabsdirektiv gøre det muligt for medlemsstaterne at fritage meget små virksomheder for visse regnskabsmæssige forpligtelser.
<P>
For det fjerde har SBA også skabt en ramme, hvor SMV'er kan tage udfordringen med energieffektivitet op ved at forbedre deres energistyring og udnytte mulighederne på energimarkedet. Handlingsplanen til fremme af økoinnovation vil også blive gennemført med særlig fokus på SMV'er gennem fremme af netværkssamarbejde, lavemissionsteknologier og effektiv styring af ressourceforbruget. Vi vil også fortsat udvikle initiativer, der specifikt er rettet mod miljø- og energieksperter inden for Enterprise Europe-netværket.
<P>
Endelig vil Kommissionen som led i flagskibsinitiativet på dagsordenen for nye kvalifikationer og nye job vurdere de fremtidige kvalifikationer i mikro- og håndværksmæssige virksomheder. En indledende undersøgelse af de fremtidige kvalifikationskrav i mikro- og håndværksmæssige virksomheder indtil 2020 er netop blevet offentliggjort. I undersøgelsen udpeges de initiativer, der skal iværksættes for at imødekomme fremtidens kvalifikationskrav, fremme dem mere effektivt og inkludere dem mere systematisk i uddannelsesprogrammer for både mikrovirksomheder og håndværksmæssige virksomheder.
<SPEAKER ID="531" NAME="Pilar del Castillo Vera">
for PPE-Gruppen. - (ES) Hr. formand, fru Győri, hr. kommissær! I dag er vi i Parlamentet i gang med at drøfte et fælles forslag til en beslutning om en revision af Small Business Act, som Kommissionen fremlagde i februar.
<P>
Forholdet mellem små og mellemstore virksomheder (SMV) og økonomien kan defineres på mange måder, men på en måde er de den akse, som mange økonomiske systemer drejer om, i dette tilfælde de europæiske økonomier. Hvis de er stærke, vil økonomien klare sig godt, hvis de er svage, vil økonomien klare sig dårligt. SMV'er skaber arbejdspladser, vækst og dermed velstand i samfundet.
<P>
Jeg henviser til tre faktorer, der for mig er grundlæggende for skabelsen af et stærkt netværk af virksomheder.
<P>
Den første faktor er brugen af informations- og kommunikationsteknologi samt udviklingen af teknologier, som f.eks. onlineadministration eller cloud computing, der sparer penge, minimerer omkostningerne og tidsforbruget og dermed forbedrer SMV'ernes konkurrenceevne.
<P>
Den anden faktor er innovation, som er lige så grundlæggende i denne sektor. Fremadstormende små og mellemstore virksomheder skal støttes med stærke incitamenter.
<P>
Den tredje faktor er, at SMV'er skal kunne deltage fuldt ud i det indre marked, både hvad angår grænseoverskridende offentlige udbud og alle andre aspekter af det indre marked, der kan give SMV'er ekstraordinære konkurrencemæssige fordele, som de i øjeblikket ikke har.
<P>
Endelig er der værdien af iværksætteri, en social værdi, som skal være stærk, da hele netværket ellers vil være svagt. På dette område er der meget at gøre for regeringerne og EU, primært via uddannelse.
<SPEAKER ID="532" NAME="Teresa Riera Madurell">
for S&D-Gruppen. - (ES) Hr. formand! Små og mellemstore virksomheder (SMV'er) har bestemt den fordel at være fleksible og smidige og tæt på kunden, hvilket gør dem i stand til at træffe beslutninger langt hurtigere. Dette er meget vigtige egenskaber i krisetider, hvor evnen til at reagere hurtigt er afgørende.
<P>
Desuden udgør de, som vi ved, mere end 90 % af virksomhederne i erhvervssektoren, og de er en værdifuld model, som vi skal fastholde, fordi konsekvenserne af en stor virksomheds lukning eller flytning er langt mere ødelæggende, først og fremmest i forhold til beskæftigelsen.
<P>
Derfor har vi og navnlig regeringerne ikke råd til at stikke en kæp i hjulet for disse virksomheder. Derfor vedtog vi Small Business Act, og derfor er øvelser som denne også afgørende for medlemsstaternes fortsatte fremskridt med at iværksætte de politiske og lovgivningsmæssige foranstaltninger, som vi har vedtaget.
<P>
Europæiske SMV'er har et presserende behov for, at den klare politiske vilje til at forbedre deres adgang til offentlige udbud i Small Business Act bliver omsat til reelle, håndgribelige og operative foranstaltninger.
<P>
Vi bifalder de foranstaltninger, som nogle medlemsstater har iværksat, bl.a. opdeling af udbud i grupper og forbedring af elektronisk adgang til information fra centraliserede websteder og interaktive websider, men vi mener ikke, at det er tilstrækkeligt.
<P>
Her i Parlamentet må vi insistere på, at de ansvarlige for offentlige indkøb i de forskellige administrative organer inkluderer vilkår i deres udbudsspecifikationer, som letter den positive særbehandling af SMV'er og fjerner kontraktbestemmelser, der hindrer deres deltagelse.
<SPEAKER ID="533" NAME="Jürgen Creutzmann">
for ALDE-Gruppen. - (DE) Hr. formand, hr. Rehn! Det fælles spørgsmål om evalueringen af Small Business Act viser, at der stadig er meget at gøre for at sikre, at mellemstore virksomheder i Europa kan agere frit, navnlig på nationalt plan. Der glæder mig dog, at det i de senere år er lykkedes os at gennemføre næsten alle bestemmelserne i Small Business Act i EU. Senest trådte et nyt direktiv om bekæmpelse af forsinket betaling i kommercielle transaktioner i kraft i marts, hvilket vil være et væsentligt bidrag til at forbedre betalingspraksis i Europa. Medlemsstaterne har nu to år til at gennemføre det nye direktiv. Jeg vil gerne opfordre til, at man afkorter denne tidsfrist, navnlig i de medlemsstater, hvor dette ikke er et væsentligt problem. I stedet for at udskyde gennemførelsen i to år kunne den blive gennemført på ét år, hvor det er muligt.
<P>
Det er endnu ikke lykkedes for medlemsstaterne at nå til enighed om statutten for et europæisk privat selskab. Det glæder mig derfor, at det ungarske formandskab følger op på dette spørgsmål og gør det til et af fokuspunkterne i dets arbejde. Navnlig denne selskabsform i særdeleshed kunne spare små og mellemstore virksomheder mange penge. Jeg tænker især på bogføring, etablering af virksomhed og løbende juridisk rådgivning. Jeg vil derfor endnu en gang udtrykke min glæde over, at det ungarske formandskab fokuserer på dette område.
<P>
Spørgsmålet om offentlige indkøb, som fru Madurell netop har nævnt, er også vigtigt. Her kan vi stadig opnå en masse for små og mellemstore virksomheder. Der er mange bureaukratiske regler på dette område, og det er ofte særligt vanskeligt for små og mellemstore virksomheder at deltage i den offentlige indkøbsproces. Vi har brug for større gennemsigtighed, og vi skal også forsøge at få mest muligt ud af de muligheder, som de moderne medier og navnlig internettet giver.
<SPEAKER ID="534" NAME="Kay Swinburne">
for ECR-Gruppen. - (EN) Hr. formand! Small Business Act er præcis det, vi som politikere og lovgivere bør fokusere på, når vi ser på, hvordan vi kan fremme ny vækst og tilføre vores økonomier fornyet energi.
<P>
SMV'er udgør mere end 98 % af virksomhederne i min valgkreds, der ligger i et landdistrikt i Wales. I takt med, at de offentlige arbejdspladser i Det Forenede Kongerige som helhed bliver mere usikre, og flere af mine vælgere forhåbentlig enten vil etablere eller arbejde i små virksomheder, støtter jeg fuldt ud de ambitiøse målsætninger om en reduktion af den administrative byrde for SMV'er og mål som f.eks. SMV-testen for al lovgivning. Sammen med den "én inde, én ude"reguleringspolitik, som min egen regering fører, burde disse foranstaltninger være et skridt på vejen mod at nå vores mål.
<P>
Men nu er tiden inde til at være dristig, mere ambitiøs og til at opnå mere. Jeg har oplevet så megen kreativitet i Wales, i takt med at landet udvikler sig til et omdrejningspunkt for nye virksomheder i den yderst lukrative globale spilleindustri og et kulturelt fyrtårn med hensyn til film og programproduktion, men alligevel spørger jeg mig selv, hvordan denne udvikling kan fremmes. Store projekter, som f.eks. det europæiske patent og den digitale dagsorden, er nødt til at imødekomme behovet hos små virksomheder, skabe arbejdspladser og en fremtid for befolkningen i Wales og hele EU.
<SPEAKER ID="535" NAME="Derek Roland Clark">
for EFD-Gruppen. - (EN) Hr. formand! De 10 principper i denne evaluering omfatter hjælp til SMV'er med at udnytte det indre markeds muligheder, men euroområdet er ved at kollapse, så hvordan kan den give flere muligheder? Der er også ønske om, at SMV'erne skal drage fordel af væksten i markederne. Hvilken vækst? I september 2009 spurgte jeg kommissær Andor, hvilke specifikke tiltag han ville indføre for at hjælpe SMV'erne, efter at have kommet med en tilsvarende opfordring, da han talte til Udvalget om Beskæftigelse og Sociale Anliggender efter at have fået dette ansvarsområde. Jeg fik ingen svar dengang, men det ser ud, som om jeg har fået nogle nu.
<P>
De fem retningslinjer i evalueringen om en reduktion af presset på SMV'er omfatter en forenkling af momsreglerne og lavere satser samt et direktiv om forsinket betaling, men det vil blot være at pille lidt ved eksisterende love og regler. Det første princip i evalueringen - skabelsen af det rette miljø - bør ikke udmønte sig i forslag til nye regler som f.eks. europæiske private selskaber og statsstøtte. Det bør udmønte sig i, at hundredvis af regler ophæves. Hr. Barroso sagde trods alt i Parlamentet i juli sidste år, at "bureaukratiet kvæler SMV'erne".
<SPEAKER ID="536" NAME="Tadeusz Zwiefka" AFFILIATION="PPE">
- (PL) Hr. formand! Lovgivning, som er for kompleks eller uforståelig, som er for streng, eller som ikke afspejler de seneste ændringer, fremmer naturligvis ikke væksten eller fremskridtet. Som koordinator for Retsudvalget vil jeg derfor gøre opmærksom på vigtigheden af at overholde princippet om at medtage små og mellemstore virksomheder i forudgående og efterfølgende konsekvensanalyser i lovgivningsproceduren. Dette vil allerede i lovgivningsprocessen gøre det muligt at udpege og fjerne de forhindringer, som nye regler kan udgøre for en sektor, som trods alt er omdrejningspunktet for den europæiske økonomi.
<P>
Overholdelse af principperne om "tænk småt først" og "kun én gang" og en begrænsning af nationale organers overdrevent strenge gennemførelse af kravene i EU-direktiver i national lovgivning vil naturligvis føre til en mærkbar reduktion i den administrative byrde for de små og mellemstore virksomheder. Både Stoiber-arbejdsgruppen og Kommissionens evaluering af Small Business Act bekræfter, at administrative forhindringer og overdrevne kontrolforanstaltninger ofte resulterer i forsinkelser, og sommetider endda forhindrer små virksomheder med potentiale til at skabe nye arbejdspladser i at ekspandere yderligere.
<P>
Jeg mener derfor også, at det er legitimt at spørge, om den analyse, som Kommissionen har lovet vedrørende en reduktion af den administrative byrde til 25 % af det nuværende niveau, er tilgængelig nu. Jeg er også enig i forslagene om, at både EU-institutionerne og medlemsstaterne bør følge disse principper, når de udarbejder ny lovgivning eller reviderer eksisterende lovgivning. Det er alarmerende at erfare, at gennemførelsen af Small Business Act støder mod mange forhindringer i medlemsstaterne, selv om eksempler fra adskillige lande viser, at det kan betale sig at følge disse principper.
<P>
Endelig vil jeg gerne gøre opmærksom på vigtigheden af det løbende arbejde med europæisk aftaleret og arbejdet med at etablere et europæisk patentbeskyttelsessystem, som Retsudvalget har indledt. Der er ingen tvivl om, at gode regler på dette område vil sætte direkte skub i innovationen, navnlig med hensyn til aktiviteterne og væksten i små og mellemstore virksomheder.
<SPEAKER ID="537" NAME="Silvia-Adriana Ţicău" AFFILIATION="S&amp;D">
- (RO) Hr. formand! Ved udgangen af marts 2011 havde EU en ledighedsprocent på 9,5 % sammenlignet med en ledighedsprocent på 9,9 % i eurolandene. Det er endnu mere bekymrende, at ledighedsprocenten blandt unge er næsten dobbelt så høj som for befolkningen som helhed. Forbedring af erhvervsklimaet og adgang til støtte samt lettelse af de små og mellemstore virksomheders adgang til støtte fra strukturfondene vil fremme udviklingen af en iværksætterånd. SMV'er har brug for lovgivningsmæssig og finansiel stabilitet. Gentagne ændringer i skattelovgivningen eller ændringer i betingelserne for at få adgang til forskellige typer støtte gør det vanskeligt for dem at drive virksomhed. Et andet problem, især i krisetider, er, at SMV'er påvirkes af offentlige institutioners forsinkede fakturabetaling. Alle disse faktorer påvirker SMV'ernes muligheder for at nå deres forretningsplaner, deres virksomhed og frem for alt deres innovative kapacitet.
<P>
I perioden 2006-2008 lykkedes det kun SMV'erne at vinde 33 % af den samlede mængde offentlige indkøbskontrakter. I betragtning af, at offentlige indkøbskontrakter udgør 17 % af EU's bruttonationalprodukt, mener vi, at SMV'erne har brug for at øge deres engagement i det offentlige indkøbsmarked. Derfor opfordrer vi Kommissionen og medlemsstaterne til at træffe de nødvendige foranstaltninger inden 2015 for at sikre, at mindst 50 % af alle offentlige indkøbstransaktioner gennemføres elektronisk i overensstemmelse med det løfte, som medlemsstaternes regeringer afgav i Manchester i 2005.
<P>
Jeg vil gerne understrege, at det indre marked endnu ikke er i drift i servicesektoren, hvilket har en negativ indvirkning på SMV'ernes erhvervsaktiviteter i EU. I 2008 præsenterede Kommissionen som led i den europæiske økonomiske genopretningsplan et program, hvor Den Europæiske Investeringsbank tilbød en global lånepakke på 30 mia. EUR, der var øremærket til SMV'erne. EIB agtede at supplere lånene til mellemstore virksomheder med 1 mia. EUR om året. Jeg vil gerne spørge Kommissionen, hvilket gennemførelsestrin dette program befinder sig på, om Kommissionen agter at supplere støtten, og om disse midler fordeles ligeligt mellem alle medlemsstater.
<SPEAKER ID="538" NAME="Mara Bizzotto" AFFILIATION="EFD">
- (IT) Hr. formand! Tre mio. arbejdspladser er gået tabt sammenlignet med de adskillige millioner euro, der er investeret i støttepolitikker. Det er det katastrofale resultat, for så vidt angår konsekvenserne for små og mellemstore virksomheder (SMV'er), først af det vellykkede Lissabonprojekt og dernæst af den "kopierede" Europa 2020-strategi, som vi endda har besluttet at tildele ressourcer fra den næste flerårige finansielle ramme for 2014-2020.
<P>
Jeg kan derfor kun understrege, hvad tusinder af europæiske borgere og skatteydere tænker: Hvad er formålet egentlig med Europa, hvis det ikke kan løse kontinentets økonomiske problemer, hvis det ikke kan tale med én stemme i udenrigspolitiske anliggender, og hvis det ødsler penge væk? Jeg håber, at det, kommissær Tajani har sagt ved flere lejligheder, går i opfyldelse. Jeg håber, at evalueringen af SMV-lovgivningen virkelig kan forenkle bureaukratiet, sikre adgang til og genopretning af kredit og fremme internaliseringen.
<P>
Med direktivet om forsinket betaling har vi nået et reelt, konkret mål, men det skyldes politisk vilje og ikke europropaganda. Hvis udgifterne til den 117. strategi stadig kun finansierer snak, opfordrer jeg de europæiske institutioner til at give oprejsning til de mange små iværksættere i min region Veneto, som har taget deres eget liv, for at undgå at se deres lille virksomhed gå konkurs.
<SPEAKER ID="539" NAME="Krišjānis Kariņš" AFFILIATION="PPE">
- (LV) Hr. formand, hr. kommissær! Forældre er meget ofte opmærksomme på det barn, der råber højest, selv om de faktisk burde være opmærksomme på et helt andet barn. Ligeledes er politikere og pressen oftest opmærksomme på store virksomheder, som har mange penge, som har en stor stemme, selv om de snarere burde være opmærksomme på andre virksomheder, dvs. små virksomheder. For os i Europa er store virksomheder som store træer, men disse store træer udgør ikke hele virksomhedstræet. Et par tal. Mere end 90 % af alle virksomheder i Europa er ikke store, men små og mellemstore virksomheder. Omtrent tre fjerdedele af alle personer i beskæftigelse arbejder i små og mellemstore virksomheder, der tegner sig for en tilsvarende andel af Europas bruttonationalprodukt. Det er på tide, at vi flytter vores opmærksomhed fra store virksomheder, som råber højt, jeg vil ikke sige - som børn - men de råber højt, og fokuserer på de mere stille virksomheder, de fleste arbejder jo trods alt i små virksomheder. I denne forbindelse opfordrer jeg således kommissæren til at være mere opmærksom på hans egen Kommissions tilsagn om at reducere den administrative byrde for små og mellemstore virksomheder. Dette kan ske ved at evaluere Kommissionens lovgivning og ikke ved at indføre lovgivning, der gør den administrative byrde mere omkostningskrævende. Ved at støtte små og mellemstore virksomheder kan vi reagere hurtigere for at fremme økonomisk vækst i hele EU.
<SPEAKER ID="540" NAME="Zigmantas Balčytis" AFFILIATION="S&amp;D">
- (LT) Hr. formand! Formålet med Small Business Act, der blev vedtaget i 2008, var at sætte skub i udviklingen af små virksomheder og forbedringen af erhvervsvilkårene i Europa. Der er gjort meget for at forbedre erhvervsklimaet og forenkle de administrative krav, heriblandt direktivet om e-fakturering og direktivet om forsinket betaling. Det er dog ikke nok. I dag kan vi se, at resultaterne ikke er, som de små virksomheder forventede.
<P>
De primære prioriteringer, som f.eks. finansiering og forenkling af reglerne for at forbedre erhvervsklimaet, er ikke blevet gennemført på en systematisk eller konsekvent måde. I mellemtiden varierer erhvervsklimaet betydeligt på tværs af medlemsstaterne. De forskellige juridiske systemer, der omfatter beskyttelse af forbrugerrettigheder, som stadig gælder, forringer forbrugernes tillid til det indre marked og tilskynder ikke virksomhederne til at udvide deres virksomhed i andre medlemsstater. Dette forhindrer dybest set skabelsen af et indre marked i EU, som er mere rettet mod og gunstigt for små virksomheder.
<P>
Det er netop de små virksomheder, som er blevet hårdest ramt af den økonomiske og finansielle krise. Virksomheder går konkurs eller plages af en enorm gældsbyrde. Vi har sørget for foranstaltninger til at hjælpe dem, men desværre har de ikke altid fungeret. Den europæiske mikrofinansieringsfacilitet Progress, som er oprettet af Kommissionen, var i sandhed et meget passende skridt til at give små virksomheder mulighed for at opnå finansiering under krisen. Forskellige undersøgelser har imidlertid vist, at i stedet for at yde lån til virksomheder har nationalbankerne i nogle medlemsstater strammet lånevilkårene yderligere.
<P>
Den Europæiske Investeringsbank, som i to år administrerede disse lån, havde generelt ingen oplysninger om gennemførelsen af disse instrumenter. Det giver anledning til at spørge, hvad vi i det hele taget skal med sådant et mellemled? Den klare konklusion er, at Kommissionen fremover skal påtage sig ansvaret for tilsynet med gennemførelsen af sådanne vigtige initiativer i medlemsstaterne.
<P>
Forhåbentlig vil evalueringen af Small Business Act hjælpe os til at forstå og vurdere, hvor vi bør øge indsatsen, så vi kan skabe et mere gunstigt klima for små virksomheder.
<P>
(Taleren indvilligede i at besvare et spørgsmål i henhold til forretningsordenens artikel 149, stk. 8)
<SPEAKER ID="541" NAME="Paul Rübig" AFFILIATION="PPE">
- (DE) Hr. formand! Jeg vil gerne spørge hr. Balčytis, hvad han mener om Erasmus-programmet for unge iværksættere, for han nævnte, at den finansielle situation på dette område er blevet usikker som følge af krisen. Jeg har hørt, at Kommissionen agter at begrænse programmets omfang. Mener De ikke, at det i lyset af finanskrisen vil være mere fornuftigt at sikre, at ejerne af små og mellemstore virksomheder har mulighed for at få oplysninger om nye forretningsområder?
<SPEAKER ID="542" NAME="Zigmantas Balčytis" AFFILIATION="S&amp;D">
- (LT) Hr. formand! Mange tak for spørgsmålet. Hvordan vi agter at omlægge vores samfund, og hvem der fremover skal tage hånd om de vigtigste spørgsmål for såvel små som store virksomheder, skal virkelig prioriteres i fremtiden.
<P>
Erasmus-programmet, som De nævnte, er også meget vigtigt, og jeg mener, at både Kommissionen, Rådet og Parlamentet fremover bør øge indsatsen for at sikre, at sådanne programmer ikke lider, og at vi fremover har personer, bedre forberedte personer, til at gennemføre mange af de teoretiske ønsker, vi har udtrykt her i dag. Nogen er trods alt nødt til at omsætte teori i praksis. Jeg er helt enig med Dem i, at Parlamentet ikke bør godkende en reduktion af sådanne programmer i fremtiden.
<SPEAKER ID="543" NAME="Bogdan Kazimierz Marcinkiewicz" AFFILIATION="PPE">
- (PL) Hr. formand! Det aktuelle arbejde med evalueringen af Small Business Act bør navnlig fokusere på at etablere en statut for det europæiske private selskab, og dermed lette økonomiske enheders grænseoverskridende aktiviteter i EU. Selv om den tid, det tager at etablere et selskab, er faldet i de seneste måneder, viser en undersøgelse foretaget af Kommissionen, at mere end halvdelen af medlemsstaterne stadig ikke overholder kravet om, at det skal kunne lade sig gøre på tre dage. Desuden har hovedparten af medlemsstaterne stadig ikke gennemført vurderinger af fremtidige lovgivningsmæssige og administrative initiativers indvirkning på SMV'er, og "kun én gang"princippet anvendes heller ikke fuldt ud.
<P>
I løbet af de seneste to år er listen over lande, hvor det er muligt helt at lukke en virksomhed inden for et år, forblevet uændret. Jeg foreslår derfor, at Kommissionen bliver yderligere involveret i arbejdet med at sikre, at medlemsstaterne gennemfører disse bestemmelser. Derudover mener jeg, at yderligere tiltag under Small Business Act også burde omfatte forbedret adgang til støtte, adgang til risikokapitalmarkeder og oprettelse af kvikskranke i medlemsstaterne for at lette de administrative procedurer.
<P>
Det er værd at påpege, at for at kunne nå vores mål om en beskæftigelsesprocent på 75 %, som er beskrevet i Europa 2020-strategien, er det afgørende at støtte SMV'erne. Som følge af den økonomiske krise belastes disse SMV'er af en række yderligere udgifter i stedet for at skabe arbejdspladser.
<SPEAKER ID="544" NAME="Elena Băsescu" AFFILIATION="PPE">
- (RO) Hr. formand! Small Business Act skal bringes i overensstemmelse med prioriteterne i Europa 2020-strategien for at forbedre de lovgivningsmæssige rammer med henblik på at imødekomme behovet hos SMV'erne. Det betyder, at de fremlagte foranstaltninger skal gennemføres hurtigt i deres helhed, især "tænk småt først"princippet. Jeg mener, at man skal fokusere specifikt på at støtte en storstilet finansiering til innovative virksomheder. Ifølge Kommissionens vurdering er Rumænien et eksempel på god praksis i anvendelsen af princippet om "at fremme iværksætteri gennem Start business-programmet". Programmet har et budget på 21,2 mio. EUR og sigter mod at udvikle unges ledelseskompetencer.
<P>
Jeg har også bemærket et fremskridt inden for gennemførelsen af princippet om "adgang til støtte for SMV'er". Regeringen støtter etableringen og udviklingen af mindst 1 100 SMV'er for unge.
<SPEAKER ID="545" NAME="George Sabin Cutaş" AFFILIATION="S&amp;D">
- (RO) Hr. formand! Indledningsvis vil jeg gerne hilse Kommissionens forslag til en evaluering af Small Business Act for Europa velkommen. I praksis bemærker Kommissionen i sin meddelelse af 23. februar 2011 det ret betydelige fremskridt, der er gjort, siden Small Business Act blev vedtaget i juni 2008, men advarer samtidig om de resterende udfordringer. SMV'er har derfor stadig vanskeligt ved at udvide deres aktiviteter, forbedre deres innovative kapacitet, få adgang til markeder og opnå støtte og står over for overdrevent bureaukrati. I de fleste tilfælde mere end opfylder man faktisk EU's bureaukratiske krav, når det gælder gennemførelsen af direktiverne i national lovgivning. For at sikre større gennemsigtighed bør hver medlemsstat udarbejde tabeller, hvori nationale bureaukratiske tiltag sammenlignes med dem, der kræves i EU's direktiver. Der er også behov for en vurdering af, hvilke konsekvenser EU's nye forslag til lovgivning kan have for SMV'erne.
<SPEAKER ID="546" NAME="Jaroslav Paška" AFFILIATION="EFD">
- (SK) Hr. formand! Mere end to år er gået siden vedtagelsen af Small Business Act-initiativet, og det er derfor kun rigtigt, at Kommissionen i februar udsendte en meddelelse om evalueringen af dette initiativ. Det ser ud til, at vores indsats for at fremme en mere gunstig lovgivningsramme for de små og mellemstore virksomheder (SMV'er) indtil videre ikke har gjort et tilstrækkeligt indtryk på selve erhvervssektoren. På baggrund af drøftelser med repræsentanter for organisationer, der repræsenterer SMV'er, har Komissionen udarbejdet yderligere tiltag, som kan være med til at forbedre deres situation.
<P>
Efter min opfattelse skal vi først og fremmest fokusere mere på at gennemføre de nye regler i national lovgivning. Erfaringer fra mit eget land siger mig, at det nationale bureaukrati er utroligt obstruktivt og stædigt modarbejder enhver ændring, der kan begrænse deres mulighed for at små virksomheder til ofre. Jeg mener derfor, at vi tålmodigt og målrettet må fortsætte forenklingen af reglerne for SMV'er og have tillid til, at vores anstrengelser på en eller anden måde vil give det forventede resultat.
<SPEAKER ID="547" NAME="Franz Obermayr" AFFILIATION="NI">
- (DE) Hr. formand! Et af de særligt positive træk ved Small Business Act er bestemmelsen om, at det skal være hurtigere og billigere at etablere en virksomhed. Jeg glæder mig også over den offentlige sektors forpligtelse til at betale fakturaer inden for 30 dage.
<P>
Nogle bureaukratiske forhindringer gælder dog stadig, bl.a. for så vidt angår pengestrømme. Vi er nødt til at vurdere, i hvilket omfang Baselkriterierne kan medføre alvorlige kreditstramninger for små og mellemstore virksomheder. Hvad angår det grænseoverskridende område, bør vi endelig få sat skub i det europæiske private selskab. Set fra et omkostningsmæssigt perspektiv kan denne selskabsform i fremtiden blive mere betydningsfuld end det europæiske selskab. Jeg tænker her på datterselskaber og flytning af hjemsted i hele Europa.
<P>
Endelig vil jeg gerne sige, at vi er nødt til at følge op på tiltagene for at give små og mellemstore virksomheder adgang til Kina og andre markeder i Asien.
<SPEAKER ID="548" NAME="Ildikó Gáll-Pelcz" AFFILIATION="PPE">
- (HU) Hr. formand! Jeg er enig i evalueringens ord om, at der er behov for yderligere foranstaltninger. Jeg mener, at det er vigtigt for EU at have et bedre overblik over, hvordan regeringerne i medlemsstaterne gennemfører Small Business Act. Midtvejsevalueringen er ligeledes vigtig, da de små og mellemstore virksomheders problemer - vanskelighed ved at opnå støtte, størrelsen af den administrative byrde, overregulering og problemer med markedsadgang - ser ud til at blive permanente.
<P>
Jeg mener også, at det er en god idé at give små virksomheder mulighed for at registrere sig selv som europæiske private selskaber, så de administrative byrder mindskes, og de samtidig forstår, at intelligent lovgivning er et yderst relevant spørgsmål. En af hovedprioriteterne i denne forbindelse er at udbrede "kun én gang"princippet til hele Europa og undersøge, om lovrammerne for visse politiske områder er, som de skal være, og hvis ikke, hvilke ændringer der er behov for.
<SPEAKER ID="549" NAME="Seán Kelly" AFFILIATION="PPE">
- (EN) Hr. formand! Det er en kendsgerning, at hvis hver enkelt SMV skabte ét ekstra arbejdsplads, ville der ikke være nogen arbejdsløshed i Europa. Det er faktisk ikke en umulig opgave. I stedet skærer mange af dem arbejdspladser væk, dels som følge af recessionen, men også på grund af overdreven regulering og bureaukrati. Dette skal løses hurtigst muligt.
<P>
Det glæder mig at sige, at vores nye regering i går annoncerede tiltag, der skal hjælpe SMV'erne. Tiltagene, der vedrører moms, PRSI, rejseafgift og praktikordninger, blev i dag hilst bredt velkommen af erhvervslivet. På europæisk plan er det afgørende, at vi navnlig kommer svig til livs. Den sorte økonomi trives og skal bekæmpes på europæisk plan. Vi må også opfordre virksomhederne til at udnytte mulighederne inden for e-handel og etablere et europæisk patent. Hvis vi gør det, kan vi faktisk fjerne arbejdsløsheden og samtidig være med til at skabe mange nye virksomheder.
<SPEAKER ID="550" NAME="Sergio Paolo Francesco Silvestris" AFFILIATION="PPE">
- (IT) Hr. formand, mine damer og herrer! Evalueringen af Small Business Act er en stor mulighed, hvis den bygger på en forståelse af, hvor dyrebare vores små og mellemstore virksomheder er. I den italienske økonomi udgør små og mellemstore virksomheder en stor og afgørende del af produktionsmarkedet.
<P>
De er endnu vigtigere i det sydlige Italien, hvor jeg kommer fra, da hele produktionssystemet er koncentreret om små og mellemstore virksomheder. Før i tiden var hele industriområder fyldt med små virksomheder, der sikrede tusindvis af arbejdspladser. Mange af disse virksomheder er i dag gået konkurs eller lukket, ikke mindst på grund af unfair konkurrence, som de studerende fra Barletta, der er til stede her i dag, udmærket er klar over.
<P>
Europa skal derfor sende et kraftigt og effektivt signal for at sikre mindre bureaukrati, lavere omkostninger, større gennemsigtighed og færre betalingsforsinkelser samt den stabilitet, som små og mellemstore virksomheder kræver og har så hårdt brug for.
<SPEAKER ID="551" NAME="Olli Rehn">
medlem af Kommissionen. - (EN) Hr. formand! Mange tak til medlemmerne for en meget seriøs og væsentlig diskussion. Kommissionen er klar over, at der skal gøres mere, hvilket er blevet understreget af flere medlemmer, og jeg er helt enig i, at de små og mellemstore virksomheders velfærd er afgørende for Europas genopretning, for væksten og for beskæftigelsen.
<P>
Når vores SMV'er klarer sig godt, klarer den europæiske økonomi sig godt. Jeg kan forsikre Dem, at gennemførelsen af "tænk småt først"princippet og de tiltag, der er foreslået i Small Business Act, har højeste prioritet for Kommissionen. Jeg vil gerne takke for Deres støtte i denne henseende.
<P>
Kommissionen ser frem til at arbejde tæt sammen med alle relevante aktører, i særdeleshed Parlamentet, for at sikre effektiv gennemførelse af Small Business Act på europæisk og nationalt plan i medlemsstaterne. Den europæiske SMV-uge i oktober vil være en god mulighed for at samarbejde om at skabe opmærksom om SMV-politikker og SMV'ernes behov overalt i EU. Begivenheden arrangeres i samarbejde med Parlamentet og Kommissionen.
<SPEAKER ID="552" NAME="Enikő Győri">
formand for Rådet. - (HU) Hr. formand! "Der er behov for, at vi handler nu!", som hr. Bendtsen sagde, og jeg er meget enig i hans synspunkt. Vi har hørt, at små og mellemstore virksomheder også er store arbejdsgivere i EU, og i kølvandet på den økonomiske krise er det særligt vigtigt at undersøge og vurdere, hvordan vi kan hjælpe dem på fode igen. Det ungarske formandskab tror på en beskæftigelsesbaseret økonomi og et beskæftigelsesbaseret samfund og anser små og mellemstore virksomheder for at være blandt sine vigtigste partnere i denne forbindelse. Det økonomiske klima har ændret sig dramatisk siden 2008, og der er derfor virkelig behov for en evaluering. Vi hilser også sekspartsaftalen velkommen, som hr. Bütikofer nævnte, og vi er ligeledes taknemmelige for, at flere talere anerkendte det ungarske formandskabs indsats, og at det ungarske formandskab virkelig giver dette spørgsmål høj prioritet.
<P>
Tillad mig at henlede Deres opmærksomhed på et specifikke punkter. Efter at have lyttet opmærksomt til medlemmerne kan vi med glæde sige, at der så sandelig er fuld enighed om principperne. De små og mellemstore virksomheder er rygraden i den europæiske økonomiske vækst og beskæftigelse. En forbedring af de små og mellemstore virksomheders konkurrenceevne er derfor også en prioritet for Rådet. Til dette formål og for at afspejle dette er Rådet (konkurrenceevne) ved at gøre klar til at vedtage Rådets konklusioner på det tidligere nævnte møde den 30.-31. maj 2011, hvor formandskabet fremlægger et udkast til Rådet. Hovedpunkterne heri har til formål at præsentere en løsning på de problemer, der er udpeget under evalueringen af Small Business Act. Hvad er problemerne? Bedre adgang til lån og markeder, både i Europa og på globalt plan, samt bedre vilkår for markedsadgang og en lettelse af de administrative byrder.
<P>
Rådet mener, at en snarest mulig gennemførelse af direktivet om forsinket betaling - som De ved er blevet vedtaget - er vigtig, og det glæder vi os over. Rådet bestræber sig på at opnå dette og opfordrer medlemsstaterne til at gøre det samme, da det vil lette byrden for små og mellemstore virksomheder og forbedre deres likviditet væsentligt. Det er mig også en glæde at meddele, at Rådet er tæt på at indgå en aftale om Kommissionens mål om at reducere omkostningerne ved at etablere virksomhed. Kernen i dette er, at man skal kunne etablere en virksomhed på højst tre dage for højst 100 EUR, og at man skal kunne skaffe en licens på under en måned.
<P>
Der er to andre specifikke problemstillinger, jeg vil nævne. En af dem er spørgsmålet om det europæiske patent. 23 medlemsstater har allerede tilsluttet sig det udvidede samarbejde, og Rådet drøfter i øjeblikket grundforordningen. Vi opfatter dette som et stort gennembrud i forhold til EU's konkurrenceevne og navnlig de små og mellemstore virksomheders konkurrenceevne. Hr. Creutzmann spurgte til det europæiske private selskab og bad om, at det får høj prioritet. Vi gjort betydelige fremskridt. Kun en meget lille gruppe af medlemsstater har endnu ikke tilsluttet sig konsensus. Vedtagelsen heraf vil virkelig være et vendepunkt for de små og mellemstore virksomheder, så vi arbejder meget hårdt på det og har desuden tillid til, at medlemmerne vil kunne udøve et vist politisk pres og motivere via deres egne kanaler for at sikre det nødvendige flertal. Vi har ved flere lejligheder drøftet dette med de fremtrædende repræsentanter for Retsudvalget som vores allierede.
<P>
Tillad mig her til sidst at nævne forbindelsen med Europa 2020-strategien. Her mener vi, at det er vigtigt at omsætte strategiens målsætninger til love, handlinger og tiltag, der forbedrer forholdene for små og mellemstore virksomheder, men medlemsstaterne skal selvfølgelig også gøre deres eget hjemmearbejde. Den europæiske ramme er ikke nok i sig selv, vi mener således, at skattesystemerne skal forenkles og gøres mere SMV-venlige. Flere medlemsstater handler i denne ånd, heriblandt Ungarn, som i øjeblikket har EU-formandskabet.
<SPEAKER ID="553" NAME="Formanden">
Forhandlingen er afsluttet.
<P>
Afstemningen finder sted torsdag den 12. maj 2011.
<P>
Skriftlige erklæringer (artikel 149)
<SPEAKER ID="556" NAME="Cristian Silviu Buşoi" AFFILIATION="ALDE">
skriftlig. - (RO) Jeg glæder mig over Kommissionens meddelelse om SBA-evalueringen, da den i vid udstrækning omhandler de problemer, som SMV'erne står overfor, og som europæiske og nationale politikker skal finde en løsning på.
<P>
I akten for det indre marked lægges der stor vægt på at støtte SMV'erne. Mange af de foreslåede foranstaltninger, som f.eks. evalueringen af direktiverne om regnskabsstandarder, mindre bureaukrati, forbedret adgang til kapital og offentlige indkøbsmarkeder mv., er nævnt i denne meddelelse.
<P>
Et af SMV'ernes største problemer er manglen på adgang til støtte, hvilket ikke kun bremser innovationen, men også væksten i disse virksomheder. Innovative SMV'er har navnlig brug for bredere adgang til uformel støtte og støtte, der er baseret på risikovillig kapital, som er den primære kilde til støtte for nye virksomheder.
<P>
SMV'er kan også støttes af indenlandske skattetilskyndelsesforanstaltninger, især i de første par måneder efter virksomhedens etablering.
<P>
Endelig mener jeg, at direktivet om forsinket betaling skal gennemføres retfærdigt for SMV'er. Desuden skal processen med at inddrive grænseoverskridende gæld fremmes, og statutten for det europæiske private selskab vedtages uden forsinkelser, så SMV'erne kan udvide deres grænseoverskridende aktiviteter.
<SPEAKER ID="556" NAME="Nessa Childers" AFFILIATION="S&amp;D">
skriftlig. - (EN) Den irske regerings jobinitiativ har med rette fokuseret på den jobskabende turistsektor, mens EU's Small Business Act har potentiale til at supplere denne på SMV-området i de kommende år. Formålet med SBA var at lette den administrative byrde ved at drive virksomhed og forbedre SMV'ernes adgang til støtte. Kommissær Rehn meddelte her til aften, at det er lykkedes Kommissionen at reducere omkostningerne ved at drive virksomhed med 22 % på nogle områder, og at den fortsat vil fokusere på dette initiativ. Det primære budskab i Small Business Act er at "tænke småt først" - at koncentrere erhvervslovgivningen i EU om små og mellemstore virksomheder - og EU har i aften forpligtet sig til at opretholde sit fokus på dette område. Det er derfor vigtigt, at iværksættere i Irland er fuldt informeret om, hvordan de bedst udnytter Small Business Act.
<SPEAKER ID="554" NAME="Jan Kozlowski" AFFILIATION="PPE">
skriftlig. - (PL) Mikrovirksomheder og små og mellemstore virksomheder spiller en central og vigtig rolle i den europæiske økonomis vækst, de er den primære kilde til beskæftigelse og har en grundlæggende indflydelse på udviklingen i den europæiske konkurrenceevne og innovation. Vi kan derfor i god tro sige, at det ikke vil lykkes os at nå målene i Europa 2020-strategien, medmindre vi støtter små og mellemstore virksomheder, og medmindre vi gør det lettere for dem at udnytte det indre marked fuldt ud. De løsninger, der er nævnt i Small Business Act, bl.a. færre bureaukratiske forhindringer, forbedret adgang til støttemuligheder og lettere adgang til markedet, er i mine øjne særligt vigtige og effektive tiltag, der har til formål at give de bedst mulige betingelser for SMV'ernes udvikling. De problemer, der er forbundet med gennemførelsen af disse løsninger på medlemsstatsplan, kan dog udgøre en trussel mod effektiviteten af tiltagene. Jeg håber derfor også, at de medlemsstater, som endnu ikke fuldt ud har gennemført disse tiltag, vil gøre alt, hvad de kan for at sikre, at denne proces afsluttes så hurtigt som muligt.
<SPEAKER ID="556" NAME="Marian-Jean Marinescu" AFFILIATION="PPE">
skriftlig. - (RO) SMV'er har problemer med at få adgang til støtte og markedet. Den fremtidige flerårige finansielle ramme skal indeholde initiativer, der kan løse disse problemer. Der er brug for øget støtte til finansielle programmer og instrumenter, som allerede fungerer godt, men som har vist sig at være utilstrækkelige, bl.a. konkurrenceevne- og innovationsprogrammet. Adgangen til finansiel støtte skal forbedres for nye innovative virksomheder i form af opstartsmidler. Oprettelsen af en europæisk venturekapitalfond og udvidelsen af de permanente risikodelingsprodukter, som Den Europæiske Investeringsbank tilbyder via finansieringsfaciliteten med risikodeling, vil også gavne SMV'erne. Hvad angår SMV'ernes adgang til markedet, opfordrer jeg Kommissionen til at fremsætte en plan for lancering og salg af innovative produkter på markedet. Ydermere er der behov for en række foranstaltninger, der kan hjælpe SMV'erne med at gennemføre den nye energieffektivitetsplan.
<SPEAKER ID="556" NAME="Nikolaos Salavrakos" AFFILIATION="EFD">
skriftlig. - (EL) Jeg hilser Parlamentets initiativ velkommen, da de politiske gruppers brede enighed om at igangsætte en debat om små og mellemstore virksomheder illustrerer deres afgørende rolle som drivkraften for vækst i EU. Recessionen gør det endnu mere vanskeligt for små og mellemstore virksomheder at skaffe kapital. Deres adgang til markederne, til finansiering og information skal forbedres så hurtigt som muligt. Vi er nødt til at begrænse den administrative byrde ved at forenkle lovgivningsmiljøet. Det er vigtigt at bekæmpe den sorte økonomi på europæisk plan og give små og mellemstore virksomheder incitamenter. Kommissionen annoncerede for nylig 12 tiltag for 2012, som skal stimulere det indre marked, herunder initiativer om støtte til SMV'er og arbejdskraftens bevægelighed, initiativer, som jeg mener er et skridt i den rigtige retning. Ved at gøre integreret brug af det indre marked og udnytte de fordele, det giver, kan vi styrke væksten og velstanden på europæisk plan og sætte fornyet skub i virksomhedsaktiviteterne. Tiltag, som f.eks. et europæisk patent og det europæiske professionsidentitetskort, skal styrkes og anvendes bredt for at øge konkurrenceevnen og beskæftigelsen.
<SPEAKER ID="555" NAME="Dominique Vlasto" AFFILIATION="PPE">
skriftlig. - (FR) Europæiske SMV'er er livsnerven i vores økonomiske aktivitet. Deres udvikling, modernisering og konkurrenceevne skal udgøre kernen i vores økonomiske strategi. Jeg glæder mig derfor over Kommissionens foreslåede evaluering af Small Business Act, der har til formål at frigøre SMV'ernes vækstpotentiale.
<P>
Det skal stadig gøres meget for at forenkle lovgivningsmiljøet og de bureaukratiske procedurer, som lægger store begrænsninger på vores virksomheders aktivitet og dynamik.
<P>
Desuden støtter jeg oprettelsen af statutten for et europæisk privat selskab, som kan hjælpe SMV'er til fuldt ud at udnytte det europæiske indre marked, så de fortsat kan drive virksomhed på tværs af grænserne uden at skulle opfylde ofte belastende og afskrækkende krav. Jeg opfordrer derfor Rådet til at træffe en hurtig beslutning om dette initiativ.
<P>
Endelig skal vi støtte innovative SMV'er ved at give dem bedre adgang til forskelligartet finansiering, hvilket navnlig indebærer en betydelig forenkling af anvendelsen af europæiske bevillinger, som stadig er ufleksible. Disse bevillinger findes allerede, og de skal efter min mening mobiliseres for at give mere effektiv støtte til udviklingen af realøkonomien, innovation og beskæftigelse.
