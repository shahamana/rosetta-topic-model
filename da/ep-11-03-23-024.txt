<CHAPTER ID="024">
EU's forbindelser med Golfstaternes Samarbejdsråd (kortfattet forelæggelse) 
<SPEAKER ID="325" NAME="Formanden">
Næste punkt på dagsordenen er betænkning af Baudis for Udvalget om International Handel om EU's forbindelser med Golfstaternes Samarbejdsråd.
<SPEAKER ID="326" NAME="Dominique Baudis">
ordfører. - (FR) Hr. formand! Først vil jeg gerne understrege, at denne betænkning er resultatet af et meget konstruktivt samarbejde med de politiske grupper, og jeg vil gerne personligt takke hr. Howitt, fru Brepoels og fru Brantner samt fru Jäätteenmäki for deres samarbejde.
<P>
Som bekendt vedrører denne betænkning den overordnede strategi i forbindelserne mellem EU og Golfstaternes Samarbejdsråd.
<P>
Vores arbejde blev indledt for flere måneder siden, og altså før de begivenheder, der nu finder sted i den arabiske verden. Siden da har vi alle vegne - også i Golfen - set magtfulde demonstrationer, som finder sted for at opnå større respekt for menneskerettigheder, grundlæggende frihedsrettigheder og demokrati.
<P>
Helt fra starten af vores arbejde, endnu før begivenhederne begyndte, rejste betænkningen - og de ændringsforslag, der er vedtaget i udvalget - alle de spørgsmål, der ligger til grund for opstanden. Vi fordømmer alle former for diskrimination - herunder diskrimination på grundlag af køn eller religion - vi understreger spørgsmål vedrørende arbejdsretten, sociale rettigheder og fagforeningsrettigheder, samvittighedsfrihed, ytrings- og meningsfrihed, kvinders rettigheder, behovet for at reformere retssystemet, afskaffelse af dødsstraffen og af domme om mutilering og politiske rettigheder.
<P>
Mens begivenhederne i Bahrain har udfoldet sig og nedkæmpelsen af demonstrationerne og nabolandenes, medlemmer af Golfstaternes Samarbejdsråd, militære indgriben foregik, har vi sammen med skyggeordførerne udarbejdet en række mundtlige ændringsforslag, som yder støtte til demonstranterne, der kæmper for frihed. Vi har understreget deres kravs legitimitet og fordømt de bahrainske myndigheders voldelige reaktion samt den militære indgriben fra landene i Golfstaternes Samarbejdsråd, der deltog i undertrykkelsen, og vi giver udtryk for alvorlig bekymring over magthavernes voldelige reaktion. Endelig tilbyder vi fuld støtte til den demokratiske overgangsproces.
<P>
Denne betænkning skitserer naturligvis også de langsigtede strategiske perspektiver. Den berører potentialet i et partnerskab på mange områder (geopolitik, energi, uddannelse og videnskab og regional integration).
<P>
Ud fra et geopolitisk synspunkt udgør Iran helt klart en reel trussel. Mellem Iran og Israel vil Golfstaterne uundgåeligt blive indirekte ofre i en konflikt. Disse lande forventer meget fra os, når det gælder om at forsøge at forhindre Iran i at udvikle atomvåben. Golfstaternes Samarbejdsråd, der udgør en fjerdedel af Den Arabiske Ligas medlemmer, spiller en meget vigtig rolle i fredsprocessen. Lad os huske, at de står bag det arabiske fredsinitiativ.
<P>
Med hensyn til energi Golfstaterne Samarbejdsråd EU's førende olieleverandør, så EU er meget afhængig af disse lande, men deres oliereserver svinder ind, og de forbereder deres overgang takket være udvikling af vedvarende energi. Vi kan tilbyde vores erfaring på dette område.
<P>
På det uddannelsesmæssige og videnskabelige område gør disse lande uddannelse til en af deres prioriteter. På grund af det begrænsede antal universiteter og undervisere ser vi afdelinger af præstigefyldte amerikanske universiteter blive oprettet. Desværre halter EU, selv om det er engageret, meget langt bagefter USA. For eksempel kom kun otte studerende fra landene i Golfstaternes Samarbejdsråd til Europa sidste år som en del af Erasmus Mundus-programmet.
<P>
På området regional integration gør Golfstaternes Samarbejdsråd langsomme fremskridt. EU har større erfaring og kan tilbyde sin hjælp, rådgivning og knowhow. Endelig opfordrer vi til underskrivelse af en frihandelsaftale, der er blevet forhandlet i de sidste 20 år.
<SPEAKER ID="327" NAME="Jaroslav Paška" AFFILIATION="EFD">
- (SK) Hr. formand! Landene i Den Persiske Golf har et betydeligt økonomisk potentiale, der indebærer store muligheder for større samarbejde med EU. Golfstaternes Samarbejdsråd har ligesom EU en seriøs interesse i at forbedre handelssamarbejdet, som derfor afhænger af vores evne til at kommunikere samarbejdsprioriteter til repræsentanter for golfstaterne.
<P>
Vores synspunkter ligger tæt på mange spørgsmål vedrørende den økonomiske forvaltning af international sikkerhed eller kampen mod terrorisme, og det ville derfor være en skam at begrænse det potentielle samarbejde blot til det handelsmæssige og økonomiske område. Det står uden tvivl klart for os alle, at vores nuværende samarbejde med golfstaterne har et betydeligt vækstpotentiale, og udarbejdelsen af en ny og mere ambitiøs plan for EU-politikken i Golfstaternes Samarbejdsråd og dets medlemsstater kan sammen med handelsforbedringer fra økonomisk samarbejde også medføre et tættere partnerskab med repræsentanter for den moderate islamiske verden, som i vanskelige tider kan være en værdifuld og interessant politisk bonus i forbindelse med denne aktivitet.
<SPEAKER ID="328" NAME="Csanád Szegedi" AFFILIATION="NI">
(HU) Hr. formand! Personligt går også jeg ind for en frihandelsaftale mellem EU og Golfstaternes Samarbejdsråd. Regionen kan blive en vigtig strategisk partner for EU med hensyn til handel, herunder en øget olieforsyning. Jeg mener, det er vigtigt, at vi styrker vores økonomiske forbindelser. For at sikre EU's konkurrencedygtighed må vi finde flere nye markeder og nye partnere, mens vores prioritet på områder, hvor EU allerede spiller en væsentlig rolle, er den officielle styrkelse af forbindelserne. Den vellykkede afslutning af forhandlingsprocessen, der har været i gang i 20 år, kræver en konstruktiv og alligevel fleksibel fremgangsmåde fra begge parter, så de aktuelle, ret ufleksible holdninger kan tilnærmes hinanden. Hvis vi seriøst mener, at EU skal være i stand til at konkurrere med USA, Kina og Indien, er det vigtigt, at vi også kommer ind på forskellige økonomiske områder og markedssegmenter, hvor andre stormagter måske allerede er dominerende, og at vi fokuserer på vores eksisterende markedsprioriteter og øger deres betydning.
<SPEAKER ID="329" NAME="Elena Băsescu" AFFILIATION="PPE">
(RO) Hr. formand! Først vil jeg gerne lykønske hr. Baudis med denne betænkning. Parlamentet støtter derfor genoptagelsen af forhandlingerne mellem EU og Golfstaternes Samarbejdsråd på et kritisk tidspunkt.
<P>
Begivenhederne i Bahrain tyder på, at den politiske dialog mellem begge interneationale organisationer skal intensiveres. Jeg mener, at de seks arabiske lande kan indlede en fredelig samfundsændring ved at forbedre menneskerettighedssituationen.
<P>
På den anden side berøres EU's olieforsyning af begivenhederne i Middelhavsområdet. I denne situation er samarbejde mellem EU og Rådet af afgørende betydning for at sikre energibehovene og undgå en stigning i olieprisen på verdensmarkedet.
<P>
Jeg mener også, at tiden er inde til at afslutte de 20 års forhandlinger ved at underskrive frihandelsaftalen, der ville være så gavnlig for begge sider.
<SPEAKER ID="330" NAME="Karel De Gucht">
medlem af Kommissionen. - (EN) Hr. formand! Vi er her i aften for at drøfte Parlamentets betænkninger om Golfstaternes Samarbejdsråd. Jeg kan forstå, at nogle politiske grupper ville have foretrukket at få forhandlingerne udskudt, så de bedre afspejlede den strategiske tid, som den arabiske verden gennemlever.
<P>
Da forhandlingerne blev indledt, kunne ingen have gættet, hvordan verden ville se ud i dag, heller ikke, hvilke udfordringer landene og befolkningerne i hele den arabiske region ville stå over for. I tråd med vores overbevisning om, at alle lande er forskellige fra hinanden, reagerer EU på forskellige situationer med forskellige tilpassede reaktioner. Cathy Ashton udtalte sig herom i går: Om det er i Tunesien, Egypten, Libyen, Yemen eller Bahrain, står EU over for mange kritiske valg og beslutninger.
<P>
Den betænkning, vi drøfter her i aften, fokuserer på Golfstaternes Samarbejdsråd og dets medlemslande, hvoraf nogle oplever krav fra deres befolkninger om at tage bedre hensyn til deres politiske, sociale og økonomiske ønsker. Golfstaternes regeringer reagerer på forskellige måder. Omfattende finansielle pakker for at lette de mest presserende og sociale behov, meddelelser om politiske reformer, overdragelse af nogle lovgivningsbeføjelser til valgte organer eller åbenhed over for dybtgående og inklusive nationale dialoger.
<P>
Men vi har også set vold. Inden for grænserne af vores forhandlinger her i aften gælder det navnlig Bahrain. Vi har fulgt dette nøje, Cathy Ashton har gentagne gange givet udtryk for bekymring i forbindelse med rapporter om grov vold i gaderne og tegn på voksende sekteriske spændringer. Hun har også opfordret sikkerhedsstyrkerne i landet til at respektere menneskerettighederne og de grundlæggende frihedsrettigheder. Hun har gjort sin stemme gældende mange gange, når hun har opfordret til dialog som den eneste vej frem. Alt dette er sket via en blanding af offentlige udtalelser, som De har set, og direkte kontakter med de berørte myndigheder.
<P>
Spørgsmålet for os er så, hvor fører alt dette hen? Hvad bør EU gøre? Hvordan skal vi læse betænkningen i lyset af disse begivenheder. I går bemærkede Cathy Ashton, at hun foretrak engagement for isolation, og jeg deler det synspunkt. I betænkningen opfordres der til flere kontakter og ikke færre, og jeg er enig. Som handelskommissær ville jeg hilse bedre muligheder for udvekslinger mellem forretningsfolk velkommen. Dette er et tidspunkt, hvor vi europæere må være parate til at skabe flere kontakter med befolkningerne i Golflandene. Det er også et tidspunkt, hvor vi europæere må være parate til at reagere positivt på enhver anmodning, vi måtte få om, at Europa skal fremme dialogen uden fortilfælde, der fører til reformer.
<P>
Vi bør ikke undgå at forsvare menneskerettighederne og de grundlæggende rettigheder, men vi bør ikke diktere eller gennemtvinge vores demokratiske modeller over for andre. Europa mener helt klart, at reformer skal komme indefra. Jeg mener, at dette er rigtigt, også når det gælder landene i Golfstaternes Samarbejdsråd. Det er ikke op til mig at fortælle Parlamentet, hvordan det skal håndtere den betænkning, vi drøfter her. Jeg mener, at vi må tænke strategisk, og at dialoger og engagement er vigtige.
<P>
EU bør være parat til at yde sin støtte til dialog- og reformprocesser i regionen. Vi er parate til at yde politisk støtte til reform og også knowhow og ekspertise til at løse mere specifikke spørgsmål. Vi hilser enhver sådan lejlighed velkommen, men dette kan kun ske, hvis og når landene i regionen beder om vores bistand.
<P>
Til sidst et par ord om frihandelsområdet med Golfstaterne, som jeg har det direkte ansvar for. Jeg har tillid til, at vi, når de rette omstændigheder i området er der, vil kunne gøre fremskridt på grundlag af en fælles EU-beslutsomhed på at fremme handelsforbindelser i relation til Golfstaternes Samarbejdsråd.
<P>
Det er unødvendigt at sige, at stabilitet er en nødvendig forudsætning både for, at de politiske kontakter mellem regeringerne og borgerne kan håndhæves, og for at handelsstrømmene og erhvervslivet kan fungere effektivt. Jeg vil gerne rette en særlig tak til hr. Baudis.
<SPEAKER ID="331" NAME="Formanden">
Forhandlingen er afsluttet.
<P>
Afstemningen finder sted i morgen kl. 11.30.
<P>
Skriftlige erklæringer (artikel 149)
<SPEAKER ID="332" NAME="Bogdan Kazimierz Marcinkiewicz" LANGUAGE="PL">
Jeg mener, at det er absolut afgørende, at EU udformer en mere ambitiøs politik over for Golfstaternes Samarbejdsråd og dets medlemsstater, særlig på et tidspunkt, hvor EU kommer ud af en økonomisk krise og i lyset af de katastrofer - et jordskælv og en tsunami - der har ramt Japan. Jeg er glad for, at betænkningen omfatter spørgsmål såsom energi i bredeste forstand, industri, videnskabelig forskning og udvikling af uddannelse. Tjenesten for EU's Optræden Udadtil bør derfor tildele flere ansatte og øge antallet af diplomatiske repræsentationer i de lande, der er medlemmer af Golfstaternes Samarbejdsråd, for at sikre et tættere samarbejde.
<P>
Jeg mener også, at vi bør hilse alle bestræbelser, der udfoldes som en del af frihandelsforhandlingerne, velkommen for at garantere sikre forsyninger af råvarer. Samarbejdet mellem EU og Golfstaternes Samarbejdsråd bør omfatte yderligere støtte til udvekslingsprogrammer, for studerende, videnskabsfolk og erhvervsfolk. I denne betænkning understreger Parlamentet, at indgåelsen af en frihandelsaftale mellem EU og Golfstaternes Samarbejdsråd er en prioritet for yderligere samarbejde med vores partnere i Middelhavsområdet. EU bør derfor udvikle en passende strategi for at støtte den regionale integrationsproces.
<SPEAKER ID="333" NAME="Andreas Mölzer" LANGUAGE="DE">
Det ser ud til, at befolkningerne i de seks lande, der er medlemmer af Golfstaternes Samarbejdsråd, som for resten er EU's største handelspartnere i den arabiske verden, ikke mener, at de reformer, der er blevet gennemført i de senere år, er tilstrækkelige. Det er endnu uklart, i hvilket omfang planerne om at indskyde enorme summer i støtte til økonomierne og forbedre de sociale vilkår i de to fattigste af de seks medlemsstater kunne bidrage til at bringe de igangværende demonstrationer til ophør. Selv om Golfstaternes Samarbejdsråd bestrider oberst Gaddafis legitimitet og støtter tanken om et flyforbud, er der blevet skudt på demonstranter i Saudiarabien, som også er en medlemsstat, og i Bahrain er demonstranter også blevet udsat for vold. Selv Golfstaternes Samarbejdsråds indsættelse af specialenheder for at beskytte vigtig infrastruktur i Bahrain er kontroversiel, fordi den shiitiske opposition opfordrer det internationale samfund til at beskytte befolkningen mod militær intervention. Det ser ud til at indførelsen af flyforbuddet har åbnet Pandoras æske. EU må ikke lade sig trække ind i de indre anliggender i landene i Mellemøsten, og det er, hvad der truer med at ske, fordi ligevægten i Bahrain kan ændre sig meget hurtigt. Vi har set, hvad aftaler er værd efter et kup, når det gælder tilbagetagelsesaftalerne. Derfor bør vi vente og se, hvordan situationen udvikler sig, i stedet for at presse på nu.
<SPEAKER ID="334" NAME="Cristian Dan Preda" LANGUAGE="RO">
Jeg glæder mig over vedtagelsen af Baudis-betænkningen, da EU nu mere end nogensinde har brug for en sammenhængende strategi i sine forbindelser med Golfstaternes Samarbejdsråd. For det første har denne organisations medlemsstater voksende indflydelse på den arabisk-muslimske verden og kan spille en vigtig rolle i den tværkulturelle dialog. Desuden mener jeg, at der skal træffes specifikke foranstaltninger for at skærpe EU's profil i denne region og fremme genstidig forståelse. Dette kan f.eks. gøres ved at etablere samarbejde inden for pressen og den audiovisuelle sektor, for at rette op på den manglende information om Europa. Endelig mener jeg, at de seneste begivenheder i Bahrain tvinger os til at basere EU's forbindelser med Golfstaternes Samarbejdsråd mere solidt på respekt for menneskerettighederne og de grundlæggende frihedsrettigheder. I øjeblikket skal vi sikre, at demonstranternes krav om demokratiske reformer bliver hørt som en del af en ægte politisk dialog. Den måde de seneste konflikter i Bahrain løses på, er f.eks. ved at inddrage civilsamfundet og ikke ved at bruge voldelig undertrykkelse.
<SPEAKER ID="334" NAME="Anna Záborská" LANGUAGE="SK">
En frihandelsaftale betyder færre hindringer for gensidigt samarbejde og handel. Jeg støtter derfor i princippet en sådan aftale. De lande, der er medlemmer af Golfstaternes Samarbejdsråd, er uden tvivl vigtige handelspartnere, navnlig fordi de har et basalt grundstof i vores tidsalder - olie. Jeg glædede mig også over, at der i betænkningen ud over handel også nævnes vores handelspartneres mangler på menneskerettighedsområdet. Til trods herfor tøvede jeg dog længe med at stemme for betænkningen. Nogle af de lande, der er repræsenteret i Golfstaternes Samarbejdsråd, har to ansigter. Det ene ansigt smiler venligt til os og siger, det er vores allierede i kampen mod islamisk terrorisme. Men det andet ansigt er mindre synligt og afsætter hvert år milliarder af dollars til udbredelse af religiøs "uddannelse", der opfordrer til vold mod kristne, jøder og alle, der ikke er muslimer. I sidste ende stemte jeg dog for betænkningen, fordi jeg også forventer, at Kommissionen fortæller os, hvem der yder finansiel støtte til dette had, når den indleder en indgående overvågning af de voldelige tilkendegivelser over for kristne i islamiske lande.
