<CHAPTER ID="003">
Erklæringer fra formanden
<SPEAKER ID="007" NAME="Formanden">
Jeg vil gerne fremsætte nogle indledende bemærkninger inden vores møde. Jeg vil gerne minde Dem om, at formandskonferencen sidste torsdag besluttede, at der i morgen, tirsdag kl. 16.00, vil blive afholdt en forhandling om Jędrzejewska- og Trüpel-betænkningerne om det nye forslag til budget for 2011. Afstemningen om betænkningerne vil finde sted på onsdag. For det andet afholdes der også en forhandling i morgen om resultaterne af COP 16-klimakonferencen. Det internationale samfund gjorde et vist fremskridt i Cancún. En temmelig stor delegation fra Europa-Parlamentet deltog også i forhandlingerne, og disse kolleger er blandt os her i dag. Sammen med kommissær Hedegaard vil vi se på, hvor tilfredsstillende vi mener, den udarbejdede aftale er, og hvad de næste skridt skal være i forbindelse med denne sag før konferencen i Den Sydafrikanske Republik.
<P>
For det tredje fandt vi den 21. oktober vinderen af dette års Sakharovpris for tankefrihed. Som De sikkert husker, er vinderen den cubanske systemkritiker Guillermo Fariñas. Det vil desværre blive vanskeligt for hr. Fariñas at rejse ud af landet og modtage sin pris personligt næste onsdag, selv om jeg i den forbindelse greb personligt ind i sagen i et brev til Cubas præsident, Raul Castro. Vi forventer, at hr. Fariñas' problemer med at rejse til Strasbourg vil blive bemærket af Baroness Ashton, som vil tage højde for dette i yderligere forbindelser med Cuba. Vi håber stadig, at vores prisvinder når frem. Hvis han flyver fra Cuba i løbet af de næste par timer, vil han stadig kunne nå at komme til vores møde på onsdag.
<P>
For det fjerde vil jeg også gerne minde Dem om, at der for 30 år siden, den 13. december 1981, blev erklæret undtagelsestilstand i Polen, som et forsøg fra de kommunistiske myndigheder på at kvæle den stadig mere magtfulde solidaritetsbevægelse. Tusinder af oppositionsaktivister blev anholdt, og over 100 mennesker mistede livet. Lad os nu, næsten tre årtier efter disse hændelser, huske dem, der var modige nok til at risikere deres liv for at befri Europa fra kommunismens åg. For det femte og slutteligt har jeg i forbindelse med hr. Blooms opførsel på plenarmødet den 24. november og i betragtning af, at han ikke har benyttet sig af nogen af de tre opfordringer, han har fået til at undskylde for sine ord, på baggrund af forretningsordenens artikel 9 og 153 besluttet at pålægge ham sanktioner i form af en fratagelse af retten til at modtage diæter i syv dage. Jeg har allerede underrettet hr. Bloom om min beslutning.
<P>
Og nu til en række bekendtgørelser: undertegnelse af retsakter vedtaget i overensstemmelse med den almindelige lovgivningsprocedure. Jeg skal meddele, at jeg på onsdag sammen med Rådets formand undertegner de næste 10 retsakter vedtaget i overensstemmelse med den almindelige lovgivningsprocedure i henhold til forretningsordenens artikel 74. Titlerne på disse retsakter vil fremgå af protokollen fra dette møde. For det andet har fru Gruny skriftligt informeret mig om, at hendes mandat som medlem af Parlamentet er udløbet, da hun er blevet valgt ind i den franske nationalforsamling. Parlamentet noterer sig dette og bekræfter, at der i henhold til artikel 7, stk. 2, i akten om almindelige direkte valg af repræsentanterne i Europa-Parlamentet og forretningsordenens artikel 4, stk. 1 og 4, vil være en ledig plads fra og med den 14. december 2010. For det tredje og sluttelig har jeg modtaget en anmodning fra Gruppen Alliancen af Liberale og Demokrater for Europa om, at hr. Cornelis van Baalen udnævnes til den interparlamentariske Delegation for Forbindelserne med Afghanistan i stedet for hr. Haglund Er der nogen kommentarer? Det ser ikke ud til at være tilfældet. Udnævnelsen er vedtaget.
