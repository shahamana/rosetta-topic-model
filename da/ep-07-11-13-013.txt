<CHAPTER ID="013">
Anvendelse af Schengen-reglerne - Anvendelse af Schengen-reglerne i Den Tjekkiske Republik, Republikken Estland, Republikken Letland, Republikken Litauen, Republikken Ungarn, Republikken Malta, Republikken Polen, Republikken Slovenien og Den Slovakiske Republik (forhandling) 
<SPEAKER ID="201" NAME="Formanden">
Næste punkt på dagsordenen er forhandling under ét om
<P>
redegørelse fra Rådet om anvendelse af Schengen-reglerne og
<P>
betænkning af Carlos Coelho for Udvalget om Borgernes Rettigheder og Retlige og Indre Anliggender om anvendelse af Schengen-reglerne i Den Tjekkiske Republik, Republikken Estland, Republikken Letland, Republikken Litauen, Republikken Ungarn, Republikken Malta, Republikken Polen, Republikken Slovenien og Den Slovakiske Republik (11722/2007 - C6-0244/2007 -.
<SPEAKER ID="202" NAME="José Magalhães">
formand for Rådet. - (PT) Hr. formand, mine damer og herrer! Det er mig en stor fornøjelse af være her i dag i Parlamentet på vegne af formandskabet og Den Portugisiske Republik for at diskutere den umiddelbart forestående udvidelse af Schengenområdet.
<P>
For blot et år siden hang der mørke skyer over Europa med risikoen for en yderst alvorlig politisk krise som følge af, at det var teknisk umuligt at sætte anden generation af Schengeninformationssystemet (SIS) i værk i 2007. Hvis man havde udsat det på ubestemt tid at opfylde de berettigede forventninger om fri bevægelighed hos borgerne i de medlemsstater, som tiltrådte EU i 2004, ville det ikke kun have været en utålelig demonstration af manglende teknisk dygtighed, men også - og især - et alvorligt nederlag for det europæiske ideal og et tegn på vores institutioners og medlemsstaters impotens og inkompetence. Vi kunne have givet disse borgere tusind forklaringer, men det ville alt sammen have lydt som dårlige undskyldninger, og det ville have udløst en jagt på de ansvarlige, som ville have forhindret den praktiske løsning af problemet.
<P>
Heldigvis valgte vi en anden vej, med en hastighed og sammenhæng, som virkelig var uden fortilfælde. Frem for alt fandt vi i Lissabon det rigtige teknologiske svar på den teknologiske krise.
<P>
SISone4all var et projekt, som blev udarbejdet på omkring 30 dage, og forundersøgelsen blev gransket af førende europæiske eksperter inden for et tilsvarende tidsrum. I december 2006 kunne Rådet (retlige og indre anliggender) give grønt lys for processen med en arbejdsplan, som kunne fortjene en europæisk version af filmen "Mission Impossible", og med et minimalt budget på lidt over en halv million euro. I marts var softwaren - en klon af det portugisiske N.SIS (National SIS) - klar og blev leveret til de nye projektpartnere. C.SIS (Central SIS) gennemgik også en større opgradering takket være Frankrigs store engagement, som vi takker for.
<P>
Det tyske formandskab sørgede for de tilhørende lovgivningsmæssige foranstaltninger med upåklagelig timing. Den 31. august var vi færdige med at installere programmerne og overføre data, hvilket var en vanskelig og kompleks proces. Dagen efter fik de nye medlemsstaters sikkerhedsmyndigheder adgang til de nye redskaber, som de straks tog i anvendelse med stor succes. Nu manglede man kun at undersøge, om alle de andre nødvendige foranstaltninger for adgang til Schengenområdet var blevet vedtaget med lige så stor succes, f.eks. omkring lande- og søgrænser, politisamarbejde, databeskyttelse og visumspørgsmål. Disse er heldigvis blevet vedtaget. I sidste uge, den 8. november, erfarede Rådet (retlige og indre anliggender), at de pågældende medlemsstater havde udvist en tilstrækkelig grad af forberedelse til på tilfredsstillende vis at anvende såvel de bestemmelser i Schengenreglerne, som ikke vedrører SIS, og de bestemmelser, som vedrører Schengeninformationssystemet.
<P>
Jeg vil gerne her i Parlamentet takke alle, som har gennemført ændringerne og udført vurderingsprogrammet i de seneste måneder. Jeg vil især gerne fremhæve det arbejde, som de mange eksperter har udført i forbindelse med de besøg, som gjorde det muligt uden forbehold at godkende de transformationer, som man havde gennemført på bare nogle få måneder.
<P>
Vi har nu ved de nye eksterne grænser noget af det mest sofistikerede og moderne udstyr, organisatoriske løsninger, som burde have udmærkelser for innovation, og de rigtige procedurer til at sikre et meget højt niveau i kampen mod kriminalitet. Disse vil blive suppleret af særlige politimæssige tiltag, som allerede er aftalt på bilateralt eller multilateralt niveau, så der efter afskaffelsen af kontrollerne er større frihed, men ikke mindre sikkerhed.
<P>
Jeg vil også understrege, at ønsket om at opnå maksimal gennemsigtighed har foranlediget det portugisiske formandskab til at tage nogle meget vellykkede skridt for at sikre, at Europa-Parlamentet fik adgang til de oplysninger, som var resultatet af denne enorme indsats. Parlamentet kunne derfor bekræfte, at alt var korrekt i resuméet af konsekvensvurderingen, som vi også ønskede at stille til rådighed som et særskilt dokument. Jeg må ønske ordføreren hr. Coelho tillykke med hans store engagement for at overholde fristerne og med hans betænknings fremragende kvalitet.
<P>
Dette er den metode, vi må bruge for at klare fremtidens udfordringer med en integreret udarbejdelse og forvaltning af SIS II, VIS (visainformationssystem) og nye informationssystemer om rejsende, som næstformand Frattini for nylig har bekendtgjort. Man bør ikke gøre sig for store illusioner, for megaprojekter af denne type kan blive kæmpe succeser eller alvorlige fiaskoer. Succes kan kun opnå med stærke kommandostrukturer, beslutsomt lederskab og meget stramme tidsplaner.
<P>
Vi har ikke brug for en teknologizar, men for en masse arbejde i et demokratisk netværk, som involverer Kommissionen, medlemsstaterne og Europa-Parlamentet, som det så smukt blev demonstreret i denne sag. Jeg vil også gerne officielt takke alle, som har bidraget til denne succes. Det er hemmeligheden bag succesen for SISond4all, og kun på denne måde kan vi spare ressourcer, skabe synergi mellem projekter og ikke mindst overholde tidsfristerne.
<P>
Der mangler nu kun en ting, før Rådet kan træffe en beslutning, som er planlagt til december 2007, om at anvende Schengenreglerne fuldt ud i de nye medlemsstater. Det, der mangler, der Deres afstemning, Europa-Parlamentets afstemning.. Jeg håber, jeg kan regne med udfaldet og være fortrøstningsfuld i betragtning af det meget positive indhold i det beslutningsforslag, som allerede står på dagsordenen.
<P>
Jeg vil gerne til sidst takke varmt for de rosende ord til det portugisiske formandskab og Den Portugisiske Republik, som Europa-Parlamentet giver gennem dette beslutningsforslag. På vegne af de mænd og kvinder, som i de seneste måneder har viet sig til opgaven med at forberede denne historiske beslutning, som en gang for alle vil begrave jerntæppet, må jeg sige, at vi ikke kun har været inspireret af ønsket om sejr og at undgå en alvorlig krise. Vi mobiliserede den bedste knowhow i Europa, vi benyttede det nye digitale Europas redskaber til hurtigt at diskutere vores planer og vanskeligheder, og vi skabte et fantastisk netværk af eksperter og et døgnbemandet sekretariat for at finde løsninger. Alt dette blev suppleret af tætte og hidtil usete kontakter mellem eksperter og politikere, ministrene for dette område, som mødtes på særlige møder for at styre processen med Kommissionens fulde opbakning. Jeg vil især gerne fremhæve den rolle, som næstformand Frattini har spillet.
<P>
Vi glemmer heller aldrig, at Europa har sine parlamentariske repræsentanter, hvis mening skal have indflydelse på det, vi gør. Vi har taget Deres henstillinger til efterretning, og vi regner med, at De vil være repræsenteret ved højtideligheden til markering af den historiske udvidelse af det europæiske område med fri bevægelighed, som finder sted den 21. og 22. november. Mange tak også til Dem, for Deres bidrag til dette historiske resultat.
<SPEAKER ID="203" NAME="Franco Frattini">
næstformand i Kommissionen. - (EN) Hr. formand! Først og fremmest vil jeg gerne lykønske alle medlemsstaterne med deres bedrift med at gøre det muligt for borgere i Polen, Estland, Litauen, Letland, Tjekkiet, Slovenien, Ungarn, Slovakiet, Malta og i de nuværende Schengenlande til endelig at drage fuld fordel af den frie bevægelighed for personer, som er en af søjlerne i EU.
<P>
Det er til stor gavn for borgerne i de medlemsstater, der blev medlem af EU i 2004. Det vil gøre det hurtigere og nemmere at rejse. Dette viser fordelen ved at arbejde sammen inden for den europæiske ramme for alle medlemstaterne i EU. Et område uden indre grænsekontrol er en fantastisk bedrift, der er uden historisk sidestykke. Fra den 21. december og frem vil det være muligt at rejse fra f.eks. Den Iberiske Halvø til de baltiske lande og fra Grækenland til Finland uden at blive kontrolleret ved grænserne. Det er i sandhed symbolet på et forenet EU og en grundlæggende rettighed for alle EU-borgere.
<P>
Som De alle er klar over, kræver denne historiske bedrift meget forberedelse. Det er ikke let at komme med i Schengenområdet. Det er en udfordring, og vi skal finde den rette balance mellem frihed og sikkerhed. At ophæve kontrollen ved de indre grænser er også et spørgsmål om tillid mellem medlemsstaterne. Det er gennem en ekspertvurdering, "Schengenevalueringen", at medlemsstaterne forsikrer sig om, at de øvrige medlemsstater har kapacitet til at bevogte de ydre grænser på alle de andre medlemsstaters vegne og udstede visa, der er gyldige i hele Schengenområdet.
<P>
Medlemsstaterne vil også forbedre politisamarbejdet og sikkerhedskontrollerne inden for det udvidede Schengenområde for at forhindre kriminelle i at nyde godt af den frie bevægelighed og bedre muligheder for at handle ulovligt. Alt dette ville ikke have været muligt uden finansiel solidaritet. Schengenfaciliteten, hvorigennem der er ydet bistand på næsten 1 milliard euro, har sat de nye medlemsstater i stand til navnlig at tage den udfordring op, det er at opbygge en effektiv grænsekontrol og blive fuldgyldige partnere i Schengenområdet.
<P>
Jeg vil også gerne takke ordføreren, hr. Coelho, og Europa-Parlamentet for deres positive støtte til at opnå denne fundamentale bedrift, og sidst men ikke mindst vil jeg lykønske det portugisiske formandskab. Jeg lykønsker Dem personligt, og indenrigsministrene, hr. Costa og hr. Pereira, for Deres strategiske samarbejde og klarhed omkring formålet for den vellykkede gennemførelse af projektet om Schengeninformationsystemet, kaldet "SIS One For All". Vi har arbejdet hårdt, sammen med det tidligere tyske og det kommende slovenske formandskab, for at støtte vores portugisiske kolleger, og vi har haft succes. Dette viser, hvad vi kan opnå, hvis alle er fuldt ud engageret i et komplekst projekt. Men arbejdet er ikke færdigt. Vores endelige mål er at gøre Schengeninformationssystemet II helt funktionsdygtigt til december 2008. Vi er igen nødt til at arbejde meget hårdt sammen.
<SPEAKER ID="204" NAME="Carlos Coelho">
ordfører. - (PT) Hr. formand, hr. næstformand i Kommissionen, hr. formand for Rådet, mine damer og herrer! Schengenområdet er en af de største succeser i den europæiske integrations historie. Afskaffelse af de indre grænser og gennemførelse af flere kompenserende foranstaltninger, f.eks. styrkelse af kontrollen ved de eksterne grænser, politimæssigt og retsligt samarbejde og oprettelsen af Schengeninformationssystemet er den bedste måde at gøre fri bevægelighed mulig på.
<P>
Ligesom EU er Schengen vokset. Fra de fem oprindelige medlemsstater er vi nu 15, inklusive to ikke-EU-medlemmer, Island og Norge, og Irland og Det Forenede Kongerige deltager delvis. Vi står nu over for en historisk begivenhed, nemlig den største udvidelse i Schengens historie, med samtidig afskaffelse af de indre grænser til ni medlemsstater, Den Tjekkiske Republik, Estland, Ungarn, Letland, Polen, Litauen, Slovenien, Slovakiet og Malta. Det er en meget betydningsfuld begivenhed for Europa, for den frie bevægelighed og for disse nye medlemsstater og deres borgere.
<P>
Jeg må begynde med at byde dem velkommen og ønske dem tillykke. Jeg vil gerne ønske dem tillykke ikke bare med deres tiltræden til dette område, men også - og især - med den systematiske og engagerede indsats, de har gjort for at opfylde alle kravene i de strenge Schengenregler. Rapporterne fra december 2006, som minister Magalhães allerede har nævnt, fremhævede forskellige problemer, som i det store og hele er blevet løst. Evalueringsholdene bestod af eksperter fra alle medlemsstaterne. De tog ud til grænserne og konsulaterne og udarbejde udtømmende rapporter med faktuelle beskrivelser, vurderinger og anbefalinger, hvoraf mange kræve yderligere foranstaltninger og opfølgningsbesøg på grund af de problemer, der stadig eksisterede i de fleste medlemsstater.
<P>
Jeg vil gerne lykønske evalueringsholdet under ledelse af dr. Carlos Moreira, ikke bare med det krævende arbejde, som de har udført på kort tid, men også fordi det ikke kun opfyldte sin inspicerende rolle, men også i mange tilfælde foreslog foranstaltninger og løsninger, som gjorde, at problemerne kunne løses.
<P>
Fraværet af indre grænser kræver ikke kun bedre kontroller ved de eksterne grænser og en god udveksling af informationer og data gennem Schengeninformationssystemet (SIS), det er navnlig en øvelse i gensidig tillid, hvor alle strengt må overholde de vedtagne regler. Når vi garanterer effektiv kontrol ved vores grænser, kan vi sikre alle europæiske borgeres sikkerhed. Faktisk afhænger Schengenområdets sikkerhed af den strenghed og effektivitet, som hver enkelt medlemsstat kontrollerer sine ydre grænser med, og også af kvalitet og hastighed i udvekslingen af information via SIS. Enhver svaghed eller forkert funktion i et af disse elementer kan sætte EU's sikkerhed på spil.
<P>
Derfor er det vigtigt at få fjernet de resterende småproblemer. Selv om de ikke udgør en hindring for at fjerne de indre grænser, så skal de løses. Derfor anmoder Europa-Parlamentet i den politiske beslutning, som skal vedtages, og som er underskrevet af fem politiske grupper, og i den lovgivningsmæssige beslutning om at blive informeret indgående om alle udestående spørgsmål inden for seks måneder. Derfor anmoder vi også om, at der om to år udarbejdes en generel evaluering af, hvordan Schengen fungerer. Evalueringen skal omfatte alle medlemsstater, nye såvel som gamle.
<P>
Endelig vil jeg gerne takke det portugisiske formandskab for dets engagement og samarbejdsvilje, navnlig den portugisiske regering og den portugisiske statssekretær José Magalhães, som er her i dag, og for den løsning, der er fundet med SISone4all, som allerede understreget af næstformand Frattini. Denne løsning har gjort det muligt at koble de nye medlemsstater op til SIS. Hvis det ikke var sket, ville det i betragtning af forsinkelsen med SIS II ikke have været muligt at udvide Schengenområdet i år. Minister Magalhães, jeg ved, hvor stort et personligt engagement, De har udvist, og jeg vil også gerne lykønske dr. Eduarda Peixeiro, som har en stor del af æren for den vedtagne løsning.
<P>
Jeg har to afsluttende kommentarer. Den første er til Kommissionen. Jeg vil gerne endnu en gang minde den om, at Europa-Parlamentet fortsat prioriterer oprettelsen af SIS II højt, ikke nødvendigvis for at give de nye medlemsstater mulighed for at få adgang til systemet, da det allerede er løst med SISone4all, men primært fordi det inden for Fællesskabets rammer vil gøre det muligt at anvende data mere effektivt og dermed forbedre sikkerheden ved at inddrage biometriske data og samkøre advarsler. Min anden kommentar er til Rådet. Jeg beklager, at Rådet ved begyndelsen af denne høring ikke respekterede princippet om fornuftigt samarbejde med Parlamentet, da det med begrundelse i sikkerheden nægtede at sende eksperternes evalueringsrapporter. Selv om der blev fundet et kompromis, som midlertidigt løste problemet, må der findes en langsigtet løsning. Det er absurd at nægte Parlamentet materiale, som det skal bruge til at udøve sine lovgivningsbeføjelser.
<P>
Hr. formand! Vi har taget endnu et skridt i retning af den europæiske integration. Det er op til os alle at sikre, at dette skridt fører til mere frihed og større sikkerhed.
<SPEAKER ID="205" NAME="József Szájer">
for PPE-DE-Gruppen. - (HU) Hr. formand, mine damer og herrer! På vegne af Gruppen for Det Europæiske Folkeparti og De Europæiske Demokrater hilser jeg indførelsen af Schengensystemet velkommen, og jeg vil gerne benytte lejligheden til på vegne af de ni nye medlemsstater at takke såvel det tyske som det portugisiske formandskab, Rådet, Kommissionen og navnlig hr. Coelho for det enorme arbejde, de har lagt i at opnå dette. Jeg vil også nævne de nye medlemsstaters indsats, for det er deres arbejde, der har gjort, at vi er nået til dette punkt i dag.
<P>
Menneskers frie bevægelighed er en af de fire friheder i EU. Vi udvider nu dette gode, dette nye frihedsområde til mange millioner nye EU-borgere. Det er en handling, vi alle er fælles om. Vi europæere har skabt dette sammen, og det kan vi være stolte af.
<P>
Jeg kommer fra en by ved grænsen mellem Østrig og Ungarn. I mange årtier var min by, Sopron, adskilt fra sine umiddelbare omgivelser og fra Østrig af et jerntæppe. Jeg har tager et stykke af dette jerntæppe med i Parlamentet, som jeg har gjort mange gange tidligere. Det var dette jerntæppe, som gjorde det umuligt at udøve frihed i Europa. Med indførelsen af Schengensystemet fjerner vi de sidste rester af det. Dette stykke jern skal minde os om, at vi i en meget nær fortid ikke havde frihed, og at vi aldrig må tillade, at denne frihed tages fra os igen.
<P>
Med frihed følger ansvar. De nye medlemsstater påtager sig ansvaret for at bevogte EU's fælles ydre grænser strengt, for sikkerheden for os alle afhænger af det. Desuden må vi ikke tillade, at den brede støtte til retten til fri bevægelighed bliver undermineret. Derfor skal alle borgere i EU opfylde EU's lovgivning, og som kommissær Frattini netop sagde, er fri bevægelighed ikke ensbetydende med fri kriminalitet uden grænser.
<P>
Friheden må ikke blive misbrugt, for det truer selve friheden og retten til fri bevægelighed. Vi kan heller ikke tillade, at visse kræfter puster nyt liv i tanken om kollektiv skyld, som bringer dårlige minder frem, for at underminere retten til fri bevægelighed. Vi kan ikke tillade, at forbrydere går ustraffet. Derfor vil jeg gerne endnu en gang sige tak, fordi Schengensystemet nu kan udvides til disse ni nye medlemsstater. Dette er en historisk begivenhed.
<SPEAKER ID="206" NAME="Jan Marinus Wiersma">
for PSE-Gruppen. - (NL). Hr. formand! Jeg vil også gerne på vegne af min gruppe ønske borgerne i de ni nye medlemsstater tillykke med den gave, som det portugisiske formandskab vil give dem den 21. og 22. december. Jeg er helt enig med ministeren og formandskabet, som er i gang med at fjerne de sidste rester af jerntæppet. Borgernes frie bevægelighed uden indre grænser er en meget positiv ting og en af de vigtigste friheder i EU, og det glæder mig, at indbyggerne i de ni nye medlemsstater nu også vil kunne nyde godt af den.
<P>
Schengenaftalen handler imidlertid om mere end blot afskaffelse af indre grænser. Den betyder også, at EU's ydre grænser nu skal overvåges af disse nye lande til gavn for alle de øvrige medlemsstater. Det er meget vigtigt, at udvidelsen af Schengenområdet ikke sætter vores sikkerhed på spil. Hr. Frattini og ministeren har begge sagt det samme. Det er derfor helt afgørende med effektive grænsekontroller.
<P>
Rådets og Kommissionens vurdering viser, at de ni lande i princippet er rede til at påtage sig denne opgave, men at der skal ske forbedringer på en række områder, f.eks. med hensyn til personale og lufthavnsinfrastruktur, og vi er nysgerrige efter at se evalueringerne og overvågningen af disse punkter. Vi håber også, at Parlamentet vil blive hurtigt informeret om dette.
<P>
Schengen handler naturligvis også om meget andet end grænsekontrol. Det medfører større politimæssigt og retsligt samarbejde mellem Schengenlandene. Det glæder os, at det portugisiske formandskab for disse ni medlemsstaters vedkommende har fundet en løsning med en slags SIS I+, selv om vi fastholder, at der hurtigst muligt skal ske fremskridt med SIS II. Jeg er glad for hr. Frattinis løfte om at få det på plads i december 2008, og det vil vi naturligvis holde ham fast på.
<P>
Vi forstår, at Bulgarien og Rumænien stadig må vente nogle år, men vi håber også, at disse lande fortsat vil arbejde hårdt med vores støtte, så de om nogle få år også vil kunne tilslutte sig Schengenområdet.
<P>
Det samme gælder for Cypern. Det er en skam, at det problem, som har holdt dette land tilbage så længe, nu også forhindrer det i at tiltræde Schengenområdet. Det er endnu et argument for at samarbejde om at finde en løsning på det problem, som nu har påvirket dette land så længe. Der er også andre områder, f.eks. i forhold til Tyrkiet, hvor dette spørgsmål fører til problemer. Naturligvis er det også nødvendigt at finde en løsning af hensyn til Cyperns befolkning selv.
<P>
Endelig vil jeg gerne henvise til diskussionen i går. Det er med rette blevet påpeget, at udvidelsen af Schengenområdet og hele Schengensystemet kræver gensidig solidaritet mellem medlemsstaterne. Som jeg allerede har sagt, er kontrollen af de ydre grænser en opgave, som påvirker hele vores sikkerhed, og som de pågældende ni lande nu er involveret i. Det vil vi nu tale med dem om.
<P>
Sikkerhed og behovet for samarbejde er i sig selv potentielle fremtidige problemer, f.eks. med hensyn til intern migration. Vi må også aftale, at vi ikke vil forsøge at løse problemerne unilateralt, men vil forsøge at samarbejde med alle lande i Schengenområdet om at løse de problemer, der måtte opstå i fremtiden. Som jeg sagde, må vi sikre, at det, der i dag sker i Italien, ikke sker, nemlig at et land på egen hånd forsøger at løse et problem, som faktisk er et fælles problem.
<SPEAKER ID="207" NAME="Henrik Lax">
for ALDE-Gruppen. - (SV) Hr. formand! Jeg vil gerne tilslutte mig gratulanterne. Jeg ønsker de nye Schengenmedlemmer tillykke med, at det er lykkedes dem at opfylde kravene i Schengenreglerne på så kort tid.
<P>
Jeg vil også gerne ønske Portugal tillykke, og det er en dobbelt lykønskning. Portugal stillede som den første forslaget om SISone4all. Nu har Portugal under sit formandskab haft evnen og energien til at køre evalueringsprocessen igennem.
<P>
Vi har hørt her, hvilket historisk fremskridt dette er. At genforene Europa også i denne form, med fri bevægelighed, er en landvinding, som ikke kan overvurderes.
<P>
Vejen derhen har været vanskelig. Navnlig er der problemet med SIS II, som er blevet forsinket af helt uacceptable grunde, og som er blevet stærkt kritiseret af Parlamentet. Som vi har hørt, har vi brug for SIS II for at styrke sikkerheden inden for det nye, udvidede område.
<P>
Parlamentet har også været kritisk over for, at det ikke straks fik fuld gennemsigtighed og indsigt i evalueringsdokumenterne. Jeg vil gerne rette en særlig tak til min ven og kollega hr. Coelho. Uden hans indsats ville vi ikke have kunnet gennemføre vores parlamentariske kontrol.
<P>
Endelig vil jeg gerne nævne, at mange af de nye medlemsstater har langvarige historiske bånd til deres europæiske naboer. Vi må nu sikre, at Schengenudvidelsen ikke fører til et Schengenjerntæppe mod disse lande. De, vores naboer, skal også have adgang til den viden, vi har her, hvis de skal være i stand til at følge i vores fodspor og opbygge et samfund, som bygger på retsstatens principper, demokrati og markedsøkonomi. Endnu en gang tillykke til de tre parter, som her er lykkedes med deres forehavende.
<SPEAKER ID="208" NAME="Brian Crowley">
for UEN-Gruppen. - (EN) Hr. formand! Ligesom mine kolleger vil jeg gerne lykønske det portugisiske formandskab med at opnå en aftale og forståelse med hensyn til udvidelsen af Schengen, og det er virkelig historisk. Det rangerer på linje med EU's udvidelse, og det er noget, vi bør hilse velkommen.
<P>
Der er dog bekymringer, som det med rette er blevet nævnt af andre parlamentsmedlemmer, med hensyn til vores ydre grænser, og hvad vi kan gøre, og hvordan vi skal håndtere dem, hvad angår spørgsmålet om solidaritet og om at vise solidaritet med andre medlemsstater. Særligt er der, set fra min side - jeg kommer fra Irland - på grund af det fælles rejseområde mellem Irland og Storbritannien visse vanskeligheder med hensyn til, at Irland bliver en del af Shengenaftalen, ene og alene af den grund - måske den vigtigste af dem alle - at det ville genindføre en grænse mellem det nordlige og sydlige Irland. Så der er en vanskelighed der, men vi ønsker ikke, at de fremskridt, der sker, bliver hindret. Med Deres tilladelse vil jeg nu fortsætte på gælisk.
<P>
(GA) EU vil forsat skulle kæmpe med problemerne med narkoimport til EU og ulovlig handel med børn og skulle beskæftige sig med en fælles migrationspolitik, fælles asylpolitik, politisamarbejde i EU og kampen mod organiseret kriminalitet. Europol gør et fantastisk arbejde med at bekæmpe international kriminalitet i Europa.
<P>
(EN) Og sammen kan vi faktisk opnå det krævede dobbeltresultat med fri bevægelighed for mennesker og tryghed og sikkerhed for alle lande.
<SPEAKER ID="211" NAME="Tatjana Ždanoka" LANGUAGE="EN">
Hr. formand! Først og fremmest vil jeg gerne, på vegne af min gruppe, lykønske de nye medlemsstater, herunder min egen stat, Letland, med deres optagelse i Schengenområdet. Jeg takker også Portugal for dets SIS I-initiativ, som har banet vejen for den frie bevægelighed for mange europæere.
<P>
Mange tak til alle de mennesker, der var involveret i dette arbejde og gjorde deres bedste for at gøre denne julegave mulig.
<P>
Der er dog stadig mange problemer inden for dette område. Hvad er der sket med SIS II? Hvornår kan det begynde at fungere? Vi er også bekymrede over SIS II's brug af følsomme oplysninger. Databeskyttelsessystemet, der er anvendeligt til SIS II reglerne, er unødigt komplicerede. Vil vi få en politisk aftale vedrørende den tredje søjle rammeafgørelse om databeskyttelse inden udgangen af dette år? Vil rammeafgørelsen løse alle problemerne? Har databeskyttelsesmyndighederne tilstrækkeligge ressourcer til at håndhæve databeskyttelsesreglerne med hensyn til SIS II? Vil alle medlemsstater handle i god tro ved behandlingen af Schengenoplysninger?
<P>
Hvorfor stiller jeg så mange spørgsmål nu? Jeg vil blot minde Dem om, at Schengensystemet langtfra er komplet. Man har gjort et godt stykke arbejde med henblik på at udvide Schengenområdet, men nu har vi en ny opgave - måske en mere vanskelig en - nemlig at gøre frihedsområdet til et sikkerhedsområde for alle.
<SPEAKER ID="212" NAME="Giusto Catania">
for GUE/NGL-Gruppen. - (IT) Hr. formand, mine damer og herrer! Jeg og min gruppe mener også, at dagen i dag er en meget vigtig dag, fordi vi udvider muligheden for fri bevægelighed for mange borgere i EU. Det er et afgørende skridt fremad, som vi er meget glade for, fordi det garanterer yderligere bevægelsesfrihed. Det er en stor landvinding, som peger i retning af et fælles europæisk rum.
<P>
Min gruppe er alligevel lidt tøvende over for visse andre aspekter, især med hensyn til Schengenområdets eksterne dimension. Vi styrker faktisk Schengenområdets eksterne dimension, styrker og militariserer faktisk på en måde vores eksterne grænser. Vi stiller os meget tvivlende over for, at vi, samtidig med at vi garanterer stadig større frihed til fællesskabsborgere inden for Schengenområdet, hæmmer adgangen for ikkeEU-borgere.
<P>
Derfor er vi ikke glade for hele denne proces. Vi er også i tvivl om gennemførelsen af SIS II. Vi er meget bekymrede, og vi mener, at denne udveksling af information i visse tilfælde ikke sikrer tilstrækkelig beskyttelse af følsomme data. Vi mener derfor, at der i dag er gjort et meget håndgribeligt fremskridt med opbygningen af EU, men samtidig har vi udsendt et meget negativt signal om EU's form og indhold.
<SPEAKER ID="213" NAME="Bastiaan Belder" LANGUAGE="NL">
. Hr. formand! Jeg taler på vegne af hr. Blokland.
<P>
I de seneste uger er det fremgået af medierne, at siden Rumæniens tiltræden til EU er 500.000 rumænere allerede flyttet til Italien. Der er således allerede en hel del fri bevægelse af mennesker inden for EU også uden at anvende Schengenreglerne.
<P>
Jeg er derfor meget bekymret over kontrollen med uønskede personer, som krydser vores interne grænser. Italiens beslutning om at afvise europæiske borgere er en ekstrem foranstaltning, som klart viser, at åbne grænser også kan have negative konsekvenser. Der vil derfor være behov for specifikke kontroller.
<P>
Det er muligt ved grænserne, men kontroller kan også gennemføres i lufthavne og på jernbanestationer. Derfor er det nødvendigt, at der på kort sigt kommer et SIS, som fungerer. Kan Kommissionen i sin Schengenvurdering også fokusere på fri bevægelighed for mennesker fra lande, som er med i EU, men ikke i Schengenområdet?
<SPEAKER ID="214" NAME="Andreas Mölzer" LANGUAGE="DE">
Hr. formand! Vi er også glade for, at det jerntæppe, som kommunisterne lod gå ned tværs gennem Europa for over et halvt århundrede siden med så stor foragt for menneskers værdighed, endelig er væk. Det siger jeg som østriger, for hvem der nu igen er adgang til vores naboer, tjekkerne, slovakkerne, ungarerne og slovenerne, ligesom for hundrede år siden.
<P>
Jeg har dog alligevel en kritisk bemærkning. Når det gælder en så alvorlig beslutning, er det på ingen måde nok, at Schengeninformationssystemet fungerer ordentligt. Efter min opfattelse skal de nye vogtere af de eksterne grænser faktisk have kapaciteten til at udføre denne opgave.
<P>
Hvis vi tager i betragtning, at nogle EU-lande i Central- og Østeuropa stadig var vigtige transitlande i 2006, og at tallene for pågribelse af illegale immigranter var langt højere ved EU's gamle Schengengrænser i Østrig og Tyskland end ved EU's ydre grænser, så kan vi ikke tillade os at ignorere denne bekymring. Ikke desto mindre er det rigtig godt, at jerntæppet endelig er gået over i historien.
<SPEAKER ID="215" NAME="Irena Belohorská" AFFILIATION="NI">
(SK) Hr. formand! Jeg mener, at de nye medlemsstater, herunder Den Slovakiske Republik, alle er vel forberedte til at tiltræde Schengenområdet.
<P>
Den Slovakiske Republik har opfyldt de individuelle kriterier inden for Schengensamarbejdet og har dermed opfyldt alle de grundlæggende krav, så slovakiske borgere kan nyde godt af fjernelsen af kontrollen ved de indre landegrænser fra december 2007 og fra marts 2008 også i luften. Den Slovakiske Republik gennemførte Schengenreglerne med hensyn til Schengeninformationssystemet den 1. september 2007, og der flyder nu politimæssige oplysninger gennem systemet i begge retninger.
<P>
Vi har opbygget et netværk af kontaktpunkter for at lette udvekslingen af data fra politiets informationssystemer. Vores grænsebeskyttelse og -kontrol er nu i overensstemmelse med kravene i Schengengrænsekodeksen. De mangler, der blev konstateret med hensyn til beskyttelse af persondata og i lufthavnen i Bratislava, er blevet afhjulpet.
<P>
Efter tre et halvt års EU-medlemskab er der nu ikke flere hindringer for, at slovakiske borgere langt om længe får den rettighed, som de har i henhold til EF-traktaten, nemlig retten til personers frie bevægelighed. Jeg har tillid til, at EU snart vil give vores borgere en anden rettighed, som de har krav på, nemlig retten til at arbejde uden restriktioner i andre EU-lande, og at EU ikke længere vil give arbejdere fra tredjelande forrang, men i stedet prioritere EU-borgere fra Østeuropa.
<SPEAKER ID="216" NAME="Manfred Weber" AFFILIATION="PPE-DE">
(DE) Hr. formand, mine damer og herrer! Jeg repræsenterer Niederbayern, som grænser op til Den Tjekkiske Republik, her i Europa-Parlamentet. Da jeg var endnu yngre, end jeg er i dag, var dette område virkelig verdens ende. Jeg ser mange unge mennesker på tilhørerpladserne, og jeg tror, vi skal minde os selv om, at det er en historisk dag, når disse grænser endelig falder, og vi er forenet i Europa. Derfor, ja, er der grund til at fejre!
<P>
Som politisk repræsentant vil jeg helt ærligt sige, at mange mennesker ikke var overbevist om, at dette ville gå så godt, som det har gjort, eller at vores østeuropæiske venner, alle som en, ville gennemføre SIS på denne måde. Jeg vil gerne udtrykke mine lykønskninger og respekt for den præstation. Jeg vil også gerne takke Carlos Coelho. Når Europa-Parlamentet spiller så stor en rolle i forbindelse med Schengen, skyldes det vores ordfører. Det vil jeg også meget gerne understrege.
<P>
Politikere skal imidlertid altid tænke på morgendagen, og de udfordringer, der vil møde os der. Her vil jeg gerne minde alle om, hvad Frontex' direktør Ilkka Laitinen sagde på det sidste møde i Rådet (retlige og indre anliggender). Han sagde, at migrationsstrømmene allerede i dag påviseligt er ved at ændre sig, væk fra den sydlige grænse over Middelhavet og mod den østlige grænse. Det er noget, som vi må forberede os på i dag. Vi skal også arbejde med de problemer, der er nævnt i evalueringsrapporterne. Det er grunden til, at den evalueringsklausul, som Parlamentet foreslår, er så vigtig.
<P>
Vi har brug for SIS II, og jeg vil gerne appellere til Kommissionens næstformand om ikke at slække på presset, for det er vigtigt, at medlemsstaterne modstår enhver fristelse til at læne sig tilbage og tro, at det er klaret. Vi har brug for et lige så stort engagement fra deres side, når det gælder gennemførelsen af SIS II.
<P>
Når vi har åbne grænser for borgerne, har vi også åbne grænser for forbryderne, og når vi har åbne grænser for forbryderne, skal vi også have åbne grænser for politiet. Derfor må der ikke slækkes på engagementet nu med hensyn til Prümaftalen, her er der også brug for tættere samarbejde.
<P>
Som mit femte punkt vil jeg gerne sige, at der er behov for at styrke Frontex. Jeg vil gerne se Frontex påtage sig ansvaret for at evaluere standarderne ved de ydre grænser i fremtiden.
<P>
Vi skal fejre til december, og jeg håber, at det, der kommer bagefter, ikke bliver tømmermænd, men et positivt minde om selve festen og anledningen til den.
<SPEAKER ID="217" NAME="Irena Belohorská" AFFILIATION="NI">
(SK) Undskyld, hr. formand, undskyld, men jeg har fået at vide, at den engelske tolk sagde Den Tjekkiske Republik i stedet for Den Slovakiske Republik. Jeg vil gerne appellere til vores tolke om at vænne sig til den kendsgerning, at Tjekkoslovakiet er blevet delt i to suveræne stater, hvilket også betyder, at jeg i min tale mente, at det var Den Slovakiske Republik, som opfyldte kravene.
<SPEAKER ID="218" NAME="Formanden">
Tak, fru Belohorská. Vi er klar over, hvad der sket, og De ved, at vi faktisk var vidner til situationen. Under alle omstændigheder har vi noteret dette, og eventuelle rettelser vil blive foretaget.
<P>
Helt ærligt er jeg ikke helt sikker på, hvem det er De mener der nævnte Tjekkoslovakiet. Jeg tror ikke, det kom fra formandskabet.
<SPEAKER ID="219" NAME="Magda Kósáné Kovács" AFFILIATION="PSE">
(HU) Tak, hr. formand. Beslutningen har stor symbolsk værdi, og det opleves nok mest intenst af os, som voksede op bag pigtrådshegnet, som kunne krydse grænsen til Vesten hvert tredje år, og som endnu i dag kan huske suget i maven, når man krydsede grænsen.
<P>
Ungarn gennemførte den nødvendige lovgivning i 2004, på tiltrædelsestidspunktet. Siden da har landet udviklet sit system af nødvendige instrumenter til Schengenbeskyttelse. Inspektionerne har betegnet forberedelserne som fremragende, såvel for lande- som for luftgrænser. Ungarn vil desuden påtage sig ansvaret for 15 % af grænsen mod øst.
<P>
Vi vil gerne takke de medlemsstater, som har vist os solidaritet, navnlig det portugisiske formandskab, for denne mulighed, som indebærer så stort et ansvar. Vi vil også gerne takke Rådet for dets fleksibilitet, som har gjort det muligt for os at løse vores problem med Kroatien, og som også har gjort det muligt at løse situationen for ungarere, som bor i udlandet, gennem bilaterale aftaler i overensstemmelse med deres ønsker og med nabolandenes godkendelse. Tak alle sammen! Tak for ordet, hr. formand.
<SPEAKER ID="220" NAME="Toomas Savi" AFFILIATION="ALDE">
(EN) Hr. formand! Med ni nye medlemsstaters tiltrædelse af Schengenområdet, hvilket er det sande og endelige fald af det historiske jerntæppe, har EU virkelig givet EU-borgerne mulighed for at rejse og forbrødres.
<P>
Sidste efterår gjorde jeg den estiske offentlighed opmærksom på truslen om, at tiltrædelsen af de nye medlemsstater kunne blive forsinket indtil begyndelsen af 2009. Jeg er glad for, at Kommisionen har fundet midlerne til at fremskynde processen, og jeg håber ikke, det har påvirket systemets relevans. Men ud over de positive frembringelser ved denne tiltrædelse må EU være klar til den udfordring, det er at skulle forvalte de mulige trusler, der kan opstå ved så stor en administrativ enhed.
<P>
SIS er en nødvendig sikkerhedsforanstaltning, der skal sikre den normale funktion af Schengenområdet, og det bør afgjort stå åbent for fremtidig fuldendelse. Nu kan øvelsen medføre nye spørgsmål. At få bugt med truslerne og bevare en fleksibel natur er afgørende for SIS for at tackle de udfordringer, som denne udvidelse medfører.
<SPEAKER ID="221" NAME="Mario Borghezio" AFFILIATION="UEN">
(IT) Hr. formand, mine damer og herrer. Idéen bag Schengenaftalen er at sikre de europæiske borgeres sikkerhed. Til dette formål er det utvivlsomt bedre at have nogle få køer ved grænser og i lufthavne end at tillade fri adgang ikke kun til anstændige mennesker, men også til de mest forhærdede forbrydere, som vi ikke ønsker ind i vores lande.
<P>
Vi ønsker grænsekontroller, f.eks. af rumænske romaer, med obligatorisk kontrol af biometriske data, herunder digitale fingeraftryk. Vi må vide, hvem vi lukker ind i vores land, og den nøjagtige indrejsedato, så vi uden problemer kan anvende f.eks. det EU-direktiv, som giver os mulighed for - som det blev påpeget lige før - efter tre måneder at udsende enhver, som ikke kan forsørge sig selv.
<P>
Romani Prodis Kommission gav løfter til de nye medlemsstater uden overhovedet at overveje nødsituationer, som der har været nogle stykker af siden. De giver nu anledning til rystende sikkerhedsproblemer, og EU skal ikke kun tænke på de europæiske borgeres rettigheder, men også på deres sikkerhed. Sikkerhed er en ukrænkelig ret, en naturlig ret.
<P>
Der er nu brug for handling, og kommissær Frattini udsender med rette afbalancerede, positive signaler i denne retning, men vi må ikke glemme, at Schengen også skal beskæftige sig med kontroller ved EU's ydre grænser, og skal gøre det stadig mere effektivt. Vi har ikke noget imod nogen etnisk gruppe eller befolkningsgruppe og endnu mindre imod vores brødre i Østeuropa, men vi vil ikke have kriminelle til at rejse frit rundt i vores land.
<P>
Padania er et land af ærlige, hårdtarbejdende mennesker. Dets døre er kun åbne for dem, der kommer for at arbejde, som opfører sig ordentligt og - som det passer sig for EU's område med retfærdighed og fred - som følger reglerne, nemlig reglerne om ærlighed og lov og orden.
<SPEAKER ID="222" NAME="Miloslav Ransdorf" AFFILIATION="GUE/NGL">
(CS) Historien om udvidelsen af Schengenområdet er præget af dobbelte standarder. I 1995 skulle de tre nye Schengenstater kun opfylde nogle få formelle krav. Men i 2004 blev de nye medlemsstater udsat for en række ydmygende kontroller og vurderinger, som tog tre et halvt år. Der var navnlig protester fra Tyskland og Østrig, som hævdede, at det ikke var muligt at udvide det eksisterende Schengeninformationssystem med de nye lande. Dette problem blev løst til sidst takket være det portugisiske formandskab, som skal have stor ros for at have overvundet disse protester.
<P>
SISone4all opfylder nu alle kravene. De nye medlemmer er nu klar til at sikre en passende sikkerhed for Schengenområdet. Der er stadig nogle få spørgsmål, som skal løses, f.eks. databeskyttelse, måske endda beskyttelse af de nye medlemsstater mod transport af giftige stoffer som i tilfældet med Tyskland og Den Tjekkiske Republik. Jeg tror, det vil lykkes at få løst alle disse spørgsmål, og at Europa ikke vil blive et lukket fort under denne proces. Jeg håber, at Europa fortsat vil være åbent for samarbejde med andre nationer i Central-, Øst- og Sydøsteuropa. Uden Østeuropa og Balkan vil Europa aldrig blive komplet.
<SPEAKER ID="223" NAME="Koenraad Dillen" AFFILIATION="ITS">
(NL) Hr. formand! Lige som de europæiske indenrigsministre giver Parlamentet nu grønt lys for udvidelsen af Schengensystemet med de medlemsstater, som tiltrådte i 2004.Det vil være en lettelse for mange.
<P>
Jeg er imidlertid ikke så begejstret for selve Schengen. Det er en kendsgerning, at den europæiske politik med åbne grænser også medfører en mærkbar styrkelse af den internationale organiserede kriminalitet. Det fører til, at Schengen har en bivirkning. Systemet med åbne grænser har altid krævet yderligere overdragelse af kompetencer og stadig tættere politisamarbejde, som i sidste ende vil føre til en egentlig europæisk politistyrke, anklagere og straffelov med alle de positive såvel som negative aspekter, som det medfører.
<P>
Politikken med åbne grænser gør imidlertid de enkelte medlemsstater magtesløse over for de reguleringsprogrammer for illegale migranter, som vedtages i visse lande - jeg tænker navnlig på Spanien og Italien - som altid tiltrækker flere migranter til Europas dårligt beskyttede grænser. Den berømte europæiske solidaritet er helt fraværende her, og det skal siges højt.
<SPEAKER ID="224" NAME="Barbara Kudrycka" AFFILIATION="PPE-DE">
(PL) Hr. formand! Beslutningen om Schengen var en Mission Impossible, som hr. Magalhães sagde. Det beviser, at hvis der virkelig er vilje til det, kan det lade sig gøre i praksis at forbinde områderne med frihed for borgerne i Europa, herunder friheden til at rejse, og samtidig styrke sikkerheden for de samme borgere, dvs. den indre sikkerhed. Forberedelserne til denne beslutning har stået på i mindst 10 år, og de har været meget intense i de sidste to år. I sin nuværende form er Schengenprojektet meget forskelligt fra, hvad det var i midten af 1980'erne. Den største forskel er, at det nu er fuldt ud integreret i Fællesskabets juridiske og organisatoriske system. Med andre ord så er spørgsmålet for de nye lande ikke, om de vil få fuld fordel af Schengenområdet, men hvornår de vil gøre det.
<P>
På denne skillevej er man tilbøjelig til at fortabe sig i historiske og symbolske minder. Efter Anden Verdenskrig førte spørgsmålet om grænser og kontrollen med dem til, at der blev tegnet blodige skillelinjer gennem Europakortet. At krydse en grænse var ofte ensbetydende med at risikere livet. Som det ser ud nu, kan vi konstatere, at en del af vores arv efter krigen er forsvundet for altid. De nye lande er kommet flot igennem forberedelsesfasen. Det er til overflod klart, at mange af de løsninger, som Polen og andre nye medlemsstater har vedtaget, kan stå som eksempler for de nuværende medlemmer af Schengenområdet og også gør det. Forandringens vind fra de nye lande vil være en inspiration for det gamle EU, ikke en trussel. Det vil også bidrage til at øge den gensidige tillid.
<P>
Schengenudvidelsesprocessen er også en udfordring og hårdt arbejde for os i Parlamentet. Personligt havde jeg den ære at samarbejde med en så ærværdig ordfører som hr. Coelho, med medlemmerne fra min gruppe og med Udvalget om Borgernes Rettigheder og Retlige og Indre Anliggender. Jeg vil gerne takke det portugisiske formandskab for dets store beslutsomhed. Også hr. Frattini skal have tak for hans velvillige holdning og engagement i denne storslåede præstation, som er uden fortilfælde i historien.
<SPEAKER ID="225" NAME="Wolfgang Kreissl-Dörfler" AFFILIATION="PSE">
(DE) Hr. formand! Udvidelsen af Schengenområdet med de ni nye medlemsstater er et historisk skridt, som fuldender EU's udvidelse og fjerner de grænser, hvor jerntæppet en gang adskilte vores nationer. Nogle mente forud for processen, at det var for tidligt, men vi kan nu berolige dem.
<P>
Den seneste evaluering har vist, at de nye medlemmer gennemfører Schengenreglerne til alles tilfredshed. Lad os være ærlige: Grænsekontrollerne og de trafikpropper, som de afstedkom, har altid kun haft en begrænset indvirkning på vores landes sikkerhed.
<P>
Virkelig grænseoverskridende organiseret kriminalitet kan kun bekæmpes effektivt ved et intensivt samarbejde mellem politi og efterretningstjenester. Dette samarbejde skal forbedres i fremtiden, og her kan alle spille en rolle. Blandt de gamle medlemsstater er Tyskland trods alt et af de lande, hvis grænser er blevet mest påvirket af fjernelsen af kontrollerne.
<P>
Jeg vil derfor gerne byde borgerne i vores nabolande velkommen til vores fælles område med fri bevægelighed. Jeg vil gerne sige, at mennesker i vores egne lande - i Tyskland, Østrig, Italien, Frankrig og Spanien - også vil få glæde af den nyvundne frihed, f.eks. under ferier eller besøg hos venner.
<P>
Den 21. december kommer Europa et skridt nærmere hinanden. Det er godt for menneskene, og det er godt for Europa.
<P>
(PT) Endnu en gang mange tak til hr. Coelho, vores formand for Rådet og kommissær Frattini.
<SPEAKER ID="227" NAME="Jan Jerzy Kułakowski" AFFILIATION="ALDE">
(PL) Hr. formand! Polen tiltræder Schengenområdet den 21. december i år sammen med andre nye medlemsstater. Det vil være endnu et vigtigt skridt frem mod fuldt medlemskab af EU. Vi vil derfor gerne sige, at vi sætter stor pris på denne udvikling. Næste skridt vil blive tiltrædelse af euroområdet.
<P>
At vi tiltræder Schengenområdet betyder ikke, at vi vender ryggen til vores naboer mod øst. Vi vil forsøge at lette indrejse til Polen for deres borgere inden for rammerne af Schengenforpligtelserne. Jeg vil imidlertid gerne understrege, at vi kun skal gøre dette i overensstemmelse med vores forpligtelser som medlemmer af Schengenområdet.
<SPEAKER ID="228" NAME="Kinga Gál" AFFILIATION="PPE-DE">
(HU) Tak for ordet, hr. formand. Det nye Europa er nu inden for rækkevidde, idet de skillelinjer, som blev trukket i fortiden, ikke længere eksisterer, og det vil have en større indflydelse end noget andet på dagliglivet for alle os, der bor i området. Jeg vil gerne ønske det portugisiske formandskab tillykke og takke for at gøre dagens begivenhed mulig og skabe de tekniske rammer for den. Vi vil gerne takke kommissær Frattini for den hjælp, som disse medlemsstater har modtaget. Sidst, men ikke mindst, vil jeg gerne takke hr. Coelho for hans engagement i denne sag.
<P>
Vi kan nu mærke udvidelsens fordele som en fysisk realitet, og også den symbolske og praktiske betydning af f.eks. at kunne krydse Donau uden kontroller, eller at ro over Donau, hvilket var en utænkelig drøm for vores forældre. Generationers inderste drømme bliver nu til virkelighed. På denne måde giver historien nu vores unge helte fra 1956 ret.
<P>
Samtidig skal vi gøre alt, hvad vi kan for at udvide dette område så hurtigt som muligt til Bulgarien og Rumænien, som er tiltrådt for nylig. I sidstnævnte tilfælde - f.eks. i tilfældet Transsylvanien - vil den rumænsk-ungarske grænse være meget vigtig, og det kan kun sammenlignes med, hvad de lokale må have følt, da grænsen mellem Frankrig og Tyskland blev opløst.
<P>
Samtidig må vi ikke glemme, at kontrollen vil blive endnu strengere ved Schengenområdets ydre grænser. Derfor bliver det en ulempe for de etniske grupper, der bor uden for vores grænser, for ungarerne i Vojvodina og Subkarpatien. Vores tætte kontakt med dem er en forudsætning for, at de bliver der, og det er en forfatningsmæssig forpligtelse for os. De ydre grænser må ikke blive til et nyt jerntæppe for disse grupper. Kun hvis man er opmærksom på dem, som bliver uden for, kan festlighederne for åbningen af grænserne være fuldstændige for os. Tak.
<SPEAKER ID="229" NAME="Genowefa Grabowska" AFFILIATION="PSE">
(PL) Hr. formand! Jeg vil ligesom de tidligere talere takke det portugisiske formandskab for dets meget engagerede arbejde med udvidelsen af Schengensystemet. Det glæder mig, at en af de sidste forskelle i behandlingen af borgerne fra de gamle og nye medlemsstater vil forsvinde den 21. december i år.
<P>
Navnlig er jeg som polak stolt af, at min land får ansvaret for at kontrollere over 1.200 km af EU's ydre landegrænse, og at Frontex-agenturet er placeret i Warszawa.
<P>
Samtidig vil jeg gerne understrege, at meningen med Schengensystemet ikke er at isolere EU fra dets naboer. Målet er ikke at skabe et såkaldt Fort Europa. Jeg synes, vi bør benytte lejligheden til at udsende et signal fra Parlamentet til vores naboer på den anden side af EU's grænser, herunder Rusland, Ukraine og Belarus, som gør det klart, at de styrkede EU-grænser ikke er ment som en mur, der skal beskytte os mod dem. Vi skal gøre det klart, at det ganske enkelt er et element i vores sikkerhed i EU, og at vi ikke vil holde op med at være gode naboer.
<SPEAKER ID="230" NAME="István Szent-Iványi" AFFILIATION="ALDE">
(HU) Ni medlemsstaters tiltrædelse er et vigtigt skridt fremad i integrationen, både for EU og for de pågældende medlemsstater. Endelig får borgerne en håndgribelig fordel af medlemskabet af EU. Det skal det portugisiske formandskab have tak for, som har gjort alt for at vi kunne tiltræde på den planlagte dato, i 2007, selv om der har været forsøg på at forhindre det. De pågældende medlemsstater skal også have anerkendelse for deres store indsats for at opfylde de strenge kriterier og vilkår.
<P>
Det er meget vigtigt, at der nu ikke falder et nyt jerntæppe mellem de lande, der netop er tiltrådt, og deres nabolande. Aftalerne om at lette visumprocedurerne og den lokale grænsetrafik kan være en stor hjælp til dette, men det endelige mål er under alle omstændigheder at opnå visumfritagelse. Der er behov for en specifik og realistisk tidsplan for dette for at skabe mulighed for visumundtagelse så hurtigt som muligt. Tak.
