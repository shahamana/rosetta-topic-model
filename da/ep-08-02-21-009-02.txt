<CHAPTER ID="009-02">
2. Belarus
<SPEAKER ID="203" NAME="Formanden">
Næste punkt på dagsordenen er forhandling under ét om seks beslutningsforslag om Belarus.
<SPEAKER ID="204" NAME="Janusz Onyszkiewicz" LANGUAGE="PL">
Hr. formand! For nylig blev de fleste politiske fanger løsladt i Belarus, dvs. næsten alle fanger med undtagelse af én. Men det betyder ikke, at vi kan være sikre på, at tingene går i den rigtige retning i Belarus. Den selv samme dag blev lejligheder tilhørende en række personer fra den belarussiske opposition nemlig ransaget, og en gymnasielærer blev fjernet fra sin stilling, eftersom han - hvilket blev brugt som begrundelse - som medlem af et borgerligt oppositionsparti ikke repræsenterer en ideologi, der er i overensstemmelse med den statslige ideologi.
<P>
I Belarus findes der nemlig - og det er ganske mærkeligt - en statslig ideologi, og man kan derfor ikke undre sig over, at optagelsen på studieretninger som journaliststudiet, jura og internationale relationer udelukkende består i, at kandidaterne skal kunne fremvise en anbefaling fra myndighederne. Denne situation kan slet ikke accepteres. Vi godtager dog det skridt, som er taget, og modtager det med en vis tilfredshed.
<P>
Med hensyn til selve Belarus må man naturligvis straks spørge, hvad meningen er med denne slags handlinger. Det lader til, at præsident Lukasjenko med denne gestus og accepten til at etablere Kommissionens delegation i Minsk ganske enkelt ønsker at vise, at han ikke er tvunget til kun at føre en prorussisk politik. Det er i øvrigt stadig sværere at føre denne politik i Belarus. Landet ønsker ikke at blive fuldstændig opslugt af Rusland. Selv Lukasjenko indtager dette standpunkt, men det finder naturligvis ikke desto mindre sted.
<P>
Belarus er ganske enkelt blevet opkøbt af Rusland. Gazprom har senest afsluttet yderligere en transaktion, hvormed selskabet disponerer over en fjerdedel af aktierne i de virksomheder, der kontrollerer ledningerne til transmission af gas og olie gennem Belarus. Og snart opnår Gazprom 50 % af aktierne. Det ser også ud til, at det vil lykkes for Rusland at få Belarus til at indføre rubler som landets egen valuta.
<P>
Situationen bliver derfor mere og mere farlig, og det er så meget desto vigtigere at støtte uafhængige tiltag i Belarus og civilsamfundet. Denne støtte findes allerede, men det er nødvendigt at øge den, især ved at støtte nydannede institutioner, bl.a. en fjernsynsstation for Belarus. Det er en vigtig måde, hvorpå man kan informere det lokale samfund om det, der virkelig sker. Jeg synes, at vi hele tiden skal være opmærksomme på Belarus, for det er et emne med betydning for hele Europa. Vi kan nemlig ikke tolerere, at en anomali som den belarussiske stat, der er styret af en diktator, findes midt i Europa.
<SPEAKER ID="205" NAME="Jiří Maštálka">
forslagsstiller. - (CS) Hr. formand, mine damer og herrer! På trods af den stærkt kritiske tone i bidragene glæder det mig at kunne sige, at vi har mindst to positive aspekter her.
<P>
Det første er åbningen af Kommissionens delegation i Minsk, der, så vidt jeg ved, også er godkendt af præsidenten i Belarus. Jeg mener, at der med åbning af en EU-delegation skaffes grundlag for yderligere udvikling og aktivisering af forbindelserne med EU på så gensidigt fordelagtige områder som energi, transport, transit og endog miljøbeskyttelse.
<P>
Den anden positive faktor, jeg anser for vigtig, er ekspertmødet i Bruxelles i juni sidste år, hvor man hovedsageligt koncentrerede sig om spørgsmålene om energiforsyning og også de planlagte ekspertforhandlinger om transportkorridorer og miljø. Jeg anser denne udvikling for ekstremt vigtig. Vi må ikke glemme, at Belarus selv stadig kæmper med de ekstremt alvorlige følger af Tjernobylkatastrofen. De nuværende tendenser i de gensidige forbindelser afslører, at et bestemt syn på Belarus har vundet indpas i de politiske cirkler i EU, og dette syn er meget kritisk og ensidigt.
<P>
Vi har brug for ikke blot kritik, men også samarbejde. Tiden er inde til, at også Belarus tager positive skridt, og jeg synes, at det officielle belarussiske styre i det mindste bør give moratorium for dødsstraf, hvilket kunne sætte os i stand til at åbne nye forhandlinger om status for Belarus' medlemskab af Europarådet. For EU's vedkommende ville jeg f.eks. bifalde en lempelse af visumsystemet eller støtte til unge belarussiske specialister i praktik ved at give dem mulighed for på første hånd at lære, hvordan EU-institutionerne fungerer.
<SPEAKER ID="206" NAME="Józef Pinior">
forslagsstiller. - (EN) Hr. formand! Her i eftermiddag vil jeg først gerne bifalde det positive tegn på forbindelser mellem EU og Belarus. Den seneste udvikling med aftalerne om at åbne Kommissionens delegation i Minsk er et positivt skridt hen imod en fornyelse af dialogen mellem EU og Belarus.
<P>
Vi vil gerne opfordre Kommissionen til at udnytte potentialet ved delegationsåbningen fuldt ud. Tiden er inde for det internationale samfund som helhed til at yde mere støtte til civilsamfundet i Belarus, især til at øge den økonomiske hjælp til uafhængige medier, ngo'er og belarussiske studerende i udlandet. Kommissionens beslutning om at give økonomisk støtte til European Humanities University i Vilnius er meget klog. Kommissionen og Rådet bør overveje at tilbyde økonomisk støtte til det allerede igangværende projekt om at oprette den uafhængige belarussiske tv-kanal Belsat.
<P>
For det andet opfordrer Parlamentet Kommissionen og Rådet til at tage yderligere skridt til at lempe og liberalisere visumprocedurerne for belarussiske borgere. Vi opfordrer medlemsstaterne i Schengenområdet til at bruge alle til rådighed stående midler, hovedsagelig nationale visumomkostninger, til at lette belarussiske borgeres bevægelse inden for hver medlemsstats område.
<P>
For det tredje opfordrer vi først og fremmest præsident Lukasjenkos regime til at bevæge sig hen imod en liberalisering og demokratisering, til at løslade alle samvittighedsfanger i landet, til at indføre retsstatsprincippet og frihed for mediesammenslutninger og til at afskaffe dødsstraf.
<P>
Sluttelig vil jeg her i eftermiddag gerne udtrykke vores solidaritet med den forenede demokratiske opposition i Belarus, lederen af den demokratiske bevægelse, Alexander Milinkevich, og alle belarussiske borgere i deres kamp for et åbent samfund.
<SPEAKER ID="207" NAME="Adam Bielan" LANGUAGE="PL">
Hr. formand! Mange tak! De handlinger, som Aleksandr Lukasjenkos diktatur udfører i Belarus mod dets egen nation, er almindelig kendte. Alene fra årets start er tre fredelige demonstrationer blevet brutalt nedkæmpet. Myndighederne forfølger systematisk aktivister fra oppositionen, de har indført restriktioner til begrænsning af gejstliges og religiøse læreres indrejse, og de har ligeledes indført en besynderlig bekendtgørelse, i henhold til hvilken man skal modtage myndighedernes accept til at studere jura eller journalistik. Skærpelse af sanktionerne mod Belarus synes derfor desværre at være det eneste svar på de seneste begivenheder. Samtidig må vi dog ikke glemme, at det er vores moralske ret og pligt at støtte opbygningen af et civilsamfund i Belarus.
<P>
Ophævelse af informationsblokaden udgør et af de øjeblikkelige hjælpeinstrumenter for oppositionen. Et godt eksempel herpå er det initiativ, som Det Polske Statsfjernsyn har taget. Den 10. december aktiverede kanalen den første uafhængige fjernsynsstation, Belsat, der transmitterer programmer til Belarus. Projektet modtager desværre fortsat ikke finansiel støtte fra EU, hvilket lederen af projektet, redaktionschef Agnieszka Romaszewska, i dag har informeret mig om. Der findes end ikke en budgetpost, som kan anvendes til finansiering af initiativer til støtte af menneskerettighederne og demokrati i Belarus.
<P>
Mine damer og herrer! De høje gebyrer for visum til Schengenområdet for belarussere er helt sikkert et andet vigtigt problem. Samtidig med at vi begrænser adgangen til EU for medlemmer af Lukasjenkos regime, skal vi sikre en lettere adgang til EU for personer, der ikke er forbundet med regimet.
<SPEAKER ID="208" NAME="José Ribeiro e Castro">
forslagsstiller. - (EN) Hr. formand! I januar i år blev 10 unge aktivister fra den belarussiske Popular Front Youth og Malady Front ("Ung Front") arresteret efter at have mødt en delegation fra Democrat Youth Community of Europe (DEMYC) i Minsk, hvorefter de blev bortvist fra deres universiteter.
<P>
Dette er det sidste egentlige diktatur i Europa. Belarus har stadig dødsstraf, politiske fanger, vilkårlige arrestationer, censur i medierne, vold og begrænsninger i adgangen til internettet. Alle europæere bør ikke tage deres frihed for givet, og unge europæere bør følge DEMYC's eksempel og vise solidaritet med deres naboer ved at forsvare demokratiet og menneskerettighederne.
<P>
Belarus kan ikke være en partner i EU, så længe denne utålelige intimidering og de målrettede arrestationer fortsætter. Da jeg læste den officielle biografi over præsident Lukasjenko på internettet, blev jeg klar over, at han betragter sig selv som værende "anset for sin dybtgående forståelse for begivenheder, hårdt arbejde, pligtfølelse, realisme, fairness og troskab mod sine principper". Så hvorfor kan hr. Lukasjenko ikke indse et meget enkelt og klart faktum, nemlig at tyranner i sovjetisk stil hører fortiden til?
<P>
Hvad angår de studerende, som er undertrykt og frataget deres grundlæggende ret til uddannelse, opfordrer jeg indtrængende Parlamentet til sammen med mig at istemme en omskrivning af sangen: Hey, Lukasjenko, leave the kids alone!
<SPEAKER ID="209" NAME="Elisabeth Schroedter" LANGUAGE="DE">
Hr. formand, fru kommissær, mine damer og herrer! Belarus er og bliver problembarnet i vores naboskabspolitik. Diktatoren Lukasjenko bliver ved med at sørge for, at hans land systematisk fjerner sig fra sine naboer og isolerer sig selv. Han blæser på menneskerettighederne og fastholder dødsstraffen. Dette er ikke kun bekymrende for os, men det møder også massiv modstand i landets egen befolkning. Flere og flere unge mennesker forlader Belarus. Det er en dramatisk situation for landet.
<P>
EU's opgave er derfor at hjælpe Belarus tilbage på vejen mod demokrati. Dette vil, efter min mening, ikke ske med diktatoren Luksjenko og hans præsidentapparat, men kun med oppositionen, civilsamfundet og de unge mennesker, som kan forme landets elite i fremtiden.
<P>
Så jeg appellerer til medlemsstaterne om at ændre visumreglerne for disse mennesker og give dem en chance for at deltage i udvekslinger med unge mennesker i EU, en chance for en demokratisk uddannelse og en chance for faktisk selv at opleve demokrati ved at besøge EU. Visumregler skal ikke blive en uovervindelig forhindring, som blokerer vejen mod demokrati. Dette er ekstremt vigtigt.
<P>
I forhandlinger med Lukasjenko må der imidlertid ikke gives nogen indrømmelser, når det kommer til menneskerettigheder. Der er, på tværs af parlamentariske grupper, enighed om dette i Parlamentet. Vi kræver alle politiske fanger løsladt, et moratorium for dødsstraf, mediefrihed og respekt for alle de demokratiske grundprincipper. Dette er de grundlæggende betingelser for forhandling. Ingen indrømmelser. Den afgørende faktor her er, hvad der sker ved det næste valg. For den belarussiske befolknings skyld håber jeg, at de tager kontrollen over deres egen skæbne.
<SPEAKER ID="210" NAME="Urszula Gacek" LANGUAGE="PL">
Hr. formand! Den tidligere belarussiske præsidentkandidat Aleksandr Kasulin har siddet to år i fængsel. Han er idømt fem et halvt års frihedsstraf for optøjer. Kasulins kone, Irina, kæmper utrætteligt for mandens løsladelse på trods af, at hun selv er alvorligt syg. Præsident Lukasjenko har foreslået, at han løslader Kasulin, så denne kan rejse til Tyskland med sin kone, hvormed fru Irina kan blive behandlet. Lukasjenko var forbavset over, at forslaget blev afvist. For fru Irina ville det være ensbetydende med en kujonagtig flugt fra landet.
<P>
Hvis præsident Lukasjenko ønsker at forbedre sit image, skal han øjeblikkeligt og betingelsesløst løslade Aleksandr Kasulin. Lad os håbe, at Kasulinparret snart kan glæde sig over deres frihed og gode helbred på belarussisk jord.
<SPEAKER ID="211" NAME="Ewa Tomaszewska" LANGUAGE="PL">
Hr. formand! Belarus er nabo til EU, og landet har ligesom os oplevet den svære fortid med kommunistisk undertrykkelse. Landet kan fortsat ikke glæde sig over et demokratisk styre, der respekterer menneskerettighederne. Lukasjenkos regime undertrykker brutalt ethvert forsøg på at skabe et civilsamfund, og Lukasjenko besidder selv magten i yderligere fem år ved hjælp af vold mod de demokratiske procedurer. Trusler mod journalister, ledere af uafhængige ungdomsorganisationer eller uafhængige fagforeninger, anholdelse af politiske oppositionsfolk, hvilket bl.a. ses af Kasulins sag, som fru Gacek omtalte for et øjeblik siden, undertrykkelse af nationale mindretal, herunder det polske, samt undertrykkelse af mindre forretningsdrivende på grund af frygt for deres økonomiske uafhængighed - sådan ser den sørgelige virkelighed ud i Belarus.
<P>
Det er EU's moralske pligt at yde økonomisk støtte samt informationsmæssig støtte via uafhængige medier, bl.a. via fjernsynstransmissioner til belarusserne. Vi skal endvidere støtte alle grupper, der kæmper for beskyttelse af menneskerettighederne og de demokratiske rettigheder i Belarus.
<P>
Ved at etablere en EU-delegation i Minsk kan man kontrollere situationen på en god måde. På 10-årsdagen for Tjernobylkatastrofen deltog jeg lovligt i en manifestation i Minsk. Jeg så afdelinger fra de russiske specialpolitistyrker OMON, som var hentet i Moskva og blev sat ind mod den evakuerede befolkning fra fareområdet. Jeg så blodpøle i Minsks gader. Det må ikke gentage sig.
<SPEAKER ID="212" NAME="Kathy Sinnott">
for IND/DEM-Gruppen. - (EN) Hr. formand! Jeg har en plejenevø fra Belarus, han er nu voksen og betragtes som en vidunderlig tilføjelse til vores udvidede familie. Men jeg husker hans tilstand den sommer, han kom for at bo hos min søster, og det er denne erfaring, der gør, at jeg personligt kan forstå de problemer, man har, når man er opvokset i en institution i så ustabilt et miljø, og især hvis man er handicappet.
<P>
Belarus har behov for befrielse - ikke kun fra økonomisk og politisk ustabilitet, men befrielse for folket. Det belarussiske folk er særligt isoleret og kontrolleret af et regime, der fortsætter med at true de demokratiske værdier og friheder, som folk har krav på.
<P>
Før jul mødte jeg to repræsentanter fra Belarus. De informerede mig om det vedvarende problem med at forsvare den religiøse frihed. Religiøs virksomhed er forbudt uden registrering hos regeringen, og en person kan blive idømt en bøde eller blive stillet over for fængsling for uregistreret religiøs aktivitet, selv om det gøres ekstremt svært at få en regeringsregistrering.
<SPEAKER ID="213" NAME="Jerzy Buzek" AFFILIATION="PPE-DE">
(PL) Hr. formand! Jeg vil gerne bakke op om udsagnene fra de kvindelige og mandlige medlemmer, der tidligere har talt. Jeg vil også gerne tilføje et meget vigtigt generelt forhold, nemlig at vi ikke kan adskille politikken rettet mod Belarus fra EU's generelle østpolitik. Vi har haft en tendens til at tilgive mange ikkedemokratiske tiltag fra den russiske regerings side. Vi skal gøre opmærksom på dette. Jeg ved godt, at man slet ikke kan sammenligne det, der finder sted i Belarus, med det, der finder sted i dag i Rusland. Man har dog helt sikkert kunnet og kan fortsat sammenligne det med det, der skete i Tjetjenien, og vi kan ikke behandle Belarus anderledes end Rusland.
<P>
Et andet meget vigtigt forhold udgøres af spørgsmålet om, hvordan man skal føre østpolitikken set i lyset af EU's udvidelse. Ukraines skæbne bliver afgjort i øjeblikket. Det afgøres, om landet skal være en demokratisk, stærk forstærkelse af hele Europa. Hvis vi åbner dørene for ukrainerne, vil det være et tegn til belarusserne om, at der findes et alternativ. Dette alternativ udgøres af tætte kontakter og relationer med EU samt et fremtidigt medlemskab af EU, selv hvis det først bliver aktuelt om mange år.
<SPEAKER ID="214" NAME="Formanden">
Mine damer og herrer! Jeg er stødt på et problem.
<P>
Vi havde afsat to minutter til catch the eye-proceduren, dvs. to talere. Jeg er imidlertid allerede oppe på otte eller ni anmodninger om ordet, og jeg kan stadig se flere hænder, hvilket bringer os op på 10 eller mere.
<P>
Jeg kan således enten give ordet til de to første, hvilket er meget enkelt for mig, eller jeg kan anmode Dem om at fremsætte Deres udtalelse på 30 sekunder, og hvor vi så forsøger at høre alle.
<P>
(Den sidste løsning blev valgt)
<SPEAKER ID="215" NAME="Jacek Protasiewicz" AFFILIATION="PPE-DE">
(PL) Hr. formand! Denne diskussion viser, at Belarus udgør et problem, som Parlamentet anerkender og opfatter som meget vigtigt. Jeg vil gerne takke alle, der har forsvaret menneskerettighederne i Belarus. Jeg vil gerne gøre Parlamentet opmærksom på, at der afholdes parlamentsvalg i Belarus til efteråret, og vi skal gøre alt, der står i vores magt for at støtte den belarussiske opposition i denne ulige, men retfærdige kamp for et frit, demokratisk Belarus. Vi skal gøre det både i vores rolle som medlemmer af Parlamentet og som repræsentanter for de store europæiske politiske familier.
<SPEAKER ID="216" NAME="Zita Pleštinská" AFFILIATION="PPE-DE">
- (SK) Hr. formand! Det er nogen tid siden, Bernd Posselt og jeg tændte et lys her i salen, på trods af forbuddet på grund af sikkerhedsmæssige hensyn, for at vise vores solidaritet med det belarussiske folk, i overværelse af kommissær Ferrero-Waldner. Hvordan ser det ud i Belarus i dag? Den sidste diktator i Europa, Aleksandr Lukasjenko, er populær i Belarus trods den strengt regulerede økonomi og intimideringen af politiske modstandere. Regeringen intensiverer sin undertrykkelse og fængsler oppositionsaktivister. Regeringen kontrollerer de belarussiske medier, hvilket betyder, at folk i landet ofte ikke ved, at Lukasjenkos regime er uacceptabelt for EU.
<P>
Parlamentet kan ikke stille sig tilfreds kun ved at tildele Sakharovprisen for tankefrihed til Alexander Milinkevich. Med denne pris forpligtes Parlamentet til nøje at overvåge situationen i Belarus.
<SPEAKER ID="217" NAME="Filip Kaczmarek" AFFILIATION="PPE-DE">
(PL) Hr. formand! Jeg vil blot omtale ét forhold. For nylig blev Frank Wieczorek, en ung oppositionsaktivist, bortvist fra studierne. Den formelle begrundelse for bortvisningen var, at han ikke havde været til stede til undervisningen, men det skyldtes, at han var anholdt. Bortvisningen fra studierne betyder, at han ikke længere har mulighed for at studere, og han er også i fare for at blive indkaldt til hæren. Jeg tror kun, at personer, der selv har levet i et diktatur, forstår, hvad det betyder for en oppositionsaktivist at gøre tjeneste i regimets hær. Det kan være meget farligt for ham. Jeg synes, at vi skal gøre alt, der står i vores magt, for at hjælpe med til at løse situationen i Belarus.
<SPEAKER ID="218" NAME="Zuzana Roithová" AFFILIATION="PPE-DE">
- (CS) (Begyndelsen af talen kunne ikke høres)...som læge besøgte jeg personligt epicentret i det område, der er ramt af stråling. Læger og videnskabsfolk bliver intimideret og endog fængslet for at rapportere sandheden om lokalbefolkningens sundhedstilstand. Folk fik konfiskeret deres radiometre, og de spiser radioaktiv mad.
<P>
Jeg har kun 30 sekunder, så blot for at opsummere: Lukasjenko er en morder, og det skal siges højt. Hvis ikke af EU, hvem så?
<SPEAKER ID="219" NAME="Formanden">
Tak, budskabet er forstået.
<SPEAKER ID="220" NAME="Zbigniew Zaleski" AFFILIATION="PPE-DE">
(PL) Hr. formand! Et diktatur er kendetegnet ved, at der ikke er nogen, der lytter efter. Vi kan sige, hvad vi har lyst til, men diktaturet udfører sin egen vilje. Demokratiet er den eneste modvægt til diktaturet. Fru kommissær! Hvis jeg var kommissær, ville jeg gøre alt for at uddanne den tænkende elite. Hvis dette ikke lykkes i Belarus, kan det forholde sig på samme måde andre steder. Der er nogen, der skal lede Belarus, og jeg sætter min lid til denne elite.
<SPEAKER ID="221" NAME="Marcin Libicki" AFFILIATION="UEN">
(PL) Hr. formand! Det er pinligt for Belarus, at et land, der ligger i Europas geografiske centrum, i dag er genstand for en forhandling i Europarådet om krænkelse af menneskerettighederne. Det er pinligt for Belarus, at det er det eneste europæiske land, der er ekskluderet fra Europarådets møder, eftersom landet ikke overholder nogen af de grundlæggende menneskerettigheder.
<P>
Som formand Adam Bielan har sagt, synes jeg derfor, at det er helt rigtigt, at man skal støtte civilsamfundet i Belarus ved at støtte transmission af medier fra Polen med henblik på at hjælpe civilsamfundet.
<SPEAKER ID="222" NAME="Tunne Kelam" AFFILIATION="PPE-DE">
- (EN) Hr. formand! Jeg vil gerne henlede opmærksomheden på den fortsatte undertrykkelse af unge belarussiske demokrater. I midten af januar blev adskillige af dem fængslet i 15 dage og derefter bortvist fra universitetet. Der er nogle specifikke navne: Zmitser Zhaleznichenka, Anton Kalinouski og Franak Viachorka.
<P>
Jeg inviterer universiteter i EU til at tilbyde disse modige, unge mennesker alternative muligheder for at fortsætte deres studier, at lempe tildelingen af visa og at tilføje navnene på de universitetstjenestemænd, der har indvilget i at bruge dem som redskaber for Lukasjenkos undertrykkelse, til EU's sorte liste.
<SPEAKER ID="223" NAME="Christopher Beazley" AFFILIATION="PPE-DE">
- (EN) Hr. formand! Jeg forstår, at det frie Minskuniversitet i dag ligger i Vilnius i Litauen. Jeg spekulerer på, om kommissær Figel' kunne tænkes at overveje at skrive et brev til uddannelses- og kulturministrene i de 26 andre EU-medlemsstater med forslag om, at der bør være 27 frie Minskuniversiteter. Hvad Det Forenede Kongerige angår, er der selvfølgelig store universiteter som Oxford og Cambridge, men jeg ville anbefale Bristol.
<SPEAKER ID="224" NAME="Bernd Posselt" AFFILIATION="PPE-DE">
- (DE) Hr. formand! For 20 år siden talte jeg på undergrundsuniversiteterne i Tjekkoslovakiet og Polen. Det er mig en stor glæde at høre, hvor meget vores kolleger fra Baltikum, Slovakiet, Tjekkiet og Polen i dag støtter oppositionen i Belarus. Jeg vil gerne rette en stor tak til dem. De gør noget vigtigt for EU - mere end de mennesker, der tager del i forhandlinger, som bare styrker og støtter et korrupt regime, der trænger til at blive afskaffet. Jeg er enig med hr. Buzek i, at Rusland har et ansvar her. Det er en postkolonial og prækolonial situation, som vi ikke længere skal acceptere.
<SPEAKER ID="225" NAME="Formanden">
Det var afslutningen på vores nye "speedy catch the eye-procedure".
<P>
De har bevist, at det er muligt at sige mange ting på kort tid, og det takker jeg Dem for.
<P>
Vi går nu over til Kommissionens reaktion.
<SPEAKER ID="226" NAME="Meglena Kuneva">
medlem af Kommissionen. - (EN) Hr. formand! Situationen i Belarus har udviklet sig hastigt på det seneste. Siden midten af januar er fem af de seks politiske fanger, der tidligere var blevet identificeret som værende dette, blevet løsladt. En af de politiske fanger, den tidligere præsidentkandidat Aleksandr Kasulin, er dog stadig i fængsel og i en sundhedsmæssigt dårlig forfatning.
<P>
Gennem min kollega, kommissær Ferrero-Waldner, har Kommissionen for sin del udtrykt sin tilfredshed med fangernes løsladelse, der længe har været et krav fra alle EU-institutionerne, herunder Parlamentet.
<P>
Men vi har været lige så tydelige i vores krav om at se alle politiske fanger løsladt og se en ende på den systematiske chikane af civilsamfundet i Belarus, før vi kan give vores forhold til Belarus en ny dimension.
<P>
Med andre ord forbliver vores besked til Belarus den samme: Der kan ikke blive tale om et fuldt partnerskab med Belarus, før der i Belarus tages overbevisende skridt i retning af en demokratisering med respekt for menneskerettighederne og retsstatsprincippet.
<P>
Det er kernen i EU's besked til Belarus, som Kommissionen udsendte for mere end et år siden, og som omfatter de "12 demokratiseringspunkter", der er nævnt i Deres beslutning. Igen - en løsladelse af alle politiske fanger ville være et vigtigt skridt i denne henseende.
<P>
Herudover vil vi nøje iagttage parlamentsvalget, der er planlagt til september 2008. En organisering af frie og retfærdige valg vil blive opfattet som et afgørende skridt for de belarussiske myndigheders vedkommende. Vi håber, at OSCE vil kunne sende en observationsmission i fuld skala til dette valg, og at Parlamentet også vil kunne sende repræsentanter.
<P>
Et andet vigtigt punkt, der kræves i Deres beslutning, er, at man i Belarus anvender et moratorium for dødsstraf. EU har viderebragt denne besked til de belarussiske myndigheder.
<P>
Jeg vender nu tilbage til de nylige begivenheder i Belarus, hvor et andet spørgsmål, der ligger os meget på sinde, og som har udviklet sig hurtigt i de seneste måneder, er åbningen af Kommissionens delegation i Minsk. Vi anmodede officielt herom for mere end to år siden, og den er nu umiddelbart forestående. Vi håber at kunne underskrive etableringsaftalen snart, så vores delegation kan åbnes hurtigst muligt.
<P>
Med denne delegation vil vi kunne forstærke vores forbindelser med det belarussiske civilsamfund og også udvikle kontakter med administrationen på mellemniveau, hvor man kunne være åben for demokratiske ændringer.
<P>
I denne forbindelse har vi, som det er understreget i Deres beslutning, haft en række møder på teknisk niveau med belarussiske eksperter om sager af gensidig interesse, som f.eks. energi, transport og miljø. Lad mig imidlertid gentage, at rækkevidden af disse møder forbliver begrænset, så længe de nuværende politiske forhold hersker i Belarus.
<P>
Hvad angår Kommissionens handlinger for at støtte civilsamfundet i Belarus, er Kommissionen mere end nogensinde forpligtet til at støtte det belarussiske civilsamfund, og vores bistandsplan for 2008 er især målrettet en cementering af det belarussiske civilsamfund og de uafhængige medier. Desuden har Kommissionen også gjort det klart, at dens støtte til European Humanity University i eksil i Vilnius vil fortsætte, så længe den er nødvendig. Jeg vil også lade beskeden om det frie universitet gå videre til kommissær Figel'. Jeg synes, at dette er meget interessant og en god idé.
<P>
Et par andre kommentarer til hr. Pinior og fru Schroedter. En åbning af forhandlinger om visumlempelse og om tilbagetagelse er blandt de emner, der vil blive overvejet, hvis der kommer et reelt gennembrud i vores forhold. I overensstemmelse med EU's politik kan visumlempelse kun komme på tale inden for rammerne af Kommissionens tilbagetagelsespolitik som del af et reelt partnerskab i de eksterne forbindelser.
<P>
Dette blev forklaret for Belarus i de mundtlige bemærkninger, Kommissionen sendte den 8. maj. EU's vilje til at indgå i sådanne forhandlinger med nabolande, hvor en handlingsplan er i kraft, er også bekræftet igen ved Kommissionens meddelelse om sagen i december 2006. I Belarus' tilfælde er disse betingelser ikke opfyldt.
<P>
Med hensyn til, hvad hr. Bielan fremførte, tildeler Kommissionen kontrakter i henhold til strenge licitationsprocedurer, således at der sikres gennemsigtig og fair konkurrence. Det betyder, at Kommissionen ikke støtter radio- og tv-stationer som sådan, men i stedet bestemte programmer. ENPI, det regionale informations- og kommunikationsprogram, omfatter støtte til medieaktiviteter på 7 millioner euro over tre år til syv lande. Licitationsproceduren er i gang, og medier fra både EU og partnerlande er berettiget til at indsende licitationstilbud.
<SPEAKER ID="227" NAME="Formanden">
Forhandlingen er afsluttet.
<P>
Afstemningen finder sted efter forhandlingerne.
<P>
Skriftlig erklæring (artikel 142)
<SPEAKER ID="228" NAME="Genowefa Grabowska  " AFFILIATION="PSE">
skriftlig. - (PL) I min rolle som medforslagsstiller til Europa-Parlamentets beslutning om Belarus vil jeg gerne gøre opmærksom på demokratiets tilstand, overholdelsen af menneskerettigheder og især den belarussiske befolknings situation. Belarus er ikke blot en nær nabo til EU, et land, der jo er del af den nære naboskabspolitik. Belarus er den nærmeste nabo til mit land, Polen, eftersom landene kun er adskilt af en direkte grænse.
<P>
Det er vel den bedste forklaring på, hvorfor det her i Europa-Parlamentet ligger mig særligt på sinde at opfylde landets almindelige borgeres virkelige håb og forventninger. Vi kan jo ikke forblive ligeglade, når vi lige bag EU's grænser observerer restriktioner og administrativt pres på ikkestatslige organisationer samt trusler mod, forfølgelse og fængsling af demokratiske oppositionelle aktivister, bl.a. lederne af den belarussiske folkefronts ungdomsorganisation og Young Revival.
<P>
Vi skal derfor hurtigt skabe en virkelig dialog mellem de belarussiske myndigheder og EU. EU har ikke blot ret, men også pligt til at kræve af den belarussiske regering, at alle politiske fanger løslades, at ytringsfriheden sikres, at domstolenes uafhængighed sikres, at de demokratiske værdier respekteres, samt at den belarussiske befolknings grundlæggende rettigheder respekteres - dødsstraffen skal først og fremmest ophæves.
<P>
Europa-Parlamentet skal på sin side tage skridt til at gøre det lettere for Belarus' borgere at rejse ind i og opholde sig på EU's område. I øjeblikket overvejes muligheden for at sænke eller helt at ophæve visumgebyret. Det er den eneste måde, hvorpå man kan undgå, at Belarus og dets borgere isoleres i højere grad.
