<CHAPTER ID="002">
25. årsberetning fra Kommissionen om kontrol med gennemførelsen af fællesskabsretten (2007) (forhandling) 
<SPEAKER ID="006" NAME="Formanden">
Næste punkt er betænkning af Frassoni for Retsudvalget om 25. årsberetning fra Kommissionen om kontrol med gennemførelsen af fællesskabsretten (2007).
<SPEAKER ID="007" NAME="Monica Frassoni">
ordfører. - (IT) Fru formand, mine damer og herrer! Dette er min tredje betænkning om gennemførelsen af fællesskabsretten, og jeg må sige, at jeg - med al respekt for det store stykke arbejde, som vi har gjort sammen med Kommissionen - ikke mener, at vi kan være særlig tilfredse. Der er grundlæggende tre problemer, som jeg ønsker at nævne, og som jeg har gjort Parlamentet og frem for alt Kommissionen opmærksom på i betænkningen.
<P>
Sammenlignet med udgangspunktet kan jeg se en tendens fra Kommissionens side til at være mindre opmærksom på Parlamentets arbejde og spørgsmål, da vi i modsætning til tidligere praksis stort set ikke har modtaget svar på de spørgsmål, som vi har stillet i de sidste to betænkninger. Jeg må sige, at dette er en kilde til en vis frustration, da vi alle er blevet enige om, at spørgsmålet om gennemførelse af fællesskabsretten var et prioriteret område på dagsordenen for "bedre lovgivning".
<P>
Vi er stødt på nedenstående problemer. De tre grundlæggende spørgsmål, som vi drøftede med Kommissionen, var åbenhed, ressourcer og procedurernes varighed.
<P>
For det første kan vi se, at fremskridtene, for så vidt angår det nye punkt, som vi udviklede sammen, nemlig spørgsmålet om åbenhed, har været begrænsede, og at muligheden for dem, der indleder overtrædelsesprocedurer, eller som anmoder herom, for at finde ud af, hvorfor de er afsluttet, eller hvorfor de er indledt, som følge af nye regler om aktindsigt under alle omstændigheder bliver mindre.
<P>
For det andet vil jeg gerne nævne spørgsmålet om fastlæggelsen af prioriteter. Fastlæggelsen af prioriteter, respekt for og gennemførelse af overtrædelsesprocedurer skal naturligvis omfatte beslutninger, der ikke blot er tekniske, men også politiske, og her har vi desværre stadig efter tre eller fire års arbejde med dette punkt et problem med overvågning og gennemsigtighedsmekanismen, ikke kun internt og altså i forhold til Kommissionen, men også eksternt.
<P>
Jeg vil gerne give et par eksempler herpå, særlig vedrørende fællesskabsretten på miljøområdet. Vi ved, at det er hovedproblemet i gennemførelsen af den europæiske lovgivning, og alligevel sakker vi agterud, både når det gælder ressourcer, og når det gælder prioriteringen af dette spørgsmål.
<P>
Et af de mest interessante spørgsmål, der blev drøftet på en positiv måde med Kommission, var spørgsmålet om en reduktion af varigheden af procedurerne gennem en række mekanismer, der var foreslået og til dels aftalt med Kommissionen. Vi har imidlertid også vedrørende dette spørgsmål været fastlåst som følge af en vis tøven, som forhåbentlig kan forhindres fremover.
<P>
Et andet spørgsmål, som vi har drøftet indgående med Kommissionen, er projektet EU-Pilot. Der er tale om et projekt, hvor en klage, der indgives til Kommissionen, fremsendes til medlemsstaten, som dermed kan give en form for svar. Den vurdering, som visse medlemsstater har givet især kommissær Tajani af dette pilotprojekt, er relativt utilfredsstillende. Den kendsgerning, at Kommissionen ikke længere skriver direkte til dem, der er blevet beskyldt for en mulig overtrædelse, reducerer i høj grad muligheden for, at en regering, der f.eks. har gjort sig skyldig i denne overtrædelse, kan motiveres til at svare.
<P>
Det forholder sig altid sådan. Hvis en afdeling under et italiensk ministerium skriver til en region, vil det helt sikkert være mindre effektivt end en skrivelse, der kommer direkte fra Kommissionen. Det er den type kritik, som projektet EU-Pilot har fået, men desværre har Kommissionen ikke rigtig reageret herpå. Jeg vil gerne forbeholde mig retten til at vende tilbage i anden del af forhandlingen for at svare på nogle af de bemærkninger, som jeg er sikker på, at næstformand Tajani vil fremsætte.
<SPEAKER ID="008" NAME="Antonio Tajani" LANGUAGE="FR">
Fru formand! Jeg er til stede her i dag på vegne af kommissionsformand Barroso, der har bedt mig om at beklage, at han ikke kan deltage i denne forhandling om vores årsberetning for 2007 om kontrol med gennemførelsen af fællesskabsretten.
<P>
Kommissionen er tilfreds med Parlamentets støtte til tilgangen i Kommissionens meddelelse fra 2007 med titlen "Et resultatorienteret Europa - anvendelse af fællesskabsretten".
<P>
Barroso-Kommissionen tillægger det stor betydning at gennemføre fællesskabsretten korrekt og har gjort det til en førsteprioritet. Kommissionen har derfor gjort en særlig indsats for at forbedre sine arbejdsmetoder til gavn for borgere og virksomheder, som beskrevet i meddelelsen fra 2007.
<P>
Tidligere beslutninger fra Parlamentet har inspireret en stor del af de initiativer, der forelægges i meddelelsen. For det første indførte vi i januar 2008 hyppigere beslutningstagning i overtrædelsesprocedurer med henblik på at fremskynde sagerne. For det andet iværksatte vi i april 2008 projektet EU-Pilot i 15 medlemsstater for at afprøve en ny metode, der skulle forbedre problemløsningen og sikre øget adgang til oplysninger. For det tredje var hovedformålet med initiativet, som ligger tæt op ad Parlamentets interesser, at sikre, at borgeres og virksomheders interesser varetages på en bedre måde, når det gælder spørgsmål og problemer, der identificeres i forbindelse med gennemførelsen af fællesskabsretten, herunder overtrædelser heraf. For det fjerde vil Kommissionen ikke desto mindre fortsat træffe afgørelse om at indlede overtrædelsesprocedurer i tilfælde af overtrædelser som led i projektet EU-Pilot, navnlig gennem overtrædelsesprocedurer. For det femte skrev kommissionsformand Barroso i december 2008 til formanden for Parlamentets Retsudvalg, hr. Gargani, med oplysninger om pilotprojektets resultater. I denne skrivelse bekræftede han også, at Kommissionen havde til hensigt at sende en detaljeret rapport om projektets første år til Parlamentet, og det indledende arbejde hermed er indledt.
<P>
Som opfølgning på sin meddelelse har Kommissionen også vedtaget en årsberetning, der er mere politisk orienteret, og som, samtidig med at den fremhæver det arbejde, der er gjort i det seneste år, også søger at fastlægge prioriteter for gennemførelsen af fællesskabsretten og et program til gennemførelse af disse prioriteter i praksis.
<P>
Beretningen er et vigtigt og strategisk budskab fra Kommissionens side om et nøgleaspekt i "bedre lovgivning"programmet. Et af formålene med dette initiativ er at stille bedre information til rådighed for Parlamentet med henblik på at skabe bedre rammer for de efterfølgende interinstitutionelle drøftelser.
<P>
Parlamentet har støttet fastlæggelsen af prioriteterne i årsberetningen for 2008, navnlig prioriteterne for grundlæggende rettigheder og livskvalitet. For første gang har Kommissionen brugt sin årsberetning til at fastlægge mere specifikke prioriteter for de forskellige områder. Vores mål er fortsat i højere grad at fokusere på tiltag, der skaber mere effektive resultater i alle borgeres og virksomheders interesse.
<P>
De foranstaltninger, der er truffet, for så vidt angår sidste års prioriteter, og de fremskridt, der er gjort, vil fremgå af årsberetningen for i år samt af de nye prioriteter for 2009-2010.
<P>
Jeg er meget interesseret i at høre bidragene fra de forskellige medlemmer, og jeg vil give fru Frassoni nogle svar sidst i forhandlingen.
<SPEAKER ID="009" NAME="Diana Wallis" LANGUAGE="EN">
Fru formand! Jeg vil gerne lykønske Monica Frassoni med betænkningen. Jeg tror, at både hun og jeg i en periode på to eller tre år har nydt at arbejde sammen om denne betænkning på vegne af Parlamentet. Jeg har nydt samarbejdet, men jeg er ikke tilfreds med, at vi hvert år ender med at gentage os selv og få en fornemmelse af at gå i ring.
<P>
Det burde være temmelig enkelt, da det handler om, at vores borgere skal kunne se, hvad europæisk lovgivning er, og de skal, når der opstår et problem, kunne se, hvordan overtrædelsesproceduren fungerer, og i sidste ende se resultatet heraf. Som det ser ud nu, lader det imidlertid til, at vi hele tiden er nødt til at blive ved med at forsøge at opfinde nye mekanismer til at håndtere en proces, der allerede findes, men som hverken er indlysende eller gennemsigtig.
<P>
Vi har gjort visse fremskridt i den forstand, at Kommissionen nu har taget fat i begyndelsen af processen, nemlig at gøre EU-lovgivningen forståelig, og jeg er glad for, at vi nu med en vis grad af konsekvens ser de såkaldte resuméer til borgerne som indledning til retsakter, så vi alle - og de borgere, som vi repræsenterer - kan se, i hvilken retning vi bør gå, og hvad loven skal opnå.
<P>
For så vidt angår håndhævelsesprocessen, lader vi imidlertid stadig til at være i en position, hvor beslutningen om at håndhæve eller ikke at håndhæve en afgørelse og årsagerne hertil er mindre end indlysende, og borgerne er ofte i tvivl. Vi har for nylig modtaget en skrivelse fra en borger, som havde søgt at få en retsakt håndhævet, og som nu - til trods for tidligere at have været proeuropæisk - er så træt af hele det europæiske system, at den pågældende nu støtter et antieuropæisk parti.
<P>
Pointen er, at vi, hvis det ikke lykkes for os, skader hele fællesskabslovgivningens og alle vores institutioners omdømme. Så alvorligt er det. Som medlemmer tilbringer vi alle de sidste dage af vores mandatperiode med at gå fra trilog til trilog, fra førstebehandling til førstebehandling, og diskutere ordlyden, indholdet i sætninger i lovgivningen. Det er alt sammen meget fint. Men hvis denne lovgivning i sidste ende ikke håndhæves på den måde, som vores borgere forventer, må vi spørge os selv, hvad det egentlig nytter.
<P>
Som institutioner har vi alle et ansvar for kontrollen med gennemførelsen af fællesskabsretten. Kommissionen har hovedansvaret, og jeg ville på en måde ønske, at vi ikke behøvede at drøfte dette på samme måde hvert eneste år.
<SPEAKER ID="010" NAME="Tadeusz Zwiefka">
for PPE-DE-Gruppen. - (PL) Fru formand! Et af de vigtigste principper i EU er, at medlemsstaterne accepterer pligten til at gennemføre fællesskabsretten i den nationale lovgivning. Dette princip er grundlæggende for integrationsprocessen. Der er uden tvivl behov for løbende, aktivt samarbejde mellem Kommissionen og medlemsstaterne for at sikre hurtige og effektive svar på tvivlsspørgsmål, der rejses af borgerne, og for at kritisere og rette op på overtrædelser af fællesskabsretten. Jeg bifalder Kommissionens erklæring om tættere samarbejde med Parlamentet inden for rapportering og gennemførelse af fællesskabsretten.
<P>
De nationale domstole spiller en afgørende rolle i gennemførelsen af fællesskabsretten, og jeg støtter derfor fuldt ud Kommissionens indsats for at fastlægge supplerende kurser for dommere, aktører inden for retsvæsenet og tjenestemænd i medlemsstaterne. Den reelle gennemførelse af fællesskabsretten er imidlertid stadig forbundet med store udfordringer, herunder udbredte forsinkelser i gennemførelsen af direktiverne i national lovgivning.
<P>
En af de vigtigste mekanismer, der giver os mulighed for at se, hvordan den europæiske lovgivning reelt gennemføres, er systemet med anmodninger om præjudiciel afgørelse, hvis formål er at give de nationale domstole mulighed for at sikre ensartet fortolkning og gennemførelse af den europæiske lovgivning i samtlige medlemsstater.
<P>
Et grundlæggende problem i proceduren for anmodning om præjudiciel afgørelse er den tid, det tager at modtage et svar fra Domstolen, som desværre stadig er på omkring 20 måneder. Årsagen hertil er altid den samme, nemlig at sagsakterne skal oversættes til alle EU-sprog. Det tager ca. ni måneder. Oversættelserne er naturligvis meget vigtige, fordi de sikrer adgang til de seneste og vigtigste europæiske domme og øger tilliden til det europæiske retssystem. Succes eller fiasko i den reelle gennemførelse af fællesskabsretten bestemmes imidlertid i sidste ende af, hvilken institutionel model, der vurderes egnet. Det er ikke alt at have viden og midler. Der er også behov for vilje til at handle.
<SPEAKER ID="011" NAME="Lidia Joanna Geringer de Oedenberg" LANGUAGE="PL">
Fru formand! Ligesom i tidligere år har Kommissionen ikke svaret på de spørgsmål, der blev rejst i sidste års beslutning om kontrol med gennemførelsen af fællesskabsretten, som jeg var forslagsstiller til. I denne henseende er der tre grundlæggende spørgsmål, hvor manglen på forbedringer fortsat giver anledning til bekymring, nemlig åbenhed, ressourcer og procedurernes varighed.
<P>
Blandt de nye overtrædelsessager fra 2007 vedrørte 1 196 manglende indberetning af nationale foranstaltninger til gennemførelse af fællesskabsdirektiver. Det er uacceptabelt, at Kommissionen vil give sig selv en frist på 12 måneder til at behandle disse simple sager, der ud over behovet for øjeblikkelige aktioner ikke kræver nogen form for undersøgelse eller vurdering. Projektet EU-Pilot, der blev iværksat for et år siden i 15 medlemsstater for at afprøve de nye metoder til besvarelse af klager, kan udvides til andre medlemsstater, men manglen på oplysninger om evalueringen af projektet forhindrer desværre Parlamentet i at kommentere dette spørgsmål.
<P>
Jeg beklager at måtte meddele, at der ikke er opnået væsentlige fremskridt i denne valgperiode, for så vidt angår den rolle, som Parlamentet skal spille i kontrollen af gennemførelsen af fællesskabsretten. I den forbindelse bør der opfordres til omgående gennemførelse af de reformforslag, som arbejdsgruppen om reform har stillet, og som vil forbedre Parlamentets evne til at kontrollere gennemførelsen af fællesskabsretten i medlemsstaterne.
<SPEAKER ID="012" NAME="Manuel Medina Ortega" AFFILIATION="PSE">
- (ES) Fru formand! Jeg er for en gangs skyld glad for, at jeg er på vej ud af Parlamentet, og for, at hr. Tajani er kommet, da han har den fordel, at han har været medlem af Parlamentet. Jeg ved, at hr. Tajani som tidligere medlem af Parlamentet har oplevet den frustration, som vi har, for så vidt angår gennemførelsen af fællesskabsretten.
<P>
I Parlamentet har vi ganske rigtigt en tendens til at stille Kommissionen til ansvar, men jeg mener, at vi giver Kommissionen en umulig opgave, da al fællesskabslovgivning og gennemførelsen af fællesskabsretten er baseret på indirekte anvendelse.
<P>
Med andre ord har Kommissionen kun nogle få tjenestemænd i det centrale hovedkvarter, hvor den modtager visse klager og har mulighed for en vis grad af handling, men i øjeblikket er der tendens til at begrænse budgetbeføjelserne, og Kommissionen vil derfor ikke kunne gøre noget.
<P>
Al fællesskabslovgivning og al gennemførelse af fællesskabsretten er baseret på foranstaltninger truffet af de nationale myndigheder, nemlig parlamenter, domstole og tjenestemænd i medlemsstaterne.
<P>
I denne henseende mener jeg ikke, at vi kan stille for store krav til Kommissionen. Det, vi bør gøre, er at hjælpe Kommissionen, og jeg mener, at Monica Frassonis betænkning indeholder flere elementer, der kan være nyttige, når det gælder den reelle gennemførelse af fællesskabsretten. Jeg henviser til punkterne om forbindelsen mellem direktiver og nationale gennemførelsesforanstaltninger, samarbejde mellem de nationale parlamenter og de nationale domstoles rolle.
<SPEAKER ID="013" NAME="Christopher Beazley" AFFILIATION="PPE-DE">
- (EN) Fru formand! Jeg spekulerer på, om kommissær Tajani er enig i, at den største hindring for den korrekte overholdelse af fællesskabsretten rent faktisk er medlemsstaternes regeringer.
<P>
Jeg vil blot give et enkelt eksempel. For ca. 20 år siden blev vi enige om at indføre de fire friheder i hele EU. I min valgkreds er der mange borgere af italiensk oprindelse. En af dem underviser og taler naturligvis flydende italiensk. Han vendte tilbage til sin familie i Italien, men måtte ikke undervise i sin families hjemland, da han havde taget sin uddannelse i England. Det kan da ikke være rigtigt, men vi kan ikke gøre noget ved det, fordi de italienske myndigheder - af uvisse årsager - siger, at denne ret er forbeholdt italienske statsborgere.
<P>
Den britiske regerings adfærd i lufthavne ser for mig ud til at være i åbenlys strid med de fleste europæiske aftaler. Kan Kommissionen gøre noget - måske fremsætte en anmodning på det næste topmøde over for de nationale regeringer om at udvise en smule europæisk solidaritet?
<SPEAKER ID="014" NAME="David Hammerstein" AFFILIATION="Verts/ALE">
- (ES) Fru formand! Igennem de sidste fem år har jeg som medlem af Udvalget for Andragender behandlet flere hundrede andragender, klager og spørgsmål om miljøet, og jeg har set den meget begrænsede samarbejdsvilje fra de nationale myndigheders side. Man kunne endda påstå, at der i visse medlemsstater ligefrem er tale om et begyndende oprør over for gennemførelsen af habitatdirektivet og andre miljødirektiver.
<P>
Vi kan se, hvor utilstrækkelige Kommissionens tjenestegrene er. De har hverken tilstrækkelige ressourcer eller den politiske vilje til at sikre, at fællesskabsretten gennemføres, i selv de mest indlysende tilfælde. Alt dette er foregået i så mange år, at vi i størstedelen af tilfældene, når overtrædelsesprocedurerne når Domstolen, er nået til sidste udkald, og lovgivningen opnår således intet i miljøsituationer, hvor der er sket uoprettelig skade.
<SPEAKER ID="015" NAME="Antonio Tajani">
næstformand i Kommissionen. - (FR) Fru formand, mine damer og herrer! De beslutningsforslag, som vi drøfter i dag, tillægger borgernes, og mere specifikt klagernes interesser særlig betydning i forbindelse med klager om gennemførelsen af fællesskabsretten.
<P>
Med forbehold for sine forpligtelser, for så vidt angår fortrolighed, arbejder Kommissionen på at blive mere åben og offentliggøre flere oplysninger i sin årsberetning på Europa-webstedet og i sin brevveksling.
<P>
Kommission er i færd med at udvikle en fælles EU-portal, der skal hjælpe borgerne. Den ser på, hvordan den bedst kan præsentere nyttige oplysninger for borgerne og lede dem hen imod de oplysninger, der har interesse for dem.
<P>
Kommissionen er i færd med at afslutte sit arbejde med at fortolke princippet om statens ansvar for overtrædelse af fællesskabsretten, som kan hjælpe borgerne med at opnå erstatning hos de nationale domstole.
<P>
For så vidt angår klager, bekræfter Kommissionen den betydning, som den tillægger formaliteter, effektiv behandling af klager og information af klagere om status for deres klage. Den bekræfter endvidere sit ønske om at finde løsninger så hurtigt som muligt.
<P>
Endelig vil jeg gerne, som fru Wallis og hr. Medina Ortega med rette har gjort, fremhæve de nationale domstoles betydning i gennemførelsen af fællesskabsretten. Kommissionen samarbejder i flere sammenhænge med nationale dommere med henblik på, som hr. Zwiefka sagde, at øge deres bevidsthed om forskellige aspekter af fællesskabsretten og sikre, at de har de redskaber, som de har behov for, for at få adgang til relevante oplysninger.
<P>
Den nye EU-Pilot-metode er ikke et yderligere trin i proceduren. Den gør det muligt hurtigt at undersøge, om der kan findes en løsning direkte og hurtigt med de berørte parter i en medlemsstat. Metoden blev udviklet på basis af Kommissionens praksis igennem årene, hvortil man tilføjede større engagement fra Kommissionens og medlemsstaternes side, for så vidt angår etablering af kontakter og formidling af resultaterne til parterne.
<P>
Der rejses mange specifikke spørgsmål i den betænkning, der drøftes i dag. Kommissionen vil afgive forklaringer om de aspekter, som jeg ikke kan besvare i dag, i sit svar på beslutningen.
<P>
Når nu det er sagt, kan jeg, for så vidt angår infrastrukturer, der også er en del af min portefølje, kun bifalde Parlamentets opfordring til at sikre, at overtrædelsesprocedurerne behandles og om nødvendigt lukkes, da de forhindrer medlemsstaterne i at investere i infrastrukturer, der kan påvirke gennemførelsen af den europæiske økonomiske genopretningsplan.
<P>
Vi sætter pris på den fælles interesse, som Parlamentet og Kommissionen udviser, for relevant og korrekt gennemførelse af fællesskabsretten i borgernes og virksomhedernes interesse.
<P>
Vi bekræfter vores fælles vurdering af dette afgørende aspekt af "bedre lovgivning"programmet.
<SPEAKER ID="016" NAME="Monica Frassoni">
ordfører. - (IT) Fru formand, mine damer og herrer! Jeg vil gerne takke formanden. Det er meget interessant, at kommissæren ud fra hele beslutningen har valgt det punkt, som jeg som ordfører er mindst tilfreds med, men jeg bifalder ikke desto mindre alle de ting, han har sagt, og de forpligtelser, som han har indgået på vegne af Kommissionen.
<P>
Jeg vil også benytte lejligheden til at påpege et par problemer, som jeg håber, at Kommissionen vil håndtere. Det første er den gradvise reduktion af generaldirektoraternes uafhængighed, som skyldes den kombinerede virkning af en Juridisk Tjeneste, der i stadig mindre grad er tilbøjelig til at gå til Domstolen, og et Generalsekretariat, der i stadig mindre grad tilskynder medlemsstaterne hertil. Jeg kan desværre give mange eksempler herpå.
<P>
Der er også et reelt problem med ineffektiv kontrol med gennemførelsen af fællesskabsretten som følge af manglen på ressourcer. Der er indgivet 1 500 klager i forbindelse med et direktiv, som vi har undersøgt indgående, nemlig direktiv 2004/38/EF. Det drejer sig om direktivet om borgeres frie bevægelighed, og der er indgivet 1 500 klager fra borgere, men der er kun indledt 19 overtrædelsesprocedurer.
<P>
For så vidt angår pilotprojektet, har jeg allerede talt om problemet med mindre incitament og den kendsgerning, at fristerne ikke altid kan fremskyndes. Det er klart, at når spørgsmål behandles som led i pilotprojektet - såsom forurening, der allerede er konstateret, og regler om jagt, der helt åbenlyst er i strid med fællesskabsbestemmelserne - kan det ikke påstås, at medlemsstaterne træffer foranstaltninger, da det kun bidrager til at forsinke procedurerne yderligere.
<P>
Endelig er der et problem, som jeg opfatter som bekymrende, og som er relativt nyt. Det drejer sig om den kombinerede virkning af den ekstremt formelle karakter af Kommissionens svar - et problem, der kun bliver værre - og beslutningernes stadig mere tilfældige karakter. For nylig blev en overtrædelsesprocedure lukket af politiske hensyn - jeg henviser her til MoSE-projektet. Det er klart, at det kan blive kompliceret, når begrebet politiske hensyn blandes ind i en overvågningsproces, der frem for alt bør være en retlig proces.
<P>
Endelig står vi i vores egen institution, Parlamentet, over for et meget alvorligt problem, da de reformer, som vi skal i gang med at drøfte og stemme om i maj, omfatter forslag, der i væsentligt omfang reducerer de beføjelser, som Udvalget for Andragender har. Det ville være en meget alvorlig fejl, da en reduktion af andragendernes indvirkning ville reducere borgernes og klagernes magt og skade håndteringen af overtrædelserne af Fællesskabsretten.
<SPEAKER ID="017" NAME="Formanden">
Forhandlingen er afsluttet.
<P>
Afstemningen finder sted i dag.
