<CHAPTER ID="021">
Økonomiske og handelsmæssige forbindelser med Mercosur (forhandling) 
<SPEAKER ID="250" NAME="Formanden">
Næste punkt på dagsordenen er betænkning af Daniel Varela Suanzes-Carpegna for Udvalget om International Handel om de økonomiske og handelsmæssige forbindelser mellem EU og Mercosur med henblik på indgåelsen af en interregional associeringsaftale.
<SPEAKER ID="251" NAME="Daniel Varela Suanzes-Carpegna " LANGUAGE="ES">
Hr. formand! Fru kommissær, mine damer og herrer, lad mig begynde med at informere Dem om, at kommissær Mandelson har kontaktet mig for at forklare mig, hvorfor han ikke kan være til stede under denne forhandling, hvilket jeg har takket ham for. Det skyldes topmødet om Indien i Finland. Det har givet mig mulighed for at få en interessant samtale med kommissæren om aftalen med Mercosur, hvor han har indset, at der ud over de nye stærke økonomier som Indien og Kina også findes Brasilien og Mercosur som helhed, og heldigvis er kommissæren enig i dette synspunkt.
<P>
Vi håber, at vi kan tage de endelige skridt til afslutningen af forhandlingen af en ambitiøs associeringsaftale mellem EU og Mercosur, når de mørke skygger fra Doha-runden har fortonet sig, når det igangværende valg i Brasilien er overstået, og når det politiske, økonomiske og handelsmæssige grundlag for forbindelserne mellem EU og Mercosur er på plads, hvilket er formålet med den betænkning, som Parlamentet forelægger i dag.
<P>
Vi ønsker med vores betænkning at relancere en politisk, økonomisk og handelsmæssig prioritering, at fastsætte en række principper, regler og retningslinjer, der forener en strategisk politisk prioritering og sikrer rammen for forbindelserne mellem to handelsblokke. Hvis vi er i stand til at forene dem ved hjælp af en associeringsaftale, der sammen med de politiske samarbejdsaspekter fører til en aftale om oprettelse af et frihandelsområde, har vi taget et historisk skridt frem mod oprettelsen af verdens største frihandelsområde. I vore dage med nye vækstøkonomier i Østen ville det betyde en sikring af de fælles interesser hos to historisk og kulturelt forbundne blokke med alle de fordele, det vil få for vores indbyggere på de to kontinenter.
<P>
Vi taler om en befolkning på over 700 millioner indbygger i alt. Derfor fremsætter vi i vores betænkning krav om en omfattende aftale, der er ambitiøs og afbalanceret og baseret på tre søjler: Et politisk og institutionelt kapitel, der styrker den demokratiske dialog og den politiske samordning, et samarbejdskapitel, der fremmer en bæredygtig økonomisk og social udvikling, og et handelskapitel, der indfører et avanceret frihandelsområde omfattende en bred vifte af sektorer lige fra gensidig liberalisering af handelen med varer og tjenesteydelser til aspekter i tilknytning til investeringer, offentlige indkøb, beskyttelse af intellektuelle ejendomsrettigheder, samarbejde på konkurrenceområdet samt handelspolitiske beskyttelsesforanstaltninger, handelsfaciliteter og en bindende tvistbilæggelsesordning.
<P>
Mexico og Chile er gode eksempler på, hvordan vi kan styrke vores forbindelse i kraft af et associeringsinstrument. Det store potentiale for vækst på begge sider kommer til udtryk, hvis vi husker, at Mercosur omfatter 45 % af befolkningen i Latinamerika og udgør det største marked med 45 % af BNP. I modsætning til, hvad der er tilfældet i Latinamerika som helhed, hvor importen fra USA er tre gange højere end importen fra EU, udgør importandelen fra EU i Mercosur desuden ca. 25 % i sammenligning med 20 % fra USA.
<P>
Ifølge "Institut d'études politiques" i Paris anslås udgifterne ved, at der ikke indgås en aftale, til mindst 3,7 milliarder euro om året for varehandelen og over 5 milliarder euro, hvis investeringer og tjenesteydelser medtages. Handelsaftalen bør være omfattende og dække alle sektorerne, selv om vi naturligvis skal erkende, at visse produkter, som det nævnes i betænkning, er særligt følsomme.
<P>
Vi har ikke ønsket at gå i detaljer med aftalens virkninger på de forskellige undersektoren, men har ment, at det var hensigtsmæssigt at undersøge helheden, de samlede gensidige interesser i forbindelse med forhandlingen. Derfor vedrører vores betænkning såvel EU's interesser i Mercosur som Mercosurs interesser i EU, og der er særlige afsnit om relevante aspekter, f.eks. landbruget, med henvisninger til støtte, geografiske betegnelser, bioethanol osv. Der er afsnit om markedsadgang for ikke landbrugsprodukter, hvor vi medtager en særlig henvisning til fiskeriet og særligt følsomme bearbejdede produkter, f.eks. tunfiskekonserves. Der er afsnit om tjenesteydelser, hvor det er nødvendigt at opnå reelle forbedringer og klare og stabile lovgivningsmæssige rammer, der er vigtige for en bæredygtig økonomisk udvikling og skabelse af beskæftigelse og rigdom. Endelig er der afsnit om offentlige indkøb og intellektuel ejendomsret samt om en klar identificering af de mulige handelshindringer samt tilnærmelse af reglerne om certificering, akkreditering, standardisering osv., der fremmer en retfærdig handel og en loyal konkurrence, ud over fastsættelsen af en tvistbilæggelsesordning.
<P>
Ud over de rent teknisk-kommercielle aspekter indeholder betænkningen også de nødvendige mekanismer til et industrielt, arbejdsmæssigt og socialt samarbejde mellem de små og mellemstore virksomheder og aspekter vedrørende teknologi, videnskab, miljøforanstaltninger, energi og kommunikation samt EU-støtte og solidaritetsinstrumenter.
<P>
Endelig har vi medtaget det nødvendige interparlamentariske samarbejde mellem Europa-Parlamentet og Mercosur-Parlamentet for at sikre aftalen en større demokratisk repræsentativitet samt tilnærme aftalens til tider meget tekniske aspekter til de borgere, vi repræsenterer, hvorved aftalen får en større folkelig dimension.
<P>
Vi mener, at Europa-Parlamentet med denne betænkning viser, at det satser på en omfattende og ambitiøs associeringsaftale mellem det gamle og det nye kontinent, som vi ønsker at integrere, og vi opfordrer Kommissionen til at fremskynde forhandlingerne, så aftalen bliver en realitet hurtigst muligt til fordel for borgerne på begge kontinenter.
<P>
Jeg vil slutte, hr. formand, med at takke alle de parlamentariske grupper for deres uvurderlige forståelse og støtte. Jeg har modtaget stor forståelse og støtte, og jeg behøvede så meget heraf som muligt for at opnå den brede konsensus, vi ønskede.
<SPEAKER ID="252" NAME="Neelie Kroes">
medlem af Kommissionen. - (EN) Hr. formand! På vegne af min kollega Peter Mandelson vil jeg gerne lykønske ordføreren og Udvalget om International Handel med betænkningen om EU's økonomiske og handelsmæssige forbindelser til Mercosur med henblik på forhandling om en mellemregional associeringsaftale.
<P>
Denne betænkning giver et meget dækkende billede af de nuværende forbindelser mellem EU og Mercosur på det økonomiske og politiske område, og Kommissionen er enig i det meste af den analyse, der er fremlagt i betænkningen.
<P>
Kommissionen er i høj grad enig med Udvalget om International Handel i, at indgåelsen af en omfattende, ambitiøs og afbalanceret associeringsaftale mellem EU og Mercosur er et strategisk mål.
<P>
Kommissionen er fortsat fast besluttet på at indgå denne aftale med Mercosur, så snart det er teknisk og politisk gennemførligt. Med udgangspunkt i en sådan aftale kan vi fremme forbindelserne mellem de to regioner og de fælles værdier og mål, der forener os.
<P>
En aftale mellem EU og Mercosur vil danne grundlag for den allerførste mellemregionale associering og det største frihandelsområde i verden med næsten 700 millioner mennesker. Som det understreges i INTA-betænkningen, vil en sådan associeringsaftale gøre det nemmere for begge regioner at sætte mere effektivt ind over for globaliseringens udfordringer. Den vil øge den europæiske økonomis konkurrenceevne og vækst og således bidrage til økonomisk og social samhørighed. Skabelsen af verdens største marked vil i meget høj grad styrke jobskabelsen, økonomiske reformer og produktiviteten. En frihandelsaftale med Mercosur er et meget godt eksempel på, hvordan EU's handelspolitik kan bidrage til EU's bredere tilgang til økonomiske reformer og konkurrenceevne.
<P>
En mellemregional aftale med Mercosur vil også være et redskab til fremme af integrationsbestræbelserne i Mercosur og Latinamerika. Venezuelas tiltrædelse af Mercosur i år vil medføre en udvidelse af regionen, og Kommissionen håber også, at den regionale integration fortsat vil blive udvidet og uddybet. Vi ved af egen erfaring, at det ikke er nemt at gennemføre de nødvendige reformer og tilpasninger. Vi er imidlertid også klar over, at indsatsen bliver belønnet.
<P>
En aftale vil også skabe et mere gennemsigtigt og stabilt erhvervsmiljø for virksomhederne i EU og Mercosur. Dette vil fremme investeringerne. Investeringer, herunder fremtidige investeringer, vil muligvis få den største indflydelse på vores fremtidige samarbejde med Mercosur. Selv om de udenlandske direkte investeringer i Mercosur steg i 2004 og 2005, har regionens relative andel af EU samlede investeringer været støt faldende siden 1990'erne. Dette vækker bekymring, da investeringer betyder overførsel af knowhow, industrialisering og arbejdspladser. Denne relativt negative udvikling i Mercosur-regionen i forhold til resten af verden, navnlig Asien, er en af de udfordringer, der ligger i den fremtidige aftale, og muligvis dens vigtigste potentiale for økonomiske fordele.
<P>
Lad mig blot sige et par ord om timingen. I betænkningen fra Udvalget om International Handel stilles der krav om fastsættelse af en tidsplan, der gør det muligt at afslutte forhandlingerne snarest muligt. Kommissionen lægger stor vægt på at afslutte disse forhandlinger, så snart det er teknisk og politisk gennemførligt, men vi har altid ment, at indhold er vigtigere end timing. Vi ønsker en ambitiøs, omfattende og afbalanceret aftale, der går ud over vores WTO-forpligtelser. Som det understreges i INTA-betænkningen, er der omkostninger forbundet med ikke at indgå en aftale. Der er imidlertid også på lang sigt omkostninger forbundet med at indgå en dårlig aftale i form af forpassede muligheder.
<P>
Timingen er forbundet med sammenhængen mellem disse regionale forhandlinger, Doha-udviklingsdagsordenens forløb og de to forhandlingers rækkefølge. Kommissionen er i denne forbindelse helt enig i den analyse, der fremlægges i INTA-betænkningen, idet disse to processer kan skabe betydelige synergier. De udelukker ikke hinanden, idet de er komplementære.
<P>
Afslutningsvis vil jeg gerne fremkomme med følgende budskab, som De helt sikkert er enig i, nemlig at Kommissionen af strategiske og politiske årsager fortsat er opsat på at forhandle og indgå en ambitiøs og afbalanceret aftale med Mercosur.
<P>
Handel er et vigtigt element i denne aftale, men ikke det eneste element. Vi bør ikke glemme aftalens strategiske, politiske og økonomiske rationale, der rækker ud over handelsforhandlingerne. Vi bør ikke glemme den fremtidige associeringsaftales strategiske målsætning, nemlig at skabe forbindelser mellem regionale blokke, der fremmer fred, stabilitet, velstand, sociale fremskridt og demokrati.
<SPEAKER ID="253" NAME="Filip Kaczmarek " AFFILIATION="PPE-DE">
ordfører for udtalelsen fra Udviklingsudvalget. - (PL) Hr. formand! Jeg ønsker også at lykønske ordføreren, hr. Varela, med hans overordentlig vellykkede betænkning om de økonomiske og handelsmæssige forbindelser mellem EU og Mercosur med henblik på indgåelsen af en interregional associeringsaftale. Der er tale om en vigtig betænkning, og den fremlægges på et godt tidspunkt.
<P>
Som bekendt har forhandlingerne om associeringsaftalen mellem EU og Mercosur været langvarige og temmelig vanskelige. I den nuværende situation - Doha-forhandlingernes sammenbrud - er vi nødt til at sende et stærkt og klart signal om, at det er nødvendigt at indgå en aftale, og at både Mercosur-landene og EU-medlemsstaterne vil drage fordel heraf. Det er nødvendigt at øge den politiske inddragelse i og støtte til en vellykket afslutning på forhandlingerne mellem EU og Mercosur. Jeg mener, at ordføreren har tacklet dette spørgsmål godt. Med denne betænkning sendes et positivt signal, og den kan få en vigtig og positiv indflydelse på fastlæggelsen af de næste skridt i forhandlingerne.
<P>
Jeg vil også gerne takke ordføreren, der har taget hensyn til mange af forslagene og bemærkningerne i betænkningen fra Udviklingsudvalget, som jeg repræsenter som ordfører. Jeg vil gerne takke Dem, fordi De har understreget betydningen af at fastholde en balance mellem handel og udvikling i den endelige aftaletekst, således at afsnittene om handel ikke er i strid med afsnittene om udvikling, og fordi De har understreget behovet for at få garanti for, at samarbejdsbestemmelserne effektivt bekæmper fattigdom, og at de er i overensstemmelse med EU's forhandlingspolitik.
<P>
Udviklingsudvalget gjorde opmærksom på forskellige aspekter af udviklingssamarbejdet. Det er klart, at bedre handelsmæssige og økonomiske vilkår kan bidrage til en løsning af nogle af de sociale problemer, der er i Mercosur-landene. Udviklingsudvalget understreger behovet for at øge støtten til social udvikling, uddannelse, mindskelse af uligheden, en mere ligelig indkomstfordeling og fattigdomsbekæmpelse. Vi mener også, at vi bør støtte små og mellemstore virksomheder og finde en balance mellem investeringer i landbrug, turisme og infrastruktur og beskyttelsen af det naturlige miljø. En af betænkningens store styrker er, at den sikrer en institutionel forstærkning i Mercosur. Det foreslås bl.a., at dette gøres gennem en styrkelse af det parlamentariske samarbejde, hvilket vil have en meget positiv indvirkning.
<SPEAKER ID="254" NAME="José Ignacio Salafranca Sánchez-Neyra" LANGUAGE="ES">
Hr. formand! Fru kommissær, mine damer og herrer, jeg vil begynde med at lykønske ordføreren, hr. Varela Suanzes-Carpegna, med den fremragende indsats, han har gjort på vegne af Udvalget om International Handel.
<P>
Jeg beklager også den ansvarlige kommissær, hr. Mandelsons, manglende tilstedeværelse, selv om han i det mindste har været så høflig at ringe til ordføreren for at give ham en forklaring, hvilket ikke sker særlig tit i disse tilfælde.
<P>
Jeg vil gerne, hr. formand, i min egenskab af ordfører for Udenrigsudvalget sige, at jeg godt kunne have tænkt mig en mere håndfast forpligtelse fra Kommissionens side med hensyn til den tidsplan, som ordføreren anmoder om i sin betænkning, for 10 års forhandlinger, hr. formand, er lang tid til forhandling af en aftale, der, som ordføreren og kommissæren har mindet om, er en aftale om politisk associering, økonomisk koordinering og samarbejde.
<P>
Det er klart, at der ikke har manglet denne politiske vilje fra EU's side. Jeg mener, at en af Mercosurs medlemsstater har støttet den multilaterale runde klart og beslutsomt, og de chilenske og mexicanske erfaringer - det har hr. Varela Suanzes-Carpegna mindet os om - viser tydeligt, at det er muligt at gå meget længere end det, der fastsættes i den multilaterale runde.
<P>
Jeg tror derfor, hr. formand, at hvor der er en vilje, er der også en vej. Selv om det er de handelsmæssige aspekter, der karakteriser denne type aftaler, hvorfor der henvises til de tredjegenerationsaftaler, der var kendetegnet af demokratiklausulen, er det åbenlyst, at vi efter topmødet i Wien og efter fiaskoen på den multilaterale runde må gå hele vejen.
<P>
Jeg synes, at Kommissionen bør satse klart og beslutsomt på disse associeringsaftaler, for Latinamerika har ikke brug for gaver, men muligheder, og denne associeringsaftale mellem EU og Mercosur er en fremragende mulighed for os alle til at stræbe efter de mål, vi deler om mere demokrati, større integration og naturligvis en mere smidig og effektiv handel, som betyder fred, fremskridt og velstand for alle.
<SPEAKER ID="255" NAME="Javier Moreno Sánchez" LANGUAGE="ES">
Hr. formand! Mine damer og herrer, fru kommissær, jeg vil begynde med at lykønske ordføreren, hr. Varela Suanzes-Carpegna, med hans fremragende betænkning, og i min egenskab af stedfortrædende ordfører for Den Socialdemokratiske Gruppe takke ham for det nære samarbejde, vi har haft siden den første udveksling af synspunkter i Udenrigsudvalget. Dette samarbejde har bidraget til udarbejdelsen af en afbalanceret betænkning med et klart budskab, som vi fra Parlamentets side ønsker at sende til Kommissionen. Fru kommissær, vi ønsker, at associeringsaftalen mellem EU og Mercosur bliver afsluttet snarest af flere årsager.
<P>
For det første, fordi aftalen bliver meget mere end et rent kommercielt instrument. Den bliver et instrument i fredens, multilateralismens og dialogens tjeneste, der vil gør det muligt for de to blokke at vedtage politikker, der forsvarer fælles økonomiske, sociale og geopolitiske værdier og interesser.
<P>
Det bliver den første interkontinentale Nord-Syd-associeringsaftale, der udgør et alternativ til andre integrationsforsøg, f.eks. Det Amerikanske Frihandelsområde (FFTA), der havde mere at gøre med et ønske om handelsmæssig dominans.
<P>
Desuden gør associeringen mellem EU og Mercosur regionen til den region, der nyder størst fremgang i verden, hvilket mere end 700 millioner indbyggere som allerede nævnt her vil nyde godt af. Styrkelsen af samarbejdet vil gøre det muligt at udvikle politikker om økonomisk og social samhørighed for at fremme udviklingen, ligheden og fremgangen for borgerne i begge regioner.
<P>
Hvad angår den endelige betænkning, mener Den Socialdemokratiske Gruppe, at det er nødvendigt at involvere de sociale aktører mere aktivt i integrationsprocessen samt at få en reel interparlamentarisk dimension mellem EU og Mercosur. Vi håber, at de øvrige grupper vil støtte vores ændringsforslag herom.
<P>
Fru kommissær, selv om en frugtesløs indsats kan være nedslående, må Kommissionen ikke sky nogen midler for at bringe afslutningen af aftalen ud af dødvandet og gøre en ende på den følelse af stagnation og pessimisme, der på det seneste har omgivet de multilaterale og bilaterale handelsforhandlinger.
<P>
Før jeg slutter, fru kommissær, har jeg et enkelt spørgsmål: Kan De fortælle os noget om, hvordan det går med Venezuelas indtræden i Mercosur, samt hvordan denne proces påvirker de igangværende forhandlinger?
<SPEAKER ID="256" NAME="Helmuth Markov">
for GUE/NGL-Gruppen. - (DE) Hr. formand, fru kommissær! Jeg mener, det er vigtigt, at EU stræber efter gode og nære forbindelser til alle regioner i denne verden og naturligvis også til Mercosur. Men jeg mener, det er forkert, når Kommissionen gennem sådanne regionale aftaler forsøger at gennemføre noget ad bagdøren, som er blevet afvist af et flertal af staterne i WTO-forhandlingerne, nemlig liberalisering af den internationale handel mellem partnere med meget forskellige økonomiske og sociale forudsætninger uden hensyntagen til disse forskellige situationer i staterne. EU-Latinamerika-topmødet i Wien samt det alternative topmøde "Enlazando alternativas" i maj var en mulighed for at komme til at forstå ønskerne fra de nye stemmer i Latinamerika bedre og at gøre forholdet mere afbalanceret til gavn for hele befolkningen i begge regioner og ikke mindst til gavn for erhvervslivet.
<P>
Kommissionen offentliggjorde for få dage siden en meddelelse om sin strategi inden for handelspolitikken, som i endnu højere grad end hidtil fokuserer på økonomisk liberalisering. Under debatten i går understregede kommissær Mandelson endnu en gang, at han deler denne grundlæggende holdning. Jeg ønsker ikke at give mandat til en sådan grundholdning. Der er punkter i betænkningen, som jeg bestemt mener er vigtige, f.eks. fremhævelsen af principperne om ikke fuldstændig gensidighed og differentieret særbehandling i forhold til udviklingsniveau.
<P>
Men generelt opstiller betænkningen de velkendte krav om liberalisering eller går endda endnu videre, idet man f.eks. taler for, at investeringsområdet skal være tema for et kapitel i EU-Mercosur-aftalen. Dette er imidlertid slettet helt af forhandlingskataloget for Doha-runden som følge af internationale protester.
<P>
Min gruppe støtter en fair associeringsaftale, men ikke en frihandelszone mellem EU og Mercosur.
<SPEAKER ID="257" NAME="Kader Arif" AFFILIATION="PSE">
(FR) Hr. formand, mine damer og herrer! Hr. Varelas betænkning minder os med rette om, og det takker jeg ham for, at EU og Mercosur har interesse i at styrke deres samarbejde. I de seneste måneder er forhandlingerne med Mercosur næsten gået i stå, idet de fleste kontroversielle spørgsmål venter på at blive afklaret i WTO. Med den nylige indstilling af Doha-runden skal vi fremover vise en fast politisk vilje til at genoptage disse drøftelser.
<P>
Bilaterale forhandlinger mellem regioner forudsætter et højt niveau af økonomisk og politisk integration fra de to partneres side. Mercosur synes imidlertid at være svækket af medlemmernes uensartethed og af deres interesser, som af og til er forskellige. Dets institutioner skal derfor konsolideres, særlig ved at oprette et regionalt parlament og et bindende instrument til løsning af stridigheder. Endvidere skal der tages hensyn til Venezuelas medlemskab, som uden tvivl vil give blokken en mere politisk karakter og ændre den økonomiske magtbalance,
<P>
Da det i høj grad er i EU's interesse at forhandle med en stærk partner, er det nødt til politisk og økonomisk at støtte Mercosurs opståen som en integreret regional blok. Dette område har potentiale til sammen med EU at styrke den multilaterale struktur og den økonomiske og sociale model, som vi så brændende ønsker.
<SPEAKER ID="258" NAME="Antolín Sánchez Presedo" AFFILIATION="PSE">
(ES) Hr. formand! Fru kommissær, mine damer og herrer, jeg vil begynde med at lykønske min landsmand, hr. Varela Suanzes-Carpegna, med hans betænkning og hans åbne og positive holdning, som jeg håber vil føre til stor konsensus her i plenarforsamlingen.
<P>
Mercosur har mere end 230 millioner indbyggere, det er et af de fem største økonomiske områder i verden, og det er den største fødevareproducent.
<P>
Forbindelserne mellem EU og Mercosur har dybe historiske rødder og et fælles kulturelt grundlag. Derfor er associeringsaftalen den bedste måde til at uddybe vores bånd og fremme vores handelsudvekslinger.
<P>
Jeg er glad for, at vores ændringsforslag er kommet med i betænkningen, og de understreger den demokratiske bestanddel i vores forbindelser, der er baseret på fælles værdier, den parlamentariske dimension og civilsamfundets aktive deltagelse. Jeg ønsker dog i lighed med hr. Moreno Sánchez en ekstra indsats i denne forbindelse.
<P>
Jeg værdsætter også medtagelsen af vores forslag om at udvide forbindelserne på fiskeri- og turistområdet, at opnå egnede lovgivningsmæssige rammer, at styrke handelsudvekslingerne og øge investeringerne, herunder en harmonisering af regnskabs- og revisionsstandarderne, og behandle problemerne med rationaliseringen af den offentlige sektor.
<P>
Endelig anmoder jeg Kommissionen om at behandle denne aftale som et højt prioriteret mål.
<SPEAKER ID="259" NAME="Neelie Kroes">
medlem af Kommissionen. - (EN) Hr. formand! Jeg vil gerne takke medlemmerne af Parlamentet for deres bemærkninger. Jeg har nøje noteret mig disse og vil overbringe dem til min kollega, kommissær Mandelson, der vil overveje disse.
<P>
Af strategiske og politiske årsager er Kommissionen fortsat fuldt og helt opsat på at forhandle og indgå en ambitiøs og afbalanceret aftale med Mercosur. En sådan aftale er derfor fortsat en prioritet. Indledning af forhandlinger med andre partnere betyder i øvrigt ikke, at vi prioriterer en aftale med Mercosur lavere. Traktaten om Venezuelas tiltrædelse er blevet undertegnet af Mercosur-medlemmerne. Venezuela kan imidlertid først blive et fuldgyldigt medlem, når traktaten er blevet ratificeret af parlamenterne. Kommissionen forventer ikke, at forhandlingsprocessen hindres i væsentlig grad som følge af Venezuelas tiltrædelse.
<P>
Der er blevet sagt en hel del om udvikling i dag. EU er langt den største donor. Vi forventer at udbetale omkring 50 millioner euro i perioden 2007-2013.
<P>
Jeg mener, at både Parlamentet og Kommissionen af økonomiske, kulturelle og politiske årsager har samme holdning til indgåelse af en ambitiøs og afbalanceret associeringsaftale mellem EU og Mercosur. Det er et strategisk mål.
<SPEAKER ID="260" NAME="Formanden">
Forhandlingen er afsluttet.
<P>
Afstemningen finder sted i morgen kl. 11.00.
