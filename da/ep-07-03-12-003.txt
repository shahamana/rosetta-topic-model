<CHAPTER ID="003">
Erklæring fra formanden
<SPEAKER ID="009" NAME="Formanden">
Mine damer og herrer! Tillad mig at komme med en bemærkning til det punkt, vi netop har drøftet. I går, søndag den 11. marts, var det den tredje årsdag for terrorangrebet i Madrid, hvor 192 mennesker blev dræbt den 11. marts 2004. Dagen for denne frygtelige hændelse er blevet til den europæiske dag til minde om ofrene for terrorismen. Det er en dag, hvor vi skal bevare mindet - mindet om og solidariteten med ofrene for terrorismen og deres familier, med dem, der har mistet livet, men også med dem, der stadig lider under de psykiske og fysiske følger.
<P>
Det er en dag, der skal være bevidsthedsskabende, for efter angrebet i Madrid førte bombeangrebene i London den 7. juli 2005 til yderligere ofre midt i EU. Og på verdensplan er der også stadig alt for ofte mennesker, der mister livet på grund af vold drevet af fanatisme. Terrorisme er et angreb på frihed og demokrati. Terrorisme er et forsøg på at få ting til at ske med blind vold og derved ødelægge værdier - de værdier, som EU og dets medlemsstater er baseret på. Terrorisme er en forbrydelse, som under ingen omstændigheder må tolereres. Den udgør en af de største farer for sikkerheden, stabiliteten og de demokratiske værdier i det internationale samfund og er også et direkte angreb på vores borgere.
<P>
EU og det internationale statssamfund skal bekæmpe terrorismen med beslutsomhed og i enhver form. Der findes ingen retfærdiggørelse for terror. Vi må ikke udvise nogen form for svaghed i bekæmpelsen af terrorismen. Derfor har vi brug for et stærkt og forenet Europa. For at kunne bekæmpe terrorismen effektivt skal vi nå videre end det rene tætte samarbejde og udvikle en sammenhængende fælles politik, der tager højde for borgernes behov og samtidig er i overensstemmelse med vores forståelse af menneskets rettigheder og værdighed.
<P>
Lad mig derfor endnu en gang præcisere, at Europa-Parlamentet ikke mener, Guantánamo-basen er forenelig med vores europæiske retsorden. Vi skal sikre, at vi i fællesskab bekæmper terrorismen i overensstemmelse med de værdier, vi repræsenterer.
<P>
I anledning af mindedagen for ofrene for terrorismen skal vi endnu en gang bekræfte vores vilje til at bekæmpe enhver form for terrorisme og også træffe de nødvendige foranstaltninger. Vi må ikke glemme ofrene for terrorismen. Vi skylder dem at straffe deres mordere. Ved at føre en beslutsom politik skal vi imidlertid også arbejde på, at terrorisme og terrorangreb på EU-jord og andre steder i verden forhindres i videst mulig udstrækning. Dette er i overensstemmelse med principperne i det internationale samfund og vores retsorden.
<P>
Den 5. marts 2007 blev Daniele Mastrogiacomo, en italiensk journalist og korrespondent på avisen La Repubblica, bortført af talebanerne i Afghanistan. Han havde ikke gjort andet end udøvet sit erhverv og rapporteret om situationen i landet. Jeg vil gerne benytte lejligheden til at udtrykke Europa-Parlamentets solidaritet og min egen solidaritet med Daniele Mastrogiacomos familie og med La Repubblica.
<P>
Den samme solidaritet vil jeg på vegne af Europa-Parlamentet gerne give udtryk for over for den tyske statsborger, der blev bortført i Irak i februar, og hendes ligeledes bortførte søn. Vi opfordrer udtrykkeligt de personer, der holder Daniele Mastrogiacomo tilbage, og også organisationen Kataib Siham al-Haq, der har bortført de to tyske statsborgere, som har boet i Irak længe, til at frigive dem omgående og i god behold. Vi må ikke lade os afpresse med vold.
<P>
Jeg vil gerne anmode Dem om at mindes ofrene for terrorismen.
<P>
(Parlamentet iagttog stående et minuts stilhed)
