<CHAPTER ID="005">
Velkomstord
<SPEAKER ID="049" NAME="Formanden">
Mine damer og herrer, før vi går over til afstemning om budgettet, vil jeg gerne nævne, at formanden for det chilenske deputerkammer, hr. Antonio Leal Labrín, i dag befinder sig her hos os i den officielle loge.
<P>
(Bifald)
<P>
Hr. Leal Labrín ledsages af de chilenske parlamentsmedlemmer hr. Gonzalo Duarte Leiva og hr. Germán Becker Alvear. Vi byder dem velkommen og takker dem for deres besøg.
<SPEAKER ID="050" NAME="Bruno Gollnisch" AFFILIATION="NI">
(FR) Hr. formand! Dette er faktisk et procedurepunkt og også en påmindelse om artikel 188 i forretningsordenen. Efter mødet i Præsidiet har vi lige erfaret, at den israelske regering gerne vil udelukke fru Le Pen fra de politiske drøftelser i den israelske delegation. Hun er medlem af denne delegation og er det i debattens, dialogens og åbenhedens ånd.
<P>
Jeg vil gerne udtrykke vores tak til hr. Brok for hans helt igennem korrekte holdning og sige meget klart, at da hr. Krivine på lignende vis blev udelukket efter den amerikanske regerings beslutning, var vi, uanset vores forskellige holdninger, helt enige om, at det ikke var op til værtsregeringen at bestemme, hvordan delegationen fra Europa-Parlamentet skulle sammensættes.
<P>
Jeg vover derfor at håbe, at De som garant for alle EU-parlamentsmedlemmernes rettigheder vil være opsat på at gøre dette klart for de israelske myndigheder.
<SPEAKER ID="051" NAME="Martin Schulz" AFFILIATION="PSE">
(DE) Hr. formand! De bør give ordet til hr. Brok først, da han gerne vil sige noget om emnet. Derefter vil jeg gerne have lov til at komme med min holdning, hvorfor jeg anmoder om at få ordet efter hr. Brok.
<SPEAKER ID="052" NAME="Formanden">
Formandskonferencen har besluttet at udskyde ad hoc-delegationens besøg til Libanon, Israel og Palæstina, hvilket jeg håber tilfredsstiller den bekymring, der er kommet til udtryk.
<P>
Tak, fordi De har gjort plenarforsamlingen opmærksom på dette spørgsmål.
<SPEAKER ID="053" NAME="Carlos Carnero González" AFFILIATION="PSE">
. - (ES) Hr. formand! De ved, at jeg forsøger at være alvorlig i mine indlæg, og eftersom det står i forretningsordenen, at alle de dokumenter, der officielt behandles her i Parlamentet, skal være tilgængelige på alle de officielle sprog, gør jeg opmærksom på den kendsgerning, at jeg skal stemme om ændringsforslag, der kun foreligger på tre sprog, nemlig engelsk, fransk og tysk. Det er tre meget respektable sprog, ligesom de øvrige.
<P>
Da dette derfor kan skabe problemer i fremtiden, gør jeg opmærksom på, at denne tekst ikke er tilgængelig på alle de officielle sprog, og naturligvis heller ikke på mit.
<SPEAKER ID="054" NAME="Formanden">
Sekretariatets tjenestegrene har oplyst mig, at de er sikre på, at det foreligger på alle sprog, herunder Deres og mit. Hvis jeg har forstået Dem ret, tænker De ikke på de tekster, vi skal stemme om, men på afstemningslisten. Denne liste er som sædvanlig tilgængelig på tre sprog, men de tekster, vi skal stemme om, findes på alle sprogene, dvs. at vores forretningsorden ikke er blevet overtrådt. Vi vil dog se nærmere på spørgsmålet med henblik på senere møder i plenarforsamlingen.
<SPEAKER ID="055" NAME="Elmar Brok" AFFILIATION="PPE-DE">
(DE) Hr. formand! Tillad mig at komme med en bemærkning, da jeg gerne vil afvise kommentarerne fra gruppen bagved. Alle parlamentsmedlemmers rettigheder sikres på samme måde. Hvis vi skal foretage en rejse i en region som denne, er balance essentielt, og hver detalje af rejsen skal forberedes professionelt.
<P>
At det denne gang ikke har været mulig at tage af sted på det planlagte tidspunkt, skyldes tekniske overvejelser. Derfor skal rejsen tages op igen på et senere tidspunkt. Vi bør ikke tillade, at Le-Pen-gruppen lægger noget hemmeligt og mystisk i det, som ikke er der, og jeg vil gerne på det skarpeste afvise deres udsagn.
<SPEAKER ID="056" NAME="Formanden">
Sagen er, at Formandskonferencen, efter at have lyttet til Dem, har besluttet at udskyde denne ad hoc-delegations besøg. Sådan forholder det sig altså. Alt andet er et spørgsmål om opfattelser og fortolkninger, og hver især kan gøre sig sine egne overvejelser.
