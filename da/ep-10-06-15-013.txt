<CHAPTER ID="013">
Værdipapirer, der udbydes til offentligheden, og harmonisering af gennemsigtighedskrav (forhandling) 
<SPEAKER ID="473" NAME="Formanden">
Næste punkt på dagsordenen er betænkning af Wolf Klinz, for Økonomi- og Valutaudvalget, om forslag til Europa-Parlamentets og Rådets direktiv om ændring af direktiv 2003/71/EF om det prospekt, der skal offentliggøres, når værdipapirer udbydes til offentligheden eller optages til handel, og af direktiv 2004/109/EF om harmonisering af gennemsigtighedskrav i forbindelse med oplysninger om udstedere, hvis værdipapirer er optaget til handel på et reguleret marked - C7-0170/2009 -.
<SPEAKER ID="474" NAME="Wolf Klinz">
ordfører. - (DE) Hr. formand, hr. kommissær! Hvis jeg overskrider mine fire minutter lidt, vil jeg afkorte mine afsluttende bemærkninger, så jeg ikke overskrider mine seks minutter.
<P>
Prospektdirektivet blev oprindeligt udarbejdet i 2003 med den betingelse, at det skulle revideres i september 2009. Det er det, der er sket. Prospektdirektivet vedrører udarbejdelse, godkendelse og offentliggørelse af prospekter som en forudsætning for, at værdipapirer kan udbydes til offentligheden eller optages til handel på et reguleret marked i EU. Generelt vedrører den aktuelle gennemgang tekniske aspekter, og det er målet at fjerne retsusikkerhed og urimeligt dyre krav.
<P>
Først vil jeg gerne takke alle de medlemmer, der har arbejdet sammen med os om dette, og alle skyggeordførerne. Vi har haft et rigtig godt samarbejde også med Kommissionen. Uden dette gode samarbejde ville vi rent faktisk ikke have været i stand til at føre denne pakke igennem til en vellykket afslutning ved førstebehandlingen på under 10 måneder. Jeg vil nu kort redegøre for den aftale, vi har indgået - og det indbefatter trepartsforhandlingerne - i form af otte vigtige punkter, som vi kunne nå til enighed om.
<P>
For det første var et af vores mål at lette adgangen til kapital på markedet for små og mellemstore virksomheder. I USA er der som bekendt en meget højere procentdel af virksomheder, herunder SMV'er, som opnår finansiering via markedet, mens det i Europa er almindelig praksis, navnlig blandt små virksomheder, at opnå finansiering via banklån. Vi ønsker at åbne mulighed for, at små virksomheder kan benytte markedet oftere end før. Vi har derfor hævet tærsklen for fritagelse for tærskelkravene, som i sidste ende pålægger SMV'erne bureaukrati og omkostninger, fra 2,5 mio. EUR til 5 mio. EUR.
<P>
Mit andet punkt vedrører investorbeskyttelse. Vi ønsker at sikre os, at vi i forbindelse med en sådan lettelse kan yde tilstrækkelig beskyttelse af små, private investorer. Derfor har vi hævet tærsklen for fritagelse fra prospektkravene for værdipapirer med et pålydende på 50 000 til en pålydende på 100 000.
<P>
Det tredje punkt, jeg gerne vil rejse, vedrører spørgsmålet om, hvordan vi gør det muligt for medarbejdere at deltage i en virksomheds aktiekapital, uden at virksomheden skal afholde de relativt høje omkostninger til offentliggørelse af et prospekt. Så dette handler om at slække på kravene om et prospekt, når der udbydes programmer for medarbejderdeltagelse. Her har vi indført en proportionalitetsbestemmelse, idet vi har fjernet det unødvendige oplysningskrav. Samtidig har vi dog sikret, at vi har et dokument indeholdende grundlæggende oplysninger, så de medarbejdere, der er omfattet af denne deltagelse, kan få en idé om, hvad det er, de får. Vi har også sikret, at virksomheder registreret i tredjelande, dvs. et land uden for EU, også fritages fra prospektkravet - ligesom europæiske virksomheder - når de tilbyder deres medarbejdere aktier, på den betingelse, at de kan bevise ækvivalens med oplysningskravene.
<P>
Det fjerde område, vi drøftede, og som vi er nået til enighed om, vedrører det, der er almindelig kendt som et "prospektresumé". Man kan se på det på følgende måde. Et prospekt er typisk et tykt og omfangsrigt dokument, som ofte indeholder flere hundrede sider. Der er dog også et resumé, som ofte indeholder yderligere 50, 60 eller 70 sider. Det vi ønsker, er, at Parlamentet afkorter dette til det, der kaldes "central investorinformation", eller et dokument med centrale oplysninger til investorer som dem, traditionelle investeringsfonde udsteder, UCITS. Kommissionen tog ikke dette i betragtning og ønskede blot at sikre, at resuméet rent faktisk indeholder central information.
<P>
Vi er nu nået til enighed om, at resuméet bevares i sin nuværende form, men vi skal også sikre, at det rent faktisk indeholder central information, som senere vil blive fastsat i kravene i direktivet og en niveau 2-udarbejdelse. Dette vil bidrage til at afkorte resuméet betydeligt og skære det ned fra de nuværende 60, 70 eller 80 sider til omkring 20-30 sider måske og bidrage til at gøre det letlæseligt, særlig for den lille investor. Dette er vigtigt, fordi vi ikke ønsker at udelukke den lille investor.
<P>
For det femte er der spørgsmålet om ansvar. Når der udarbejdes et prospekt, hvem garanterer så indholdets nøjagtighed? Hvis en mellemmand anvender dette prospekt, hvis han foretager vilkårlige ændringer af indholdet, så er mellemmanden den ansvarlige part. Prospektkravet udløber, enten når udbudsperioden er udløbet, eller når handelen er begyndt, afhængigt af hvilken dato, der er den seneste.
<P>
For det syvende revisionsbestemmelsen. Som det var tilfældet med det tidligere direktiv, vil også dette blive revideret om fem år.
<P>
Mit sidste punkt er, at vi i dette dokument har den første lovgivning, der er bragt på linje med bestemmelserne i Lissabontraktaten. Sidst men ikke mindst lad mig påpege, at formanden for Økonomi- og Valutaudvalget har haft held til at sikre, at Parlamentet har fået tilstrækkelig tid. Vi har tre måneder til at svare Kommissionen og en forlængelse på yderligere tre måneder, hvis det skulle blive nødvendigt. Når det er sagt, har vi, såfremt alle andre muligheder slår fejl, lovet at komme med en hurtig godkendelse, dvs. at føre denne lovgivning igennem på kortest mulige tid.
<P>
Dette tilfredsstiller alle parter.
<SPEAKER ID="475" NAME="Michel Barnier" LANGUAGE="FR">
Hr. formand, mine damer og herrer! Da jeg havde den ære at tale for Europa-Parlamentet den 13. januar, før jeg blev udpeget til kommissær, forpligtede jeg mig til at forbedre beskyttelsen af investorer og nedbringe de administrative omkostninger for virksomhederne, navnlig for de små og mellemstore virksomheder, der som bekendt udgør 80-90 % af den økonomiske struktur i det indre marked. Jeg er derfor meget glad for, at Parlamentet har vedtaget dette reviderede direktiv om prospekter ved førstebehandlingen. Dette er et ændret direktiv, der forenkler og tydeliggør reglerne for udstedelse af værdipapirer, som hjælper små og mellemstore virksomheder, som hr. Klinz netop meget rigtigt mindede os om, til at få adgang til kapitalmarkederne, og som vil bidrage til at styrke det indre kapitalmarked. Forhandlingerne om dette direktiv foregik i tæt samarbejde med Parlamentet og endog mere end det, da Parlamentet og Rådet fremsatte forslag til væsentlige forbedringer, og Kommissionen spillede naturligvis sin rolle.
<P>
Jeg vil derfor gerne på Kommissionens vegne rette en varm tak til ordføreren, hr. Klinz, og til Økonomi- og Valutaudvalget for deres effektive arbejde og konstruktive samarbejde. Vi er glade for denne kompromistekst, som vi nu har foran os, og som respekterer ånden i det oprindelige forslag.
<P>
Prospektdirektivet fra 2003 havde nogle meget klare og umiskendelige fortjenester. Heri fastsattes harmoniserede regler for, hvad europæiske virksomheder skal offentliggøre, når de udsteder værdipapirer, med en stor nyhed. Når et prospekt er blevet godkendt i en medlemsstat, er det gyldigt i hele EU. Rammerne fra 2003 skulle dog tilpasses for at forbedre prospektsystemets juridiske klarhed og effektivitet og for at nedbringe de administrative omkostninger.
<P>
Derfor vil visse typer af værdipapirudstedelser fremover takket være Dem og takket være denne revision være underlagt færre oplysningsforpligtelser for små virksomheder, for små udlånere og for rettighedsspørgsmål og statsgarantier. Prospektresuméets form og indhold vil blive forbedret. Fritagelser fra forpligtelsen til at offentliggøre et prospekt er blevet tydeliggjort i sager, hvor virksomheder sælger via mellemmænd eller detailkæder eller udlodder aktier til medarbejdere. Endelig vil oplysningsforpligtelserne, der i øjeblikket overlapper med kravene i gennemsigtighedsdirektivet, blive fjernet.
<P>
Her er resultatet af vores fælles arbejde. Det reviderede direktiv vil derfor udgøre et afbalanceret redskab tilpasset de komplekse spørgsmål, investorer og udstedere på kapitalmarkederne har rejst, uanset om de er små og mellemstore virksomheder eller store, veletablerede virksomheder. Vedtagelsen af denne tekst ved førstebehandlingen vil sende et stærkt signal om, at EU respekterer sin forpligtelse til at forenkle og nedbringe den administrative byrde, samtidig med at det opretholder og endog forbedrer beskyttelsesniveauet for investorerne. Derfor vil jeg gerne endnu en gang takke ordføreren og Parlamentet for at have godkendt dette dynamiske kompromis til fordel for denne forenkling og navnlig til fordel for de små og mellemstore virksomheder i hele Europa.
<SPEAKER ID="476" NAME="Diogo Feio" LANGUAGE="PT">
Hr. formand! Jeg vil gerne indlede med at gøre opmærksom på, at det har været muligt at udføre et godt stykke arbejde i Økonomi- og Valutaudvalget takket være forslag fra dets forskellige medlemmer, og jeg vil gerne fremhæve den rolle, som ordføreren, vores kollega, hr. Klinz, spillede med hensyn til at nå frem til et positivt resultat. Når vi taler om prospekter, taler vi naturligvis om reklame, markedssikkerhed og bedre adgang til investering. Netop derfor har jeg nogle gange følt, at der er en klar konflikt mellem den beskyttelse, som forbrugerne har krav på, og beskyttelsen af investorer, som også er nødvendig.
<P>
Vi kunne finde en balance. Ofte var løsningerne ikke identiske, men hvad der er endnu vigtigere at understrege, er, at denne revision i sidste ende lagde vægt på små og mellemstore virksomheders situation, behovet for at respektere små investorer med hensyn til muligheden for større forenkling, større klarhed omkring fritagelser og lavere omkostninger for virksomheder ved at nedbringe det, der ofte er en urimelig administrativ byrde.
<P>
Naturligvis er Rådets, Kommissionens og Parlamentets respektive holdninger ofte ikke helt de samme under trialogen. Det var dog muligt at nå frem til en balance omkring den fremtidige markedssikkerhed på EU-plan, og jeg vil gerne her understrege, at det er en positiv ting.
<SPEAKER ID="477" NAME="Catherine Stihler" LANGUAGE="EN">
Hr. formand! Jeg vil gerne takke ordføreren og alle skyggeordførerne for deres samarbejde.
<P>
Jeg tror, S&D-Gruppen kan acceptere de kompromiser, man er nået frem til, for de er retfærdige, og vi mener, at det vil føre til en øget beskyttelse af investorer, særlig små detailinvestorer. Jeg mener, at dette, som kommissæren sagde, er i overensstemmelse med ånden i det oprindelige direktiv.
<P>
Hvis vi ser på resuméet og dokumentet med centrale oplysninger - hr. Klinz har talt om det og behovet for klarhed - tror jeg, at vi er nået frem til en formulering, der vil sikre tydelighed, samtidig med at det står klart, at det civilretlige ansvar fortsat er knyttet til basisprospektet.
<P>
Derudover har vi tydeliggjort den periode, hvor offentliggørelse af et prospekt eller supplerende oplysninger til det er påkrævet. Vi har også tydeliggjort kravet om ansvar for prospektet, når værdipapirerne sælges via mellemmænd og ikke direkte af udstederen.
<P>
Med hensyn til tærsklen vil jeg gerne sige, at det snarere var et spørgsmål om finpudsning end om en dramatisk ændring, men de kompromiser, der blev indgået, var retfærdige og afbalancerede, og S&D-Gruppen støtter disse.
<P>
Jeg mener, at det er et velkomment skridt, at der er skabt klarhed omkring definitionen af en kvalificeret investor, og det samme er tilsyn med handel i tredjelande.
<P>
I overensstemmelse med bedre regulering ser beslutningen om, at der ikke er behov for prospekter ved udstedelse af medarbejderaktier, ud til at være fornuftig. Når alt kommer til alt, bør ledelsen være opmærksom, hvis ikke medarbejderne er villige til at investere i deres egen virksomhed.
<P>
Arbejdet med delegerede retsakter - hr. Klinz nævnte dette. Kompromiset om tre måneder er afgørende vigtigt, og er et skridt i Parlamentets retning.
<P>
Jeg vil helt sikker bruge beslutningen om prospektdirektivet som en standard for det arbejde, jeg skal udføre som ordfører for byggevarer, mens den standard, som Rådet anvender, er direktivet om teknologier til beskyttelse af privatlivet snarere end prospektdirektivet.
<P>
Med hensyn til elektronisk offentliggørelse af prospektet så hilser jeg dette velkommen også. Den femårige revisionsbestemmelse er også velkommen.
<P>
Så alt i alt støtter S&D-Gruppen det kompromis, der er indgået, og vi ser frem til at støtte aftalen ved førstebehandlingen i morgendagens afstemning.
<SPEAKER ID="478" NAME="Olle Schmidt" LANGUAGE="SV">
Hr. formand! I kølvandet på finanskrisen fremsættes der begrundede krav om større gennemsigtighed og bedre regulering af finansmarkedet. Jeg har intet problem med dette, men som altid, når der indføres nye bestemmelser, skal det ske på en afbalanceret måde. Den europæiske økonomis vækstkapacitet vil ikke blive øget af dårligt gennemtænkte forslag, selv om de har legitime formål.
<P>
Jeg vil derfor gerne takke ordføreren, min kollega, hr. Klinz, for hans fremragende arbejde, hvor der tages stilling til disse urimeligt detaljerede regler og forordninger. Hans forslag øger retssikkerheden og fjerner uberettiget strenge krav for at nedbringe virksomhedernes administrative byrde med 25 % i 2012. Min gruppe og jeg er naturligvis glade for det kompromis, som hr. Klinz og andre har forhandlet sig frem til. Forslaget nedbringer den administrative byrde på små og mellemstore virksomheder, men, og jeg mener, det er vigtigt at sige dette, det gør det, uden at mindske investorbeskyttelsen. Dette er også noget, som kommissær Barnier nævnte.
<P>
Drøftelserne har naturligvis været centreret omkring de tærskler, der skal anvendes ved offentliggørelse af prospekter, i forbindelse med f.eks. rettighedsspørgsmål. Jeg mener, de er velafbalancerede og vil muliggøre en bedre funktion af det indre marked. Forslaget vil naturligvis betyde, at små og mellemstore virksomheder ikke vil skulle udarbejde et prospekt, og det vil derfor være lettere for dem at tiltrække kapital. Tærsklen hæves fra 2,5 mio. EUR til 5 mio. EUR. Dette er et velafbalanceret forslag. Det vil også gøre det lettere for regionale banker at udstede obligationer, da tærsklerne hæves fra 50 mio. EUR til 75 mio. EUR for værdipapirer, der ikke er kapitalandele, såsom rentebærende gæld og strukturerede produkter.
<P>
Generelt vil jeg ligesom medlemmerne af Gruppen for Det Progressive Forbund af Socialdemokrater i Europa-Parlamentet gerne takke hr. Klinz for et virkelig fremragende stykke arbejde. Denne betænkning er et vigtigt skridt i retning af en forbedring af vilkårene for millioner af små virksomheder i Europa.
<SPEAKER ID="479" NAME="Vicky Ford" LANGUAGE="EN">
Hr. formand! Jeg ved, at dette ikke er en af de betænkninger, der giver størst anledning til store overskrifter, men den fortjener at være det, for dette prospektdirektiv har rent faktisk været afgørende for reguleringen af europæiske virksomheders adgang til kapital. Det i sig selv er meget vigtigt for Europas potentiale for økonomisk vækst i fremtiden.
<P>
Det har været en fornøjelse at arbejde sammen med skyggeordførerne, men en endnu større fornøjelse at arbejde under hr. Klinz' ledelse. Han har tilføjet Kommissionens oprindelige forslag og Rådets holdning en reel merværdi. Jeg mener, at den tekst, dette har resulteret i, ikke blot fungerer rent teknisk, men også har fundet en god balance mellem investorbeskyttelse og lettelse af adgangen til kapitalmarkedet for virksomheder i Europa. Vi har arbejdet hårdt på at opnå retssikkerhed, og der findes en klar procedure for opdatering og supplering af prospekter. Vi har forsøgt at hjælpe investorerne med indholdet af resuméet og begrebet centrale oplysninger.
<P>
Jeg glæder mig navnlig over, at der vil være mindre strenge oplysningsordninger for rettighedsspørgsmål. Jeg mener, at dette ikke blot vil være en hjælp for større virksomheder, men også for mindre virksomheder. På et tidspunkt, hvor markedet er ustabilt, kan det være udgifterne til et prospekt, der afskrækker nogen fra endog at forsøge at rejse ekstra kapital. Det må vi navnlig holde os for øje på dette tidspunkt.
<P>
Det er en meget velkommen præcedens. Jeg ser frem til en yderligere analyse af sektoren, når vi ser på investeringsservicedirektivet senere i år. Som sagt er dette et eksempel på en konkret foranstaltning, som vi træffer for at forbedre klimaet for iværksættere og for investering i vores fremtid i Europa.
<SPEAKER ID="480" NAME="José Manuel García-Margallo y Marfil" AFFILIATION="PPE">
(ES) Hr. formand, hr. kommissær! Vi ved en række ting. Vi ved, at krisen har været som en muterende virus. Den begyndte som en ejendomskrise, senere blev den en bankkrise, så en økonomisk krise, og sluttede så med at blive en statsgældskrise, som kunne bringe andre kriser inden for sektoren med sig i sit kølvand.
<P>
Vi ved også, at denne krise har været meget dyr. Ifølge Kommissionens tjenestegrene beløber støtteforpligtelserne til finanssektoren sig til 3,5 mia. EUR, dvs. en tredjedel af EU's bruttonationalprodukt. Vi ved også, at en af de grundlæggende årsager til krisen var den manglende gennemsigtighed af produkter, institutioner og markeder.
<P>
Derfor er den betænkning, vi drøfter på nuværende tidspunkt, så vigtig. Hvis man ønsker statistikker, vil jeg dog gerne minde om, at alene i USA steg værdipapirer med sikkerhed i aktiver i årene 2000-2006 med en faktor fire, og værdipapirer med sikkerhed i fast ejendom med en faktor syv. Desuden sagde rådgiveren for en velanset bank for nylig i en retssag, at de ikke havde nogen særlig god idé om, hvad det var, de solgte.
<P>
Vi ved også - og dette er den tredje erklæring - at mange af de forpligtelser, vi indgik på G20-topmødet ikke for at citere en spansk poet er "kommet videre fra muserne til teatret" - de er ikke kommet videre fra fantasien til det skrevne ord.
<P>
Vi ved også, at der under hele denne omformning af finanssektoren er tre principper, som jeg anser for at være centrale, nemlig paneuropæiske enheder skal overvåges af paneuropæiske myndigheder. Vi skal råde over de nødvendige foranstaltninger til at påvise virussen og undgå infektion. Og endelig må vi forhindre, at offentligheden selv skal betale for de infektioner, den ikke selv har forårsaget.
<P>
Kommissæren har et stort arbejde foran sig, hvis vi ikke ønsker, at den næste krise skal fange os med bukserne nede.
<P>
Jeg vil slutte med på fransk at sige, at jeg anbefaler "de l'audace, encore de l'audace et toujours de l'audace" i vores arbejde - dristighed, mere dristighed og altid dristighed.
<SPEAKER ID="482" NAME="George Sabin Cutaş" AFFILIATION="S&amp;D">
(RO) Fru formand! Fjernelse af kravene om dobbelt gennemsigtighed og nedbringelse af oplysningskravene for virksomheder med begrænset markedskapitalisering vil skønsmæssigt generere samlede besparelser på 110 mio. EUR om året. Revisionen af prospektdirektivet vil derfor bidrage til at øge små og mellemstore virksomheders konkurrenceevne i EU. Vi må ikke glemme, at små og mellemstore virksomheder er drivkraften i EU's økonomi. De skabte 9,4 mio. job i EU mellem 2002 og 2008, og de beskæftiger i øjeblikket 90 mio. europæiske borgere.
<P>
Samtidig skal kravene om finansiel gennemsigtighed harmoniseres på EU-plan for at nedbringe den administrative byrde på de europæiske virksomheder. Som følge heraf skal den nyoprettede Europæiske Værdipapir- og Markedstilsynsmyndighed overvåge harmoniseringen af medlemsstaternes lovgivninger med henblik på undersøgelse og godkendelse af prospekter.
<SPEAKER ID="483" NAME="David Casa" AFFILIATION="PPE">
(EN) Fru formand! Vi har set en stor del turbulens på de europæiske markeder i de seneste år, og mange har lidt store tab. Så vi må sikre, at investorer, særlig detailinvestorer, beskyttes på passende vis inden for EU. Investorer bør kunne indhente de oplysninger, der er nødvendige for at foretage velinformerede valg. Når der findes en velstruktureret ramme, gør det også det europæiske marked mere sikkert og dermed attraktivt for seriøse investorer.
<P>
Prospektdirektivet har været grundlæggende ved fastsættelsen af industrielle standarder i EU, som det var tilfældet med direktivet om investeringsinstitutter. Teknisk lovgivning, der regulerer denne dynamiske industri, skal revideres hyppigt, finjusteres og ajourføres for at sikre, at den forbliver relevant og aktuel. Jeg er enig i, at visse bestemmelser i direktivet var unødvendige, og en række forpligtelser, som organisationerne skal leve op til, bør fjernes. De fordele, det medfører for investorer, er ubetydelige, men de pålægger virksomhederne selv en betydelig byrde. Strømliningen af definitionerne for at undgå fortolkningsproblemer i de enkelte medlemsstater vil også fremme strømliningen inden for sektoren.
<P>
Endelig vil jeg gerne lykønske vores ordfører, hr. Klinz, med hans fremragende arbejde. Jeg vil også gerne lykønske alle skyggeordførerne. Jeg mener, at denne betænkning er velafbalanceret og proportional.
<SPEAKER ID="484" NAME="Sari Essayah" AFFILIATION="PPE">
(FI) Fru formand, hr. kommissær! Jeg mener, at betænkningen om ændringen af prospektdirektivet er en positiv betænkning, fordi mange af disse ændringsforslag nedbringer den administrative byrde på virksomheder, så ordføreren og skyggeordførerne har sammen udført et fremragende stykke arbejde.
<P>
Som en modvægt til nedbringelse af kravene til et prospekt må vi altid tage hensyn til spørgsmålet om beskyttelse af investoren. Retsgrundlaget for prospektresuméet blev tydeliggjort, og tanken om et bredt retsgrundlag blev opgivet, hvilket er godt, for et langt prospektresumé ville have været svært at forstå, og investoren kunne få fornemmelsen af, at der ikke var nogen grund til at læse selve prospektet grundigt igennem. Nu skal prospektresuméet blot svare til resuméet. Der må ikke være modsigelser mellem de to. Det faktiske juridiske ansvar ligger i sandfærdigheden af oplysningerne i selve prospektet. Jeg billiger også forslaget om, at kravene til prospektets indhold skal tydeliggøres, da en ensartet struktur kun kan tjene til at fremme forståeligheden af disse resuméer.
<P>
Med det andet ændringsforslag, jeg har fremlagt, ønskede jeg at sikre, at prospektkravet blev opretholdt i forbindelse med medarbejderaktier. Dette skete ud fra tanken om, at alle investorer skal behandles ens. Det kan ikke altid antages, at en lille investor blandt medarbejderne ved nok om virksomheden og dens værdipapirer. Dette er måske noget, vi skal vende tilbage til, og overveje fremover.
<P>
Dette direktiv har et vigtigt formål. En investor kan basere sine investeringsbeslutninger på klare og forståelige oplysninger, som er lettilgængelige. Jeg mener, at ændringen af direktivet, til trods for det problem, jeg nævnte, vil bidrage med en ændring i den rigtige retning.
<SPEAKER ID="485" NAME="Elena Băsescu" AFFILIATION="PPE">
(RO) Fru formand! Jeg vil gerne lykønske hr. Klinz med hans fremragende arbejde i forbindelse med denne betænkning og fremsætte følgende tydeliggørelser. Kommissionens forslag om forenkling og forbedring af prospektdirektivet indebærer en bedre beskyttelse af investorerne og giver dem passende oplysninger. Det unikke pas er gyldigt på alle markeder i EU, når det er registreret og godkendt af de relevante myndigheder i en medlemsstat.
<P>
Med hensyn til fjernelse af bureaukrati mener jeg, at der er behov for en passende lovramme for at fjerne usikkerheden omkring indberetning til værtsmedlemsstaten. Ved at fjerne overflødige opgaver, der tynger på virksomhederne, kan vi endvidere opnå en reduktion på 25 % af de urimeligt høje udgifter og af den administrative byrde i 2012. Endelig vil jeg gerne sige, at de nye bestemmelser vil yde større beskyttelse af investorerne og give dem en chance for at foretage en bedre analyse af de risici, der er forbundet med et værdipapir, inden de foretager en investering.
<SPEAKER ID="486" NAME="Franz Obermayr" AFFILIATION="NI">
(DE) Fru formand! Klar regulering af spørgsmålet om ansvar er naturligvis en vigtig del af et gennemsigtigt værdipapirmarked. I denne henseende må vi først og fremmest lægge vægt på beskyttelse af små investorer. Når det gælder gensalg af værdipapirer, skal investoren vide, hvem der er ansvarlig for oplysningernes nøjagtighed og aktualitet. Hvis vi betragter investoren som en forbruger, der skal beskyttes, så er det vigtigt, at han eller hun får adgang til de vigtige oplysninger, der er nødvendige for en prisfastsættelse af produktet, i dette tilfælde værdipapirer. Kun da er han eller hun i stand til at træffe velorienterede beslutninger.
<P>
På EU's kapitalmarked er det ligeledes vigtigt, at vi opstiller en komparativ liste over forskelle mellem bestemmelser om ansvar i den nationale civilret. I disse tider med krise og navnlig usikkerhed betyder dette, at der skabes tillid blandt investorerne igen via tilsvarende gennemsigtighed på værdipapirmarkedet.
<SPEAKER ID="487" NAME="Angelika Werthmann" AFFILIATION="NI">
(DE) Fru formand, mine damer og herrer! Prospektet regulerer det offentlige udbud af værdipapirer og udstedelsen af disse på et reguleret marked i Fællesskabet. Det er en form for pas, der giver adgang til alle EU-markeder. Af hensyn til kontrol og gennemsigtighed hilser jeg beskyttelsen af de små investorer og navnlig indberetningskravet velkommen. Jeg betragter forbedringen af adgangen til værdipapirer for små og mellemstore virksomheder gennem fjernelse af administrative hindringer som en investering i fremtiden.
<SPEAKER ID="488" NAME="Michel Barnier" LANGUAGE="FR">
Fru formand! Jeg vil gerne endnu en gang takke alle talerne for deres godkendelse og supplerende bemærkninger. Den tekst, der vil blive vedtaget, er helt klart et dynamisk kompromis. Det kan derfor ikke omfatte alle idéer og alle forslag, der er fremsat, men samtidig mener jeg, at Parlamentet, hr. Klinz, Økonomi- og Valutaudvalget, Retsudvalget og andre har god grund til at være tilfredse, for den nuværende tekst har haft stor gavn af deres bemærkninger, forslag og konstruktive kritik i løbet af forhandlingsprocessen, og jeg siger her min mening.
<P>
En stor del af de ændringsforslag, hr. Klinz fremsatte sammen med andre kolleger fra Økonomi- og Valutaudvalget, er blevet indarbejdet i teksten, navnlig vedrørende direktivets anvendelsesområde, bestemmelsen om centrale oplysninger, der skal medtages i prospektresuméet, den ordning, der gælder for medarbejdere, eller endog "lissaboniseringen" for nu at udtrykke det på den måde af prospektdirektivet.
<P>
Hr. Feio nævnte konflikten mellem beskyttelse af investorer og de små og mellemstore virksomheders behov. Må jeg minde ham om, at der vil blive udviklet et proportionalt prospekt for små og mellemstore virksomheder. Hr. Cutaş nævnte også sit hovedpunkt, nemlig denne særbehandling af små og mellemstore virksomheder. Der vil derfor blive udviklet et proportionalt prospekt for små og mellemstore virksomheder, et niveau 2-prospekt, som dog respekterer behovet for at beskytte investorerne.
<P>
Et andet punkt, som fru Essayah nævnte for et øjeblik siden, var kvalificerede investorer og behandlingen af privatpersoner. Direktivet tager fuldt hensyn til forskellen mellem de to. Jeg vil gerne minde om, at resuméet vil være et vigtigt element i sikring af en egentlig og retfærdig beskyttelse af privatpersoner.
<P>
Kommissionen kan acceptere alle ændringsforslagene og støtter derfor teksten, og det samme gør hr. Klinz, de forskellige talere fra grupperne, hr. Feio, fru Stihler, hr. Schmidt og fru Ford, som godkendte dette fremragende kompromis på deres gruppers vegne. Vi er sikre på, at dette direktiv vil gøre en forskel med hensyn til styrkelse af beskyttelsen af investorer og nedbringelse af de administrative omkostninger for udstedere, at det vil yde et endnu større bidrag til udvikling af et reelt kapitalmarked i EU. Vi må ikke gå glip af denne mulighed.
<P>
Jeg vil gerne slutte med at takke hr. García-Margallo for hans bidrag, fordi han ud over denne tekst, der markerer et reelt fremskridt, har sat dette fremskridt ind i en langt bredere sammenhæng, som han desuden arbejder meget effektivt på i forbindelse med tilsynspakken, den gennemsigtighedspakke, der drøftes. Må jeg minde om, at denne revision vil forbedre gennemsigtighedselementerne og tilpasse dem til udstedere, særlig små og mellemstore virksomheder, mens den samtidig respekterer beskyttelsen af investorerne. Tilsynselementet blev medtaget i tilsynspakken, omnibusteksten, og det er denne tekst, hr. García-Margallo arbejder på sammen med andre kolleger, og han opfordrer os til at udvise kollektiv dristighed.
<P>
De har bevist det i denne tekst, der markerer et reelt fremskridt, og jeg har tillid til, at vi alle i fællesskab vil bevise det sammen med Rådet i kompromiser, der er lige så dynamiske, kompromiser, som vi må finde frem til i de kommende dage om andre tekster, der drøftes i øjeblikket, om reguleringen af hedgefonde og egenkapital og først og fremmest det store europæiske tilsynsprojekt, som vi har brug for i forbindelse med denne tekst, om kreditvurderingsbureauer, som vi talte om tidligere og om talrige andre spørgsmål om regulering, gennemsigtighed og kontrol, som er den lære, vi må drage af krisen. Det er Parlamentets ansvar.
<SPEAKER ID="489" NAME="Wolf Klinz">
ordfører. - (DE) Fru formand! Jeg vil blot fremsætte en kort bemærkning. For det første vil jeg gerne takke kommissæren og alle medlemmerne for deres venlige bemærkninger. Jeg er glad for, at de deler mine synspunkter. Vores samarbejde har rent faktisk gjort det muligt for os at finde en balance mellem forskellige mål, nemlig dels lettere adgang til kapital for SMV'er og fjernelse af administrative hindringer, dels forbedring og sikring af investorbeskyttelsen og skabelse af fremskridt i form af etablering af et ægte europæisk indre marked.
<P>
Jeg håber, at vi, når denne nye udgave af prospektdirektivet skal revideres om fem år, vil kunne etablere en forbindelse mellem prospektdirektivet og direktiverne om markedsmisbrug og gennemsigtighed, og at vi måske kan gå så vidt som til i forbindelse med værdipapirer, der ikke er kapitalandele, at vælge ikke hjemmemarkedet, men en anden EU-medlemsstat som udgangspunkt for udstedelse.
<SPEAKER ID="490" NAME="Formanden">
Forhandlingen er afsluttet.
<P>
Afstemningen finder sted onsdag den 16. juni 2010.
