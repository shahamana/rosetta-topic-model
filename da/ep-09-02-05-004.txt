<CHAPTER ID="004">
Oplysningskampagner og salgsfremstød for landbrugsprodukter (forhandling) 
<SPEAKER ID="037" NAME="Formanden">
Næste punkt på dagsordenen er betænkning af Dumitriu for Udvalget om Landbrug og Udvikling af Landdistrikter om forslag til Rådets forordning om ændring af forordning (EF) nr. 3/2008 om oplysningskampagner og salgsfremstød for landbrugsprodukter på det indre marked og i tredjelande - C6-0313/2008 -.
<SPEAKER ID="038" NAME="Constantin Dumitriu  " LANGUAGE="RO">
Hr. formand! Det glæder mig, at vi har denne lejlighed til at tage en drøftelse i plenum af en sag, som ikke kun er vigtig for Fællesskabets landbrugssektor, men også for konkurrenceevnen i hele den europæiske økonomi.
<P>
I en tid, hvor vores landes økonomier lider under den globale krise, og hvor det er afgørende at styrke efterspørgslen efter landbrugsprodukter, giver ændringen af forordning nr. 3/2008 om oplysningskampagner og salgsfremstød for landbrugsprodukter på det indre marked og i tredjelande os bedre muligheder for at støtte landbrugsproducenter og følgelig EU's økonomi.
<P>
Rådets forordning nr. 3/2008, som samler forordningerne 2702/1999 og 2826/2000 i én tekst, har imødekommet Kommissionens nye politiske tilgang til forenkling af lovgivningen samtidig med, at den også har opfyldt målet om at lette de administrative procedurer i EU's institutioner. Med udgangspunkt i denne forordning kan Fællesskabet træffe foranstaltninger om oplysningskampagner for en række landbrugsprodukter på det indre marked og på tredjelandes markeder og samtidig bevare foranstaltningernes specifikke natur i henhold til det marked, hvorpå de gennemføres.
<P>
Denne politik udgør en reaktion på et reelt behov hos medlemsstaterne for at promovere deres landbrugsprodukters image, især fordelene i form af kvalitet, næringsværdi og standarder for fødevaresikkerhed, både blandt europæiske forbrugere og forbrugere i andre lande. Den hjælper også med at åbne nye afsætningsmarkeder og har en multiplikatoreffekt for nationale initiativer og initiativer i den private sektor.
<P>
De ændringsforslag, som Kommissionen har iværksat, tilsigter at tillade interesserede medlemsstater at udarbejde et relevant program i de tilfælde, hvor de organisationer, der er involveret i at udarbejde forslag, ikke ønsker at fremlægge programmer, der skal gennemføres i tredjelande. Som følge heraf vil medlemsstaterne have lejlighed til at udvide anvendelsesområdet for de foranstaltninger, der skal indgå i programmerne, samt søge internationale organisationers hjælp med at gennemføre foranstaltningerne. Det udkast til betænkning, som vi drøfter, foreslår visse tilføjelser til og tilpasninger af Kommissionens forslag, hvilket er nødvendigt for at tydeliggøre og supplere forordningens logik.
<P>
For det første foreslår vi indførsel af samråd med brancheforeninger og erhvervsorganisationer, der er aktive i målsektorerne i medlemsstater, der er involveret i processen med at udarbejde oplysningsprogrammer for landbrugsprodukter, både på det indre marked og i tredjelande. Set i lyset af disse foreningers og organisationers ekspertise og den vigtige rolle, de spiller for at garantere og kontrollere kvaliteten, er det af allerstørste vigtighed, at de høres. Samtidig støtter vi, at disse programmer bliver udarbejdet med udgangspunkt i en vurdering af behovet for dem og deres aktualitet, hvilket giver os en forsikring om, at midlerne bruges effektivt på programmer, der lever op til målene om at hjælpe med at fremme salget af Fællesskabets produkter.
<P>
Vi foreslår også en udvidelse af de områder, hvor internationale organisationer kan få overdraget gennemførelsen af oplysningsprogrammer for tredjelande. Reklame- og salgsfremstød er også relevante for vinbranchen, både på EU's indre marked og i tredjelande. Som det er tilfældet med olivenolie- og spiseolivenbranchen, findes der internationale organer i vinbranchen, f.eks. Den Internationale Vinorganisation, som kan sikre gennemførelsen i tredjelande af programmer foreslået af medlemsstater, hvorved der formidles oplysninger om egenskaber og fordele ved vine med beskyttet oprindelsesbetegnelse og vine med beskyttet geografisk betegnelse.
<P>
Et andet ændringsforslag, som vi fremlægger for Dem, tilsigter at forøge EU's andel af samfinansieringen fra 60 % til 70 % på et tidspunkt, hvor det bliver stadig vanskeligere for små producenter at opnå finansiering på grund af finanskrisen. Uden økonomisk støtte risikerer de at gå konkurs, fordi de ikke har styrken til at fremme salget af deres produkter og står over for et fald i efterspørgslen på markedet.
<P>
Det ultimative mål med disse forslag er at skabe større efterspørgsel for at fremme produktionen og støtte EU's økonomi generelt. Hvis vi opnår dette mål, vil det hjælpe os med at overvinde den nuværende vanskelige situation. Kvaliteten af EU's landbrugsprodukter og fødevarer er en fordel, som vi er nødt til at udnytte for at sikre den europæiske økonomis konkurrenceevne og højere indtægter for producenterne.
<P>
Jeg håber, at de anbefalinger, vi vil vedtage, bliver gennemført så hurtigt som muligt af Kommissionen og medlemsstaterne, for vi har ikke råd til at spilde tiden i den nuværende situation, hvor Europas borgere rammes af følgerne af en ekstremt dyb økonomisk recession. De foreslåede foranstaltninger vil naturligvis ikke løse alle problemerne i forbindelse med markedsføring af og salgsfremstød for Fællesskabets landbrugsprodukter og fødevarer.
<P>
Forenkling af bureaukratiet i forbindelse med registrering af traditionelle produkter, indførsel af en Made in the EU-mærkat og en løsning på problemet med produkter af lavere kvalitet og med lavere sikkerhedsstandarder, der importeres fra tredjelande, er blot nogle af de områder, som vi er nødt til at tage med i vores overvejelser for at forøge markedsandelen for Fællesskabets produkter. Jeg ser frem til Deres bemærkninger og spørgsmål.
<SPEAKER ID="040" NAME="Mariann Fischer Boel" LANGUAGE="EN">
Hr. formand! Jeg vil gerne starte med at takke ordføreren, hr. Dumitriu, og medlemmerne af Landbrugsudvalget for en fremragende betænkning om Kommissionens forslag om oplysningskampagner og salgsfremstød for landbrugsprodukter på det indre marked og i tredjelande.
<P>
Jeg vil gerne understrege vigtigheden af de sager, betænkningen omhandler. Jeg tror, vi alle er enige om, at salgsfremmende foranstaltninger for europæiske landbrugsprodukter har enorm vigtighed, både internt og eksternt. Jeg er overbevist om, at samhandlen med landbrugsprodukter vil fortsætte med at vokse i fremtiden - selv hvis vi er nødt til at indrømme, at vi må igennem et tilbageslag lige nu på grund af den økonomiske krise. Men der vil blive enorme muligheder for vores europæiske produkter på tredjelandsmarkeder, og vores salgskampagne skulle gerne hjælpe europæiske producenter med at udforske disse nye markeder.
<P>
Før jeg kommer ind på betænkningens indhold, vil jeg gerne sætte den i perspektiv. I 2008 vedtog Kommissionen 42 programmer om det indre marked og om tredjelande, der repræsenterer et budget på 128 mio. EUR over tre år. I henhold til reglerne skulle halvdelen af beløbet finansieres af Fællesskabet.
<P>
Hensigten med Kommissionens forslag er at gøre det muligt for medlemsstater at iværksætte programmer, der er samfinansieret af EU i tredjelande - som beskrevet af ordføreren - fordi denne mulighed i dag kun findes for det indre marked. Det bør også være muligt for internationale organisationer at gennemføre programmerne.
<P>
De tre vigtigste ændringsforslag fra ordføreren og hans kolleger lyder som følger: For det første at gøre det obligatorisk for medlemsstater at høre brancheforeninger om de foreslåede programmer, for det andet at specificere, at muligheden for gennemførelse gennem internationale organisationer ikke kun er forbeholdt Det Internationale Olivenolieråd, men er en almen mulighed, f.eks. - som nævnt her i dag - også i vinbranchen, og endelig at forøge graden af samfinansiering på budgetsiden.
<P>
Hvad angår disse ændringsforslag vil jeg understrege, at medlemsstater faktisk allerede hører brancheforeninger for at sikre sig, at de har producenternes støtte. Jeg ville foretrække, at denne partnerskabstilgang fortsatte på frivillig basis.
<P>
Jeg nævnte kun Det Internationale Olivenolieråd som et eksempel på grund af de diskussioner, der har fundet sted for nylig om hele olivenoliebranchen. Det udelukker bestemt ikke andre internationale organisationer såsom Den Internationale Vinorganisation.
<P>
Hvad angår finansieringen af budgettet, er der naturligvis drøftelser i gang om Fællesskabets grad af samfinansiering, men vi diskuterede dette spørgsmål, da vi sammenlagde de to forordninger om oplysning og salgsfremstød i 2008, så jeg synes ikke, vi skal genåbne den diskussion.
<P>
Jeg vil gerne benytte lejligheden til at sige, at da vi blev enige om vinreformen, anerkendte vi vigtigheden af salgsfremstød for vores produkter på tredjelandsmarkeder. Med henblik på at bruge budgettet for vin på en smartere og mere intelligent måde foreslog vi derfor at øremærke 120 mio. EUR årligt til salgsfremstød for vores vinprodukter på tredjelandsmarkeder som en særlig budgetpost. Men eftersom medlemsstater, især de nye medlemsstater, ikke ønskede at havne i en situation, hvor pengene var øremærket på en sådan måde, at gik de tabt, hvis de ikke blev brugt, lagde vi de 120 mio. EUR ind under de nationale rammebeløb, så medlemsstaterne selv kan bestemme. Det sender under alle omstændigheder et klart signal om, at Fællesskabet rent faktisk tager sagen alvorligt og anerkender vigtigheden af stærke salgsfremstød for europæiske produkter. Jeg ser frem til drøftelsen her i dag.
<SPEAKER ID="041" NAME="Petya Stavrevа" LANGUAGE="BG">
Hr. formand, fru kommissær, mine damer og herrer! Jeg vil gerne gratulere ordføreren, hr. Dumitriu, for hans objektive betænkning, der afspejler denne sektors reelle behov i Fællesskabet, hvad angår salgsfremstød for europæiske producenter.
<P>
Betænkningen indeholder foranstaltninger, der vil hjælpe med at åbne nye markeder og gøre vores landmænds landbrugsproduktion profitabel. Denne politik opfylder de faktiske behov i medlemsstater, der ønsker at fremme salget af deres landbrugsproduktion, både blandt forbrugere i Fællesskabet og i tredjelande.
<P>
Den udgør en fortrinlig lejlighed for at lægge vægt på kvalitet, næringsværdi, produktionsmetoder og de producerede fødevarers sikkerhed. Jeg støtter ordførerens forslag om at give interesserede lande lejlighed til at foreslå oplysningsprogrammer for tredjelande, hvis sidstnævnte ikke har denne mulighed.
<P>
Dette ændringsforslag vil gøre det muligt for europæiske lande at udvide den praktiske rækkevidde for foranstaltningerne i disse programmer og søge hjælp med gennemførelsen fra internationale organisationer. Jeg mener, at den vigtige rolle, som foreninger og erhvervsorganisationer i de enkelte lande spiller, skal tages med i betragtning under udarbejdelsen af disse programmer, fordi de har et objektivt syn på, hvad der foregår i de enkelte brancher.
<P>
Vi må lægge mærke til visse internationale organers vigtighed i forhold til at promovere de specifikke karakteristika og fordele ved fødevarer, der er typiske for særlige EU-regioner. Jeg støtter ordførerens forslag om at forøge procentdelen af Fællesskabets økonomiske deltagelse, så der kan ydes yderligere hjælp til de projekter, medlemsstaterne vælger. Jeg opfordrer Dem til at støtte hr. Dumitrius betænkning.
<SPEAKER ID="042" NAME="Bogdan Golik" LANGUAGE="PL">
Hr. formand, fru kommissær! Jeg gratulerer inderligt hr. Dumitriu med en god betænkning - en fortsættelse af de betænkninger, der er udarbejdet tidligere, hvori vi diskuterede salgsfremstød og beløb afsat til salgsfremstød for EU i tredjelande.
<P>
Oplysningskampagner og salgsfremstød for landbrugsprodukter på det indre marked og i tredjelande spiller en enorm rolle for at skabe et positivt image for Made in Europe-mærket. Det har jeg understreget i lang tid, og jeg har i flere år arbejdet for at forenkle hele ordningen for oplysningskampagner og salgsfremstød. I mine indlæg har jeg gentagne gange understreget behovet for at promovere et Made in Europe-mærke på markeder i tredjelande. Det er særligt berettiget under de aktuelle formelle og juridiske betingelser.
<P>
I overensstemmelse med erklæringen fra den sjette WTO-Ministerkonference i Hongkong skal brugen af alle former for eksportsubsidier og discipliner for alle eksportforanstaltninger med tilsvarende effekt ophøre i 2013. I betragtning af, hvor kompliceret det er at organisere salgsfremmende kampagner i tredjelande, og de højere omkostninger ved sådanne tiltag på betydelige afstand, især i Asien og Amerika, tiltrak mekanismen for støtte til salgsfremmende aktiviteter ikke megen interesse fra brancheforeninger.
<P>
Kommissionens forslag gør det muligt at stimulere deres aktivitet. Salgsfremmende programmer gennemført af medlemsstater giver mulighed for samarbejde for organisationer, der ikke på egen hånd har kunnet drive og finansiere disse aktiviteter. Ikke desto mindre bør indsatsen for at forøge Fællesskabets procentdel af finansieringen af denne type projekter fortsættes. Jeg vil nævne et eksempel fra USA, hvor der bruges flere gange mere på salgsfremmende aktiviteter end alle de penge, der er afsat til vin og til salgsfremmende aktiviteter for andre produkter i hele EU.
<P>
Eftersom vi står over for liberalisering af strømmen af landbrugsprodukter, er et instrument, der støtter salgsfremstød for Fællesskabets produktion i tredjelande, muligvis det eneste tilgængelige værktøj, der overholder retningslinjerne i rammeaftalen for landbrug i Doharundens udviklingsdagsorden. Promovering af Made in Europe-mærket udgør en lejlighed for at bevare konkurrenceevnen og på længere sigt endda for at styrke europæiske landbrugsprodukters og fødevarers tiltrækningskraft og udvide markedet for dem.
<P>
Jeg vil gerne takke Kommissionen for disse foranstaltninger, som vi gentagne gange har talt om i Parlamentet, og som er blevet medtaget, og især for reduktionen i brancheforeningernes bidrag fra 20 % til 10 % og for at forøge de tilgængelige midler til salgsfremmende aktiviteter.
<SPEAKER ID="043" NAME="Seán Ó Neachtain" LANGUAGE="GA">
Hr. formand! Jeg hilser hr. Dumitrius betænkning varmt velkommen, og jeg vil gerne gratulere ham med hans arbejde.
<P>
Dette budget giver medlemsstater en glimrende lejlighed til at finde markeder både inden for og uden for Europa. Med min irske baggrund vil jeg gerne sige, at det er til stor hjælp for os i Irland at sælge vores sunde, friske fødevarer på verdensmarkedet, især i Asien. Men ligesom mine kolleger vil jeg gerne sige, at jeg ser en større mulighed for at forenkle reglerne i forbindelse med dette budget, så det bliver nemmere at få adgang til midlerne til samhandel, end det er i øjeblikket, og budgettet skal naturligvis også forøges, som det er blevet nævnt. Det er meget vigtigt, ikke kun for medlemsstaterne, men for hele Europa.
<SPEAKER ID="044" NAME="Friedrich-Wilhelm Graefe zu Baringdorf" LANGUAGE="DE">
Hr. formand, fru kommissær! Jeg er enig i, at reklame er vigtigt. Men reklame opstår ikke kun som følge af professionelle tiltag, men også af begivenheder i den region, hvorfra fødevarerne stammer.
<P>
Når verden forbinder os med BSE, når vi har gjort vores heraldiske dyr gale, eller når lande som nu tilbagekalder produkter på grund af problemet med dioxin - hvilket naturligvis også når verden rundt - og når der vises millioner af slagtede, syge kreaturer på tv-nyhederne i hele verden, er det også en form for reklame, nemlig negativ reklame.
<P>
Vi må være forsigtige med at undgå selvmodsigelser her. På den ene side er der vores snak om gode produkter, men på den anden er der de negative beretninger - men vi arbejder på det, som vi netop har set med forhandlingen og de ting, vi er nået frem til.
<P>
Hvis vi ønsker at reklamere udadtil - ja, det er rigtigt, at der er god grund til at gøre det, for vi har gode produkter - ønsker jeg ikke, at det skal være generel reklame, men reklame, der viser Europas mangfoldighed. Som De ved, har vi en situation i Tyskland, hvor forfatningsdomstolen har afsagt kendelse imod en form for obligatorisk reklame med obligatorisk afgift. Den påpegede, at reklame, der ikke skelner mellem forskellige kvaliteter, ikke forøger salget, og at det i stedet er vigtigt, at de enkelte producenter er i stand til at reklamere for deres specifikke produkter.
<P>
Desuden bliver det stadig vigtigere - ikke kun i Europa, men også uden for - at beskrive ikke kun kvaliteten af slutproduktet, men også kvaliteten af processen. Hvordan ser situationen ud for dyrebeskyttelse, for miljøet, for ingredienserne, for landbrugets struktur, for fair handel? Det er alt sammen kriterier, der ikke nødvendigvis påvirker kvaliteten af slutproduktet, men som bliver stadig vigtigere for forbrugerne. Derfor må vi også indarbejde det i vores reklamering og se, at Europas omdømme i verden bliver yderligere styrket.
<SPEAKER ID="045" NAME="Ilda Figueiredo" LANGUAGE="PT">
Hr. formand, fru kommissær, mine damer og herrer! Vi er nødt til at huske, at det er vigtigt at forbedre forholdene for og støtten til oplysningskampagner og salgsfremstød for landbrugsprodukter, både i EU og i tredjelande, ved at udvide omfanget af Kommissionens forslag.
<P>
Derfor støtter vi ordførerens og Udvalget om Landbrug og Udvikling af Landdistrikters forslag, der tilsigter større intervention og en styrkelse af rollen for de brancheforeninger og erhvervsorganisationer, der er aktive i branchen, i lyset af deres ekspertise og den vigtige rolle, de også spiller for at sikre kvalitetskontrol, herunder foreninger og organisationer i medlemsstater, der udarbejder programmet, samt en procentvis forøgelse af Fællesskabets økonomiske deltagelse. Det er vigtigt, at støtten forøges, især for projekter udvalgt af medlemsstaterne.
<P>
Ligeledes mener vi, at salgs- og reklamefremstød i tredjelande bør kunne være til gavn for andre vigtige produkter ud over olivenolie og oliven, ikke mindst vine med oprindelsesbetegnelse eller beskyttet geografisk betegnelse. I denne forbindelse vil jeg også nævne landbrugsforeningernes vigtige rolle, ikke mindst andelsvinkældre og andre sammenslutninger af små og mellemstore landmænd, hvis eksistens er afgørende for at sikre strømmen af landbrugsprodukter fra landmænd, som ikke ville kunne overleve på egen hånd.
<P>
Lad mig endnu en gang opfordre til bedre støtte til disse landbrugsorganisationer, så de fuldt ud kan udfylde deres rolle i forhold til at bevare familiebrug og fremme salget af de landbrugsprodukter af høj kvalitet, de producerer, hvilket er afgørende for at sikre en sund diæt for vores landes befolkninger.
<P>
Derfor stemmer vi for betænkningen.
<SPEAKER ID="046" NAME="Witold Tomczak" LANGUAGE="PL">
Hr. formand, fru kommissær! EU er en betydelig eksportør af mange landbrugsprodukter, men fremtiden for EU's landbrug vil blive afgjort af forbruget på det indre marked. Stimulering heraf kan være til gavn for landmænd, forbrugere og hele økonomier.
<P>
I mange medlemsstater er forbruget af fødevarer, der er vigtige for et godt helbred, ikke højt, og det er særdeles ønskværdigt at forøge det ved hjælp af god information og salgsfremstød. Men det er vigtigt, at EU's landmænd drager fordel af de omtalte programmer, især små og mellemstore landbrug, som udgør 95 % af alle landbrug.
<P>
Disse programmer skal fremme forbrugernes viden om at spise sundt og samtidig overlade valget til dem. Derfor er det umagen værd at organisere samråd med specialister inden for sund kost og at træne sælgere, der også skal rådgive forbrugerne om sund kost. God præsentation af information om de helbredsmæssige fordele ved de produkter, der reklameres for, og om, hvordan fødevarerne produceres, er altafgørende. Oplysningerne på etiketterne på fødevarer er utilstrækkelig.
<P>
Dette program kan være i fare på grund af reklamer for fødevarer, der masseproduceres af store fødevarevirksomheder, som kan tilrettelægge effektive programmer, og som har de bedste specialister til rådighed. Men vil det så ikke kompromittere salgsfremstød for fødevarer af høj kvalitet?
<P>
Det er også meget vigtigt, at man kan læse sidste salgsdato på produkterne, for forbrugerbevidstheden om betydningen af alle de oplysninger, der står på produkternes etiketter, vokser.
<SPEAKER ID="047" NAME="Maria Petre" AFFILIATION="PPE-DE">
(RO) Hr. formand! Jeg vil gerne starte med at gratulere min kollega med alt hans hårde arbejde som ordfører i forbindelse med at forenkle EU's lovgivning for at reducere den administrative byrde, hvilket der i høj grad er behov for.
<P>
De foranstaltninger for oplysningskampagner, som EU har iværksat, er en reaktion på et reelt behov hos medlemsstaterne om at promovere deres landbrugsprodukters image, både blandt europæiske forbrugere og forbrugere i andre lande, især i forhold til kvalitet og næringsværdi, og deres fødevaresikkerhed og sikre produktionsmetoder. Som ordfører for kvalitet sætter jeg stor pris på denne konkurrencemæssige fordel for vores europæiske produkter.
<P>
Denne lovændring vil gøre det muligt for interesserede medlemsstater at foreslå oplysningsprogrammer, herunder når der ikke er foreslået programmer for tredjelande. Som følge af denne ændring vil medlemsstaterne have lejlighed til at udvide anvendelsesområdet for de foranstaltninger, der skal indgå i programmerne, og søge internationale organisationers hjælp med at gennemføre foranstaltningerne. Det er nødvendigt at forøge den procentvise andel af EU's økonomiske deltagelse for i højere grad at støtte de projekter, der vælges af medlemsstaterne, i en periode, hvor der foregår en generel opstramning af vilkårene, og hvor nationale organisationer og myndigheder forsøger at skaffe de midler, de skal bidrage til samfinansieringen med.
<P>
Jeg støtter tanken om, at den organisation, der har fået til opgave at gennemføre det udvalgte program, skal være en international organisation, især i de tilfælde, hvor programmet sigter mod at fremme salget for olivenolie- og spiseolivenbranchen, for ikke at nævne branchen for vine med beskyttet oprindelsesbetegnelse og vine med beskyttet geografisk betegnelse i tredjelande.
<P>
Samtidig må vi ikke glemme den vigtige rolle, som brancheforeninger og erhvervsorganisationer, der er aktive i målsektorerne i medlemsstater, har i forhold til at udarbejde oplysningsprogrammer for landbrugsprodukter. Jeg vil gerne slutte med endnu en gang at takke ordføreren og ikke mindst kommissær Vassiliou, fordi hun har accepteret alle de forslag, vi har fremlagt i betænkningen.
<SPEAKER ID="048" NAME="Alessandro Battilocchio" AFFILIATION="PSE">
(IT) Hr. formand, mine damer og herrer! Gennem de sidste par måneder, primært i denne valgperiode, har vi været vidner til en støt tilbagegang i direkte støtte til vores landmænd og i de regler, der plejede at beskytte vores industri mod billige importvarer fra uden for EU, for at frigøre de ressourcer, der er nødvendige for at opfylde dette årtusinds nye miljømæssige, økonomiske og samfundsmæssige udfordringer og leve op til internationale handelsaftaler.
<P>
Som medlem af Udvalget om Landbrug og Udvikling af Landdistrikter og vigtigst som repræsentant for et land, der har opnået global anerkendelse og respekt for kvaliteten af sine landbrugsprodukter - jeg tænker på olivenolie, vin og oste - må jeg billige ethvert tiltag, som Kommissionen måtte foreslå for at beskytte europæiske produkter af høj kvalitet og om muligt fremme markedsføringen af disse produkter, både på det indre marked og i udlandet.
<P>
Dette informationsprogram har faktisk særlig stor betydning, eftersom det skal gøre det klart for forbrugere fra Europa og andre steder, at vores landbrugsprodukter ikke konkurrerer med varer fra andre lande, der måske er billigere, men i stedet udgør et alternativ med fokus på kvalitet og på en produktionsmodel, der respekterer miljøet og standarder for social velfærd og dyrevelfærd, hvilket igen gavner menneskers sundhed på en naturlig måde.
<P>
Den lovgivning, som vi dagligt stemmer om her i Parlamentet, kan have store omkostninger, ikke mindst for vores producenter. Derfor må vi tilbyde dem al den hjælp, vi kan, så righoldigheden og kvaliteten af vores landbrugsprodukter ikke går tabt og ikke bliver udjævnet på et stadig mere ensartet globalt marked. Af denne grund støtter jeg ordførerens ændringsforslag, som tilsigter at forøge Kommissionens samfinansiering, at udvide udvalget af aktiviteter, der kan finansieres, og som det vigtigste at forøge deltagelsen i producenternes sammenslutninger, som er i den bedste position til at forsvare deres produkters kvalitative egenskaber over for stadig mere krævende forbrugere.
<SPEAKER ID="049" NAME="Alexandru Nazare" AFFILIATION="PPE-DE">
(RO) Hr. formand! I dag diskuterer vi en betænkning, der er ekstremt vigtig for Europas landbrug. Som ordføreren selv har fremhævet, giver kvaliteten og sikkerheden af Europas produkter dem en konkurrencemæssig fordel, som hidtil ikke er blevet udnyttet i tilstrækkelig omfang.
<P>
Foranstaltninger, der har til formål at fremme salget af disse produkter og oplyse om dem, deres kvalitet og de standarder for fødevaresikkerhed, de skal leve op til, kan udløse en kædereaktion i form af voksende efterspørgsel, voksende produktion og indtjening for landmændene og jobskabelse, hvilket også implicit betyder økonomisk vækst. Disse foranstaltninger skal i lige høj grad rettes mod forbrugere på det indre marked og forbrugere i tredjelande.
<P>
Lad os ikke glemme den konkurrence, vi er udsat for på det indre marked fra producenter i andre lande, der udbyder produkter, som nogle gange er billigere, men hvor kvaliteten og sikkerhedsstandarden meget ofte er betydeligt lavere. Forbrugere skal kunne kende produkter fra Fællesskabet og vide, hvorfor de er sundere end andre. Sidst, men ikke mindst skal de vide, at ved at købe disse produkter støtter de europæiske landmænd og producenter af landbrugsfødevarer og dermed den europæiske økonomi.
<P>
Jeg sætter særlig stor pris på ordførerens initiativ om at anerkende den vigtige rolle, som brancheforeninger og erhvervsorganisationer spiller, fordi de i de fleste tilfælde besidder ekspertise, som landets institutioner ikke har. De kender også meget bedre til den faktiske situation på markedet og dets krav. Samtidig mener jeg, at forslaget om at forøge den procentvise samfinansiering er absolut nødvendig under den aktuelle kreditkrise. Jeg er helt overbevist om, at det vil forøge udnyttelsesgraden af disse midler.
<P>
Sluttelig vil jeg gerne gratulere ordføreren, hr. Dumitriu, for hans hårde arbejde og hans forslag, og det tror jeg, alle mine kolleger her i Parlamentet er enige med mig i.
<SPEAKER ID="050" NAME="Silvia-Adriana Ţicău" AFFILIATION="PSE">
(RO) Hr. formand! Jeg vil gerne gratulere ordføreren, hr. Dumitriu. Landbrugssektoren er vigtigt for medlemsstaternes økonomi, fordi den forsyner befolkningen med fødevarer og leverer landbrugsprodukter til eksport for ikke at nævne et stort antal arbejdspladser. EU skal kunne forsyne sin befolkning med tilstrækkelige mængder fødevarer til overkommelige priser.
<P>
Det er tydeligt, at på et konkurrencepræget marked bliver oplysningskampagner og salgsfremstød for landbrugsprodukter på det indre marked og i tredjelande stadig vigtigere. Brancheforeninger eller erhvervsorganisationer skal høres i forbindelse med udarbejdelse af programmer, der skal fremme salget af landbrugsprodukter. Jeg tror, at denne forordning vil tilskynde europæiske landmænd til at promovere deres landbrugsprodukter.
<P>
Rumænien har et meget stort antal landbrugsfødevarer, som vi desværre ikke får reklameret for på de europæiske markeder, selv om mange af dem er miljøvenlige. Et salgsfremstød for disse produkter vil være til fordel både for europæiske forbrugere og rumænske landbrugsproducenter. Det er klart, at landbrugssektoren især i en økonomisk krise er en af de sektorer, der skal have særlig opmærksomhed og passende programmer og finansiering.
<P>
I en krise må medlemsstaterne udvise større opmærksomhed, når de prioriterer. Derfor mener jeg, at landbruget skal bevare sin støtte, fordi det er vigtigt for Europas økonomi.
<SPEAKER ID="051" NAME="Nicodim Bulzesc" AFFILIATION="PPE-DE">
(RO) Hr. formand! Allerførst vil jeg gerne gratulere ordføreren med hans hårde arbejde på denne betænkning, som tager et meget vigtigt emne op. Der er et reelt behov hos medlemsstaterne for at promovere deres landbrugsprodukters image, både blandt forbrugere i Fællesskabet og i andre lande.
<P>
Jeg vil gerne fremhæve to forslag, der nævnes i betænkningen. Der opfordres til at forøge den procentvise andel af Fællesskabets økonomiske deltagelse for i højere grad at støtte de projekter, der vælges af medlemsstaterne, i en periode, hvor der foregår en generel opstramning af vilkårene, og hvor nationale organisationer og myndigheder forsøger at skaffe de midler, de skal bidrage med til samfinansieringen.
<P>
Andet afsnit af ændringsforslaget tilsigter en økonomisk deltagelse på 70 % fra Fællesskabet i foranstaltninger til at promovere frugter og grøntsager specielt til skolebørn. Jeg betragter disse ændringsforslag som hensigtsmæssige, og jeg håber, at så mange medlemmer af Parlamentet som muligt vil støtte dette initiativ.
<SPEAKER ID="052" NAME="Iosif Matula" AFFILIATION="PPE-DE">
(RO) Hr. formand! Jeg vil gerne gratulere ordføreren for hans hårde arbejde og for hans bidrag til at udvide anvendelsesområdet for programmer, der har til formål at fremme salget af landbrugsprodukter og oplyse om dem på det indre marked og i tredjelande.
<P>
Et af de vigtigste ændringsforslag, der fremsættes i denne betænkning, er forøgelsen på 10 % i såvel den europæiske samfinansiering for programmer, der skal fremme salget af europæiske landbrugsprodukter, og i budgetbevillingerne til at fremme forbruget af mejeriprodukter, frugt og grøntsager i skoler.
<P>
På den ene side vil Europa drage fordel af en mere aktiv salgsfremmende indsats for et større antal landbrugsprodukter, og på den anden vil det være børn og elever, der får størst udbytte af Fællesskabets støtte.
<P>
Efter min mening er de foreslåede foranstaltninger yderst vigtige, fordi vi mere end nogensinde har brug for investeringer på områder, der oplever hastig udvikling og kan føre til økonomisk genopretning. Landbruget er et af disse områder, og EU kan i væsentlig grad bidrage til at fremme det.
<SPEAKER ID="053" NAME="Mairead McGuinness" AFFILIATION="PPE-DE">
(EN) Hr. formand! De store fødevareproducenter rundt om i verden bruger milliarder på at promovere sig - måske ved hjælp af fødevarer produceret i EU, men uden at fokusere på deres oprindelsessted, men på deres egne varemærker. Vi har berømte tv-kokke, der promoverer deres særlige form for fødevareproduktion, og som har millionbudgetter og adgang til æteren. Her taler vi om et relativt lille beløb til at fremme salget af alle Europas fødevarer, både internt og i hele resten af verden. Det er meget at bede om! Det er en vældig god betænkning, som jeg støtter helhjertet, ligesom jeg bifalder kommissærens bemærkninger her i dag.
<P>
Jeg er især interesseret i tanken om, at vi er nødt til at iværksætte salgsfremstød uden for vores grænser, hvilket jeg er fuldstændig enig i, men vi er også nødt til at være realistiske om, hvordan vi skal konkurrere, og om vi er konkurrencedygtige på det globale marked. Det er måske noget, kommissæren vil nævne i sine svar. Vi skal vedkende os og anerkende spørgsmålet om vores standarder. Bliver det vedkendt og anerkendt i WTO?
<SPEAKER ID="054" NAME="Jim Allister" AFFILIATION="NI">
(EN) Hr. formand! Jeg støtter i høj grad salgsfremmende foranstaltninger for vores kvalitetsfødevarer. På det nuværende vanskelige marked gør man bedst i at søge tilflugt i kvalitetsprodukter, men der er stadig brug for skamrosende reklamer. 60 % samfinansiering ville være godt, hvis det er muligt, og jeg beklager, at kommissæren ikke var i stand til at være så imødekommende, som vi havde håbet, hun ville være desangående.
<P>
Hvad angår min egen region, opfordrer jeg inderligt regionsregeringen - som ikke er udstyret med særlig meget initiativ eller med midler i betragtning af, hvor meget den spilder på sin ledelsestunge forvaltning og unødvendige grænseoverskridende organer - til at gøre sig umage for at udnytte disse EU-midler og dermed give vores fremragende lokale landbrugsprodukter de bedste muligheder på markedet. Ud over hvad jeg håber, vil være 70 % støtte fra Europa til at promovere fødevarer og grøntsager til vores skoler, regner jeg med, at denne mulighed ikke vil gå til spilde på grund af sløseri i lokalregeringen.
<SPEAKER ID="055" NAME="Avril Doyle" AFFILIATION="PPE-DE">
(EN) Hr. formand! Jeg vil gerne starte med at takke Kommissionen for, at den for nylig har godkendt 50 procents finansiering af An Bord Bias forslag om oplysningskampagner for kød i Asien i de næste tre år, hvilket påskønnes meget.
<P>
Selv om jeg i høj grad støtter forslaget, vil jeg gerne fremføre to handelsmæssige forbehold. For det første vil nogle lande som f.eks. Irland måske undlade at udarbejde oplysningsprogrammer, hvis branchen ikke viser nogen interesse. For det andet, selv om den foreslåede forøgelse af finansieringen til 60 %, og til 70 % for salgsfremstød for frugt og grøntsager, ville blive hilst hjerteligt velkommen i den nuværende økonomiske situation, er incitamentet til at udvide generiske salgsfremstød realistisk set nok begrænset, eftersom såvel bidragsydere som ikke-bidragsydere vil drage fordel af programmerne.
<SPEAKER ID="056" NAME="Călin Cătălin Chiriţă" AFFILIATION="PPE-DE">
(RO) Hr. formand! Jeg vil gerne udtrykke min støtte til hr. Dumitrius betænkning om oplysningskampagner og salgsfremstød for landbrugsprodukter på det indre marked. Efter min mening er vi nødt til at forøge den procentvise andel af Fællesskabets økonomiske deltagelse med henblik på i højere grad at støtte de projekter, der vælges af medlemsstaterne.
<P>
Det er især vigtigt at forøge Fællesskabets økonomiske bidrag til 70 % af de faktiske omkostninger til det nye program til promovering af frugt og grøntsager til børn i EU's skoler. Denne foranstaltning vil udgøre et betydeligt bidrag til gennemførelsen af programmet til promovering af frugt og grøntsager i skoler, hvilket er en indsats, der er nødvendig af hensyn til vores børns sundhed.
<SPEAKER ID="057" NAME="Neil Parish" AFFILIATION="PPE-DE">
(EN) Hr. formand! Jeg vil gerne gratulere ordføreren med en særdeles god betænkning.
<P>
Fru kommissær! Jeg støtter Deres udtalelser. Jeg mener, at fremtiden for Europas landbrugspolitik i høj grad ligger hos markedet. Vi er nødt til at gå ud og promovere vores kvalitetsprodukter. De nævnede vinreformen - tidligere fjernede vi en masse vin af lav kvalitet fra markedet, foretog interventionsopkøb af det, hvorefter vi lavede biobrændstof ud af det, hvilket var den helt forkerte ting at gøre. Det, vi burde gøre, er at promovere kvalitetsfødevarer. Vi har et stort udvalg af vine, oste, kødsorter, olivenolie, frugt, grøntsager - alt muligt. Europa har masser af alle disse fødevarer, og fremover må vi gå ud og markedsføre dem.
<P>
Mens vi er ved at lægge sundhedstjekket bag os og bevæge os ind i den nye landbrugspolitik fra 2013, tror jeg, at vi er nødt til at sikre os, at vi bruger flere penge på at fremme salget af vores produkter og på at skabe en forbindelse til markedet, for det er der, fremtiden ligger.
<P>
Afslutningsvis vil jeg gerne sige til kommissæren, at hun måske burde tage til Amerika og overbevise præsident Obama om, at roquefortost er fremragende, og at han måske kan nedsætte den toldafgift, som Præsident Bush indførte, inden han trådte tilbage.
<SPEAKER ID="058" NAME="Czesław Adam Siekierski" AFFILIATION="PPE-DE">
(PL) Hr. formand! Forbrugere i Europa og tredjelande får for lidt information om kvaliteten af og standarderne for europæiske fødevarer. Vi stiller ekstraordinære høje krav til europæiske producenter. Det bør forbrugerne være klar over, for det vil påvirke deres beslutninger, når de skal vælge passende produkter.
<P>
Jeg går ind for oplysning og salgsfremstød, selv om jeg oftere taler om oplysning som en mere objektiv form for budskab. Vi skal også have specifikke krav til og standarder for kvaliteten af oplysningerne og de salgsfremmende foranstaltninger. Sluttelig går jeg ind for EU og for nationale budgetter til støtte for oplysningskampagner og salgsfremmende programmer på fødevareområdet. I krisetider er det vigtigt med salgsfremstød og oplysningskampagner, der modvirker den faldende efterspørgsel og det faldende forbrug, herunder forbruget af fødevarer.
<SPEAKER ID="059" NAME="Mariann Fischer Boel" LANGUAGE="EN">
Hr. formand! Tak for alle indlæggene. Det er dejligt at opleve så stor entusiasme og interesse for dette vigtige emne. Jeg synes, at alle bemærkningerne her til en vis grad er meget på linje med Kommissionens holdning til forslaget.
<P>
Jeg vil gerne benytte lejligheden til at besvare nogle af de spørgsmål og emner, der er blevet taget op. For det første i forhold til finansiering - det er der ganske mange af Dem, der har nævnt - en forøgelse af samfinansieringssatsen. Men jeg tror, vi skal være meget varsomme og forsigtige, når vi forsøger at overvåge fordelen ved Fællesskabets finansiering, for jeg frygter, at hvis vi forøger samfinansieringen, ender det bare med færre salgsfremmende foranstaltninger. Det ville være et dårligt resultat, og det er grunden til, at vi har bibeholdt vores forslag.
<P>
Kvalitet er blevet nævnt en hel del gange i dag, og jeg er enig med Dem. Jeg tror, vi har en gylden mulighed for at diskutere spørgsmålet om kvalitet, som også er knyttet til, hvordan vi fremmer salget af vores produkter i den tredje verden, hvordan vi forklarer forbrugerne, hvad de får, når de køber europæisk.
<P>
I oktober fremlagde vi en grønbog om kvalitet, og vi har modtaget en masse bidrag. Der er over 1000 bidrag på hjemmesiden fra hele Europa. Vi er ved at bearbejde alle de forskellige idéer, og vi vil fremlægge en meddelelse til maj. Vi bør benytte lejligheden, når forhandlingen om meddelelsen finder sted her i Parlamentet, til at knytte en forbindelse - hvordan forbedrer vi mulighederne for at gøre den synlig og gøre den forståelig. Her bliver spørgsmålet om mærkning, som både er vanskeligt og vigtigt, draget ind i diskussionen, så jeg ser frem til at drøfte det med Dem til efteråret.
<P>
Sluttelig, hvad angår skolefrugtordningen, der er blevet nævnt her i dag - det er ikke en del af forslaget, men blot for at holde Dem opdateret - vi har indført en skolefrugtordning med en samfinansieringssats på 70 % for at forøge unge menneskers viden og benytte lejligheden til at understrege vigtigheden af gode spisevaner blandt skolebørn.
<P>
Lad mig endnu en gang takke ordføreren, hr. Dumitriu, for en særdeles god betænkning. Jeg synes, det afspejles ganske fint her i dag i den dynamiske diskussion, vi har haft.
<SPEAKER ID="060" NAME="Constantin Dumitriu">
ordfører. - (RO) Hr. formand! Jeg undskylder, hvis jeg overskred mine to minutters taletid med et par sekunder. Tak for de yderst relevante bemærkninger og synspunkter, De har udtrykt om denne betænkning. Jeg er overbevist om, at vores tilbageværende kolleger her i Parlamentet vil finde de nye foreslåede forordninger hensigtsmæssige, og at vi vil stemme for dem.
<P>
Jeg vil gerne meddele mine kolleger, at jeg vil støtte deres forslag, især dem der tilsigter at fremme europæisk mangfoldighed og indføre europæisk kvalitetsmærkning og mere ensartet økonomisk støtte fra Fællesskabet. Jeg er blevet spurgt, hvorfor vin hører til sammen med olivenolie blandt de internationale organisationer, der kan gennemføre salgsfremmende projekter? Jeg vil gerne svare med et spørgsmål: Hvorfor olivenolie? Mit svar er positivt i begge tilfælde: De er eksportprodukter med stor succes fra EU's medlemsstater. De har effektive, erfarne internationale organisationer, som allerede har bevist deres evne til at administrere indviklede programmer. Faktisk udelukker betænkningens bestemmelser ikke andre områder. Hvad angår det andet spørgsmål om samfinansieringssatsen på 70 %, var den oprindelige sats 60 %, og jeg følte, at i den nuværende økonomiske situation var det nødvendigt at forøge den.
<P>
Som den hidtidige erfaring med udnyttelsen af europæiske midler har vist, er et af de største problemer fortsat, hvordan der kan skaffes samfinansiering, især på et tidspunkt, hvor vi også står over for en kreditkrise. Derfor skal satsen hæves, ellers risikerer vi, at midlerne ikke bliver brugt. Fru Fischer Boel! Jeg vil gerne takke Dem for den vigtighed, De har tillagt denne betænkning og især for de holdninger, De har givet udtryk for. Selv om det er en høringsbetænkning, håber og ønsker jeg, at disse ændringsforslag bliver taget med i Kommissionens næste forslag.
<P>
Så for afslutningsvis at opsummere er der to grunde til, at denne betænkning er nødvendig. Medlemsstaterne vil få lejlighed til at udvide anvendelsesområdet for de foranstaltninger, der skal indgå i programmerne, og søge internationale organisationers hjælp med at gennemføre foranstaltningerne. Den tildeler brancheforeninger og erhvervsorganisationer en større rolle i processen med at udarbejde og gennemføre produktoplysnings- og salgsfremmende programmer. Sidst, men ikke mindst er det en del af logikken ved forslagene om at vedtage europæisk lovgivning for at gøre det nemmere at bruge europæiske midler ved at forøge samfinansieringssatsen i en periode, hvor det er ekstremt vanskeligt at få adgang til kredit. Som en yderligere anbefaling vil jeg også gerne nævne, at betænkningen blev enstemmigt vedtaget af medlemmerne af Udvalget om Landbrug og Udvikling af Landdistrikter.
<P>
Jeg vil gerne benytte lejligheden til at takke mine kolleger i udvalget for deres støtte. Jeg vil gerne personligt takke Neil Parish for hans støtte og sidst, men ikke mindst Lutz Goepel for den tillid, han viste mig, da han bad mig udarbejde denne betænkning.
<SPEAKER ID="061" NAME="Formanden">
Forhandlingen er afsluttet.
<P>
Afstemningen finder sted i dag.
