<CHAPTER ID="011-02">
2. Situationen i Bangladesh
<SPEAKER ID="257" NAME="Formanden">
Næste punkt på dagsordenen er forhandling om seks beslutningsforslag om situationen i Bangladesh.
<SPEAKER ID="258" NAME="Ewa Tomaszewska" LANGUAGE="PL">
Hr. formand! I forbindelse med optøjerne i januar 2007 indførte forretningsregeringen i Bangladesh undtagelsestilstand, og den 11. juni i år indførte den en ny lov om indskrænkning af menneskerettigheder gennem en upræcis definition af en terrorhandling.
<P>
I juni kom der en bølge af masseanholdelser i Bangladesh, hvor man udnyttede de ekstraordinære beføjelser, der gjorde det muligt at foretage anholdelser uden en retskendelse, når der er formodning om en sammenhæng mellem den anholdte og lovovertrædelser. Anholdelserne gjaldt ledere, medlemmer og sympatisører fra de to største oppositionsgrupper, Awami League og Bangladesh People's Party, som nægtede at samarbejde med regeringen om afholdelse af parlamentsvalg, før deres ledere var sat på fri fod. Den spæde start på forhandlinger med Awami League i dag giver grund til håb. Den massive stigning i fødevarepriserne truer imidlertid stabiliteten i landet. Under disse forhold er det planlagte valg til december ingen garanti for, at Bangladesh er på vej i retning af demokrati.
<P>
Vi opfordrer regeringen i Bangladesh til at ophæve undtagelsestilstanden og respektere menneskerettighederne, hvilket vil bidrage til opretholdelsen af demokratiske standarder ved gennemførelsen af valget. Vi opfordrer til, at de væbnede styrker trækkes tilbage fra handlinger, der drejer sig om valgets afholdelse.
<SPEAKER ID="259" NAME="Jean Lambert">
forslagsstiller. - (EN) Hr. formand! Som vi ved har Parlamentet gennem længere tid været bekymret over situationen i Bangladesh. Vi støttede opfordringer til at tage skridt til at sikre frie og retfærdige valg, og vi støttede også opfordringerne fra civilsamfundet til at revidere og ajourføre valglisterne for at sikre størst mulig valgdeltagelse.
<P>
Jeg mener, det er vigtigt at sige, at vi i højeste grad hilser det fremskridt, der er gjort i forbindelse med den nye elektroniske valgliste, velkommen. Det er en meget stor opgave, man har påbegyndt, og hvis den fuldføres i tide, og det sikres, at mindretalsgrupper osv. også opføres heri, vil det virkelig være en historisk bedrift for myndighederne i Bangladesh. Vi ved også, at den elektroniske valgliste allerede har haft en positiv virkning, særlig for en række kvinder fra fattige familier og med fattig baggrund, som nu endelig føler, de har en identitet, og at de kan låne mindre beløb til at starte deres egen virksomhed osv.
<P>
Så der er taget nogle positive skridt. Vi hilser endvidere den nylige indsats over for krigsforbrydere samt den indsats, som regeringen - eller i hvert fald en del af den - har gjort over for korruption, velkommen.
<P>
Men vi har store bekymringer over den midlertidige regerings rolle og aktiviteter samt undtagelsestilstanden. Nogle har sagt, at undtagelsestilstanden er et teknisk spørgsmål, så at sige, der sikrer, at en regering i det mindste kan fortsætte ud over perioden som forretningsministerium.
<P>
Men hvad enten man er enig i dette eller ej, mener jeg, at det, der sker med hensyn til undtagelsestilstanden, virkelig er begyndt at afspejle en tydelig mangel på kontrol og tilsyn inden for systemet dér, særlig i betragtning af de rapporter - som vi netop har hørt - om massearrestationer, manglen på behørig rettergang, beskyldningerne om tortur, beretninger om udenretslige drab, pres på journalister og stigende vold mod kvinder.
<P>
Der er således et tydeligt behov for, at den midlertidige regering holder sikkerhedsstyrkerne i kort snor, sætter en stopper for massearrestationerne og enten sigter eller løslader de arresterede samt sikrer en behørig rettergang. Denne beslutning afspejler bestemt det ønske, jeg mener der er i Parlamentet, om at hæve undtagelsestilstanden og sikre, at civilsamfundet kan nyde komplette, retfærdige og frie valg med støtte fra EU, i det mindste til valgovervågning.
<SPEAKER ID="260" NAME="Marios Matsakis">
forslagsstiller. - (EN) Hr. formand! Bangladesh er et af de fattigste lande på kloden og et land, hvis fysiske integritet har en udløbsdato, for hvis den globale opvarmnings forbandelse ikke standses, vil store dele af landet ligge under havets overflade i 2050. Undtagelsestilstanden med alle dens antidemokratiske udtryk - en tilstand, som blev indført af forretningsregeringen, der blev indsat i januar 2007 midt i volden op til valget - burde være ophævet nu. Alle, der tilbageholdes i henhold til undtagelsestilstandens bestemmelser, bør enten stilles for en domstol eller løslades.
<P>
Desuden bør den nye anti-terrorforordning hurtigst mulig bringes i overensstemmelse med internationalt accepterede standarder for at sikre personlige rettigheder og friheder. Desuden bør landets væbnede styrker standse deres engagement i de politiske processer i landet, og det kommende valg skal afholdes i et klima af ikkemilitariseret politisk ro.
<SPEAKER ID="261" NAME="Esko Seppänen">
forslagsstiller. - (FI) Hr. formand! I det beslutningsforslag, vi lige har vedtaget, kræver Europa-Parlamentet menneskerettigheder for Indiens befolkning.
<P>
Situation i Bangladesh er meget problematisk. Hele landet har befundet sig i undtagelsestilstand i 18 måneder, og man kan ikke se frie valg i horisonten. Bangladesh er ikke en demokratisk stat, men naturligvis er verden fuld af udemokratiske stater og overtrædelser af de demokratiske principper. Af alle de udemokratiske stater er kun Zimbabwe blevet fordømt af EU og USA. De udemokratiske valg i landet kan frit kritiseres i de vestlige medier, fordi landet ikke har olie. Olie beskytter mod fordømmelser af brud på de demokratiske rettigheder.
<P>
Bangladesh er heller ikke en oliestat. Derfor kunne medierne sætte fokus på situationen i landet med de olieafhængige herskende klassers stiltiende velsignelse. Bangladesh har genindført dødsstraffen, og efter indførelsen af undtagelsestilstanden er 300.000 personer blevet anholdt med tvivlsomme begrundelser. 12.000 af disse er døde inden for den seneste måned. Adskillige af de mennesker, der er blevet anholdt i de seneste uger var fortalere for demokrati, aktive lokale medlemmer af politiske partier og tilhængere af demokrati, som staten og regeringen anser for forbrydere.
<P>
Terrorisme er også dagens ord i Bangladesh og er et påskud for overtrædelser af menneskerettighederne. Bangladesh er ikke en stat baseret på retsstatsprincippet. Her sker overtrædelser af menneskerettighederne i form af forskellige typer af tilbageholdelser, tilsidesættelse af sigtedes ret til en forsvarer og mangler ved både forkyndelse af domme og grundlaget for disse domme. Menneskerettighederne i forfatningen respekteres ikke. Derfor opfordrer vi Parlamentet til at støtte det fælles beslutningsforslag, hvori vi kræver en øjeblikkelig ophævelse af undtagelsestilstanden og afholdelsen af frie valg hurtigst mulig.
<SPEAKER ID="262" NAME="Thomas Mann" LANGUAGE="DE">
Hr. formand! Ahmed-overgangsregeringen skal koncentrere sig om de virkelige mål: bekæmpelse af korruption, at gøre landet sikkert og skabe forudsætninger for afholdelse af valg - regionalvalg til august og for hele landet til december. Men valgene skal være retfærdige, overholde internationale konventioner og give etniske og religiøse mindretal mulighed for at deltage, både passivt og aktivt. Valgobservatører, også fra EU, skal stå for den nødvendige overvågning i landet.
<P>
Naturligvis skal angreb foretaget af ekstremister forhindres. Den nye forordning om terrorbekæmpelse fra 2008, der har til formål at sikre dette, skal imidlertid være i overensstemmelse med den internationale lovgivning. Det er endnu ikke tilfældet. I øjeblikket anvendes den mest til at ramme mennesker, der er ofre for politisk forfølgelse. Det er ikke så underligt, at Bangladesh er et frygtens sted, når menneskerettighedsaktivister og borgere, der udtrykker kritik, anholdes vilkårligt.
<P>
De anholdte har ret til en retfærdig rettergang. Menneskerettighedsorganisationen Odhikar har erklæret, at oplysningerne om massearrestationer og mishandling er blevet underbygget. Som medlem af Europa-Parlamentets delegation til Den Sydasiatiske Organisation for Regionalt Samarbejde (SAARC) har jeg besøgt Bangladesh adskillige gange. Mange af medlemmerne her i dag var også med. I dette moderate islamiske land findes der mange i ansvarlige positioner, der er velvilligt indstillet. De venter desperat på input ude fra, især fra EU - Kommissionen og Rådet.
<P>
Hr. formand! Jeg lykønsker Dem med den beslutning, De netop har taget om beslutningsdygtighed i Europa-Parlamentet. Fru Gill, jeg ville ønske, at vi kunne holde alle vores uopsætteligheder i live og ikke konstant være nødsaget til at sige, at de skal behandles i det relevante udvalg. Hr. Matsakis har fuldstændig ret. Et skridt mere i den retning vil betyde, at der pludselig ikke ville være flere intergrupper. Det ville også være fatalt, for udvalgene kan ikke udføre dette arbejde.
<P>
Vi skal udnytte situationen, hvor vi har tid nok, bedst mulig, så vi ikke længere oplever den situation, vi nu står i, hvor den stakkels formand er nødt til at bruge hammeren - for i fremtiden får vi forhåbentlig dobbelt så lang taletid, så Europa-Parlamentet bliver kendt som menneskerettighedernes stemme og kan blive stærkere - og det tager tid.
<SPEAKER ID="263" NAME="Neena Gill">
for PSE-Gruppen. - (EN) Hr. formand! Efter at have været formand for Delegation for Forbindelserne med landene i Sydasien og efter at have besøgt Bangladesh vil jeg gerne sige, at denne skrøbelige stat har fået sin rigelige bekomst af politiske, miljømæssige, økonomiske og sociale tilbageslag. Men da jeg var der, blev jeg imponeret over de levende og frie medier og befolkningens beslutsomhed med hensyn til at klare deres problemer.
<P>
Jeg mener, at fokus for vores forbindelser med Bangladesh bør være at støtte de demokratiske bevægelser i landet og indførelsen af retsstaten samt at hjælpe med at opbygge demokratiske institutioner. Selv om EU har en vigtig rolle med at bistå Bangladesh med at nå disse mål, bør dette omsættes til konstruktive handlinger for at bistå landet, ikke at forsøge at mikroforvalte deres problemer.
<P>
Jeg glæder mig virkelig over meddelelsen om, at der skal afholdes valg i tredje uge af december i år, og jeg opfordrer forretningsregeringen til at sikre, at disse valg bliver frie og retfærdige, og til at give valgkommissionen mulighed for at fortsætte i henhold til køreplanen.
<P>
Jeg vil gerne komme ind på det, som hr. Mann sagde til mig, for jeg mener ikke, at det er korrekt at tage punkter op fra den foregående forhandling. Jeg vil gerne sige, at hvis vi tager vores uopsætteligheder alvorligt, burde hr. Mann sørge for, at disse folk er til stede. Det påhviler os alle at sørge for, at vores kolleger er til stede, fordi vi har mindretalsgrupper, der påvirker, hvordan Europa-Parlamentet opfattes verden over. Det er vigtigt, at vi holder os dette for øje, når vi har disse debatter: Det er vigtigt med uopsætteligheder, men få alle Deres folk til at komme.
<SPEAKER ID="264" NAME="Janusz Onyszkiewicz" LANGUAGE="PL">
Hr. formand! Målt på indbyggertal er Bangladesh verdens syvende største land med en befolkning på over 150 millioner. Det er et land, der blev selvstændigt i 1971, men som i 20 år har lidt under autokratiske regeringer, som meget ofte har været af militær karakter. I 1991 ændrede situationen sig imidlertid. Demokratiet voksede frem, og der var en stigning på 5 %. Det velkendte firma Goldman Sachs erklærede, at Bangladesh var et land med en meget lovende fremtid med en hurtig økonomisk vækst. I dag kan vi se en massiv tilbagegang, og der er politisk krise. Hæren er vendt tilbage til gaderne. Desuden vil hæren gerne ændre forfatningen for at indføre det, den betegner som sin egen form for demokrati. Det har vi hørt før. Vi har haft mulighed for at iagttage, præcis hvad denne særlige form for demokrati drejer sig om. Hvis denne nye form indebærer, at hæren hentes ind i det politiske liv, mener jeg, at det er en meget uheldig retning at gå i.
<SPEAKER ID="265" NAME="Ryszard Czarnecki" LANGUAGE="PL">
Hr. formand! Situationen i Bangladesh har altid været meget alvorlig, men særlig gennem de seneste 18 måneder - siden det tidspunkt, hvor undtagelsestilstanden blev indført. En af virkningerne har f.eks. været en forøgelse af antallet af dødsstraffe, mere end 300.000 mennesker er blevet arresteret, og en række af dem er blevet torteret. Problemet er, at der ikke er nogen tegn på, at denne undertrykkelse er aftagende. For seks uger siden blev mere end 12.000 mennesker arresteret. Alt dette finder sted på en dramatisk økonomisk baggrund. Priserne på ris og basale fødevarer er steget med en tredjedel. Der kommer formentlig også en kæmpemæssig emigrationsbølge, som vil nå 25 millioner inden for de næste 40 år. Denne udvandring vil blive forårsaget af de oversvømmelser, der med stor sandsynlighed vil føre til stigende vandstand i Den Bengalske Havbugt. Dette peger alt sammen mod én konklusion: Bangladesh er et land, som vi er nødt til at interessere os for, og vi må give landet vores støtte. Vi skal også støtte de økonomiske og demokratiske forandringer i landet - det fattigste land i verden.
<SPEAKER ID="266" NAME="Eija-Riitta Korhola" AFFILIATION="PPE-DE">
(EN) Hr. formand! Under undtagelsestilstanden, der blev indført i 2007 kan man blive fængslet på ubestemt tid uden en retskendelse på grund af en rimelig mistanke om, at man er involveret i korruptionsrelaterede aktiviteter. Med anholdelsen for nylig af Motiur Rahman Nizami er de tre vigtigste politiske ledere i Bangladesh nu blevet fængslet for opdigtede korruptionsanklager.
<P>
Siden marts 2008 er mindst 12.000 personer blevet arresteret og nægtet muligheden for at blive løsladt mod kaution. Dette tal omfatter hundredvis af medlemmer af politiske partier, men erhvervsfolk og journalister er også blevet ofre for denne heksejagt på korruption.
<P>
Mens valget i december nærmer sig, er de centrale politiske ledere ude af stand til at deltage i dialogen, hvilket hæmmer den demokratiske proces. Selv om forretningsregeringen afviser påstandene om, at disse arrestationer er politisk motiverede, er den strategiske timing af disse begivenheder for meget af et sammenfald til, at man kan overse den.
<P>
De fængslede bør sigtes i henhold til lovgivningen på grundlag af konkrete beviser eller løslades øjeblikkelig. Ellers vil resultatet af det kommende valg være svigagtigt og langtfra demokratisk.
<SPEAKER ID="267" NAME="Lidia Joanna Geringer de Oedenberg" AFFILIATION="PSE">
(PL) Hr. formand! Problemerne i Bangladesh, som vi har gjort opmærksom på i nogle år nu, er fortsat uløste. Verden hører om flere og flere menneskerettighedskrænkelser i landet. Siden januar 2007 har Bangladesh befundet sig i undtagelsestilstand. Forordningen om terrorbekæmpelse, som blev indført den 11. juni, har ført til yderligere indskrænkninger af menneskerettighederne og er blevet endnu et værktøj i den politiske kamp. Gennem de seneste 18 måneder er der foretaget 300.000 anholdelser, og mulighederne for at idømme dødsstraf er blevet udvidet. Fangerne udsættes for tortur og dør under uforklarlige omstændigheder. Myndighederne i Bangladesh gør ikke meget for at støtte landets økonomi, mens fødevarepriserne er steget med mere end en tredjedel i de seneste måneder, og mens en fjerdedel af landets territorium trues af en konstant risiko for oversvømmelse og humanitære katastrofer. Der findes nu mulighed for ændringer i landet gennem et frit parlamentsvalg efter ophævelse af undtagelsestilstanden. Det er vigtigt, at forretningsregeringen garanterer pressefrihed i perioden op til valget, og at repræsentanter for alle landets etniske og religiøse mindretal kan inddrages i valget. EU bør hurtigst mulig genoprette sin valgobservatørmission i Bangladesh, og forud for dette skal Kommissionens kontor i Bangladesh nøje overvåge den politiske situation i landet og status for overholdelsen af de grundlæggende menneskerettigheder.
<SPEAKER ID="268" NAME="Leopold Józef Rutowicz" AFFILIATION="UEN">
(PL) Hr. formand! Bangladesh og landets status som stat blev sikret og opnået på bekostning af mange millioner borgeres liv. Nationen lider også kolossale tab på grund af sin geografiske placering og beliggenhed. Det plages af naturkatastrofer. Landet er overbefolket med 1.040 mennesker pr. kvadratkilometer, det er ikke urbaniseret, og det har en meget lav indkomst pr. indbygger. Det er et land, der er vanskeligt at regere på grund af analfabetisme og mangel på veje og kommunikationsmidler. Det kræver konstant bistand udefra, ikke mindst indførelse af et effektivt demokratisk system, hvilket udgør et stort og vanskeligt problem i islamiske lande. Det er meget vigtigt at overveje effektive former for bistand, så man undgår, at Bangladesh ledes af totalitære regeringer. Jeg støtter forslaget til beslutning. En diskussion af temaet demokrati kan stimulere positive foranstaltninger fra Parlamentets side.
<SPEAKER ID="269" NAME="Filip Kaczmarek" AFFILIATION="PPE-DE">
(PL) Hr. formand! Bangladesh' forretningsregering, som støttes af hæren, arresterer tusindvis af mennesker, bl.a. medlemmer af oppositionen. De holdes fanget i månedsvis uden at blive sigtet for noget som helst. Dette sker under påskud af kampen mod korruption og terror. Regeringen forfølger også de uafhængige medier og tillader udøvelse af tortur. Denne situation forekommer i et land, der ligger i spidsen blandt verdens fattigste og tættest befolkede lande. På denne baggrund er det bekymrende at se, at EU tillægger Bangladesh' problemer for lille betydning. Det skal der laves om på. En god mulighed for dette bør være parlamentsvalget, der er blevet planlagt sidst på året. Kommissionen og Rådet skal helt klart spille en mere aktiv rolle for at få ophævet undtagelsestilstanden og bringe menneskerettighedskrænkelserne til ophør. EU bør lægge særlig vægt på det kommende valg og nøje overvåge både forberedelserne til og afholdelsen af dette valg.
<SPEAKER ID="270" NAME="Jo Leinen" AFFILIATION="PSE">
(DE) Hr. formand! EU har stor interesse i demokratiske forhold og respekt for menneskerettigheder i Bangladesh. Jeg tilslutter mig også opfordringen til frie og retfærdige valg og ophævelsen af undtagelsesforanstaltningerne i den nærmeste fremtid. Der kan helt klart ikke finde nogen demokratisk debat sted i et klima af frygt og trusler.
<P>
Vi stiller krav til forretningsregeringen, det er korrekt, men vi skal også påpege, at de politiske magthavere i Bangladesh også har en temmelig ukultiveret stil, og at tingene ikke foregår fredeligt, men meget voldeligt, navnlig i løbet af valgkampen. Valgkampe bruges uvægerligt til at true mindretal. Derfor er vores budskab rettet til alle aktører, især til regeringen, men også til partierne.
<P>
Ikke desto mindre, hr. formand, respekterer jeg Deres beslutning, men jeg vil gerne påpege, at der står i vores forretningsorden, at "Viser afstemningen, at det fornødne antal ikke er til stede, opføres afstemningen på dagsordenen for det følgende møde." (artikel 149, stk. 3). Jeg håber, at sådanne afstemninger ikke finder sted med 30 tilstedeværende medlemmer, men 600, som det altid sker ved afstemninger ved frokosttid.
<SPEAKER ID="271" NAME="Justas Vincas Paleckis" AFFILIATION="PSE">
(LT) Bangladesh er et af de fattigste lande i verden. Det er også et af de tættest befolkede lande i verden. Bangladesh er det land, der er udsat for størst risiko fra klimaændringer. Endelig er landet et af de mindst demokratiske.
<P>
Jeg har nævnt fire problemer, fire trusler, som hver især er nok til at tvinge selv et blomstrende land i knæ. For at bryde denne kæde bør demokratiet genindføres, og dagens forhandlinger bør også føre i denne retning.
<SPEAKER ID="272" NAME="Marios Matsakis" AFFILIATION="ALDE">
(EN) Hr. formand! Jeg er ked af at måtte tage ordet igen, men jeg er nødt til at svare fru Gill igen. Hun fremsatte en anklage om, at diskussionen torsdag eftermiddag og beslutningsforslagene er resultatet af ønskerne hos nogle små mindretalsgrupper. Jeg vil gerne sige, at dette er respektløst, uretfærdigt og ubegrundet. Disse beslutningsforslag drøftes udtømmende på møder, hvor repræsentanter for alle grupperne - også PSE-Gruppen - er til stede, en eller to dage, før de kommer på dagsordenen torsdag eftermiddag. De godkendes af repræsentanter for disse grupper, hvis de er enige i indholdet, og de diskuteres og sættes til afstemning.
<P>
Så hvis der er et problem med Den Socialdemokratiske Gruppe, er det ikke vores problem. Det er et problem for fru Gills gruppe. Måske diskuterer de ikke disse spørgsmål tilstrækkeligt eller tidsnok, men det er hendes problem. Med hensyn til torsdag eftermiddag er det lige modsat. Det er ikke mindretalsgrupperne. PPE-DE-Gruppen har flertal torsdag eftermiddag, og det er det, PPE-DE-Gruppen ønsker, der bliver vedtaget, fordi de har flertallet.
<SPEAKER ID="273" NAME="Zdzisław Zbigniew Podkański" AFFILIATION="UEN">
(PL) Hr. formand! Det er blevet praksis, at Europa-Parlamentet behandler tilfælde af overtrædelser af menneskerettighederne, demokratiske principper og retsstatsprincippet, og at vi vedtager hensigtsmæssige beslutninger på plenum. En af de ting, vi behandler i dag, er situationen i Bangladesh, hvor valget, der var planlagt til den 22. januar 2007, ikke blev gennemført og er blevet udsat til december 2008. Dette har skærpet situationen og på den ene side ført til adskillige sociopolitiske protester og på den anden side en til stramning af lovgivningen og hårdere reaktioner fra regeringskræfterne. Udtrykkene terrorisme, handlinger, der skader ejendom og personer, og alvorlige forbrydelser er ofte blevet anvendt som begrundelser for anholdelser og domstolsafgørelser. Uroen forværres af fødevarekrisen, som medfører stigninger i fødevarepriserne på helt op til 60 %. Problemet kan ikke løses med magtanvendelse - arrestationer, domme, indespærring. Det, der er behov for, er forsoning mellem de krigende fraktioner. En sådan forsoning kan kun finde sted gennem demokratiske valg, så et beslutningsforslag om valgets afholdelse giver mening og fortjener støtte.
<SPEAKER ID="274" NAME="Formanden">
Før jeg giver ordet til Kommissionen, vil jeg gerne svare min ven hr. Leinen.
<P>
Jo, du sagde, at hvis vi ikke stemte i eftermiddag, ville afstemningen finde sted næste gang. Du ville have ret, hvis vi ikke skulle stemme om uopsætteligheder, for i forretningsordenens artikel 115, stk. 6, i henhold til tolkningen i Udvalget om Konstitutionelle Anliggender, som du er formand for, står der klart og tydeligt, at forslag til beslutninger om uopsætteligheder, der ikke kan behandles inden for den tidsramme, der er afsat til debatten, bortfalder. Det samme gælder forslag til beslutning, hvor det er konstateret, at der ikke et beslutningsdygtigt flertal til stede.
<P>
Derfor gælder det for uopsætteligheder og kun for uopsætteligheder, at, hvis det forud for afstemningen konstateres, at der ikke er et beslutningsdygtigt flertal til stede, finder afstemningen aldrig sted. Den kan ikke udsættes, og det fremgår af artikel 115, stk. 6.
<SPEAKER ID="275" NAME="Olli Rehn">
medlem af Kommissionen. - (EN) Hr. formand! Parlamentsvalget til december er virkelig vigtigt med henblik på at sikre et levedygtigt demokrati i Bangladesh. Der sker fremskridt, men der er behov for langt større fremskridt, navnlig på menneskerettighedsområdet.
<P>
Indtil videre kan vi iagttage hovedsagelig positive skridt, som regeringen tager for at forberede disse valg, i form af rammer for valget og dialog med de politiske partier. Der er også gjort betydelige fremskridt med de tekniske forberedelser.
<P>
Men eftersom Bangladesh befinder sig i undtagelsestilstand, vil vi nøje overvåge, hvorvidt den gradvise ophævelse af restriktionerne på udøvelsen af borgerrettigheder og politiske rettigheder gør det muligt at afholde troværdige frie og retfærdige valg. Jeg vil også gerne slå fast, at vores deltagelse i processen, herunder en genudsendelse af valgobservatørmissionen, som blev suspenderet i begyndelsen af 2007, vil blive kædet sammen med et sådant løfte fra regeringens side.
<P>
Vi deler også de bekymringer, der kom til udtryk i Deres beslutning af 6. september sidste år og i de forslag til beslutning, som de politiske grupper har fremsat til dagens forhandling. Restriktioner på udøvelsen af de grundlæggende frihedsrettigheder skal begrænses til det, der er strengt nødvendigt for at garantere sikkerheden.
<SPEAKER ID="276" NAME="Formanden">
Forhandlingen er afsluttet.
<P>
Afstemningen finder sted efter forhandlingerne.
<SPEAKER ID="277" NAME="Charles Tannock  " AFFILIATION="PPE-DE">
skriftlig. - (EN) Bangladesh er et stort og strategisk land i Sydasien med 153 millioner indbyggere og omkring 80 millioner registrerede vælgere, hvilket gør landet til et af verdens største demokratier.
<P>
Forretningsregeringen har nu meddelt EU og USA, at den vil gennemføre demokratiske valg i december 2008 efter at have udarbejdet et valgregister, der er sikret mod svindel. Militæret har nu forpligtet sig til at trække sig tilbage fra den politiske proces. Den tidligere premierminister Sheikh Hasina er blevet løsladt af humanitære grunde. Undtagelsestilstanden, som man med rette ønsker ophævet i beslutningen, er endnu ikke ophævet, og det skal den inden valget. Det store antal anholdte efter voldshandlingerne sidste år, som førte til undtagelsestilstanden, skal enten løslades eller sigtes. Langsigtede EU-observatører bør hurtigst mulig vende tilbage for at overvåge situationen op til valget.
<P>
EU holder skarpt øje med Bangladesh på grund af bekymring over den forværrede menneskerettighedssituation i de senere år og den stigende islamistiske radikalisering af landet, hvor hinduer, ahmadier og kristne forlader landet, mens regeringen tilsyneladende har opgivet sin vellykkede model for et sekulært flerpartidemokrati. Bangladesh har mulighederne for at blive et vellykket demokrati i den muslimske verden, og det skal EU støtte på enhver mulig måde.
