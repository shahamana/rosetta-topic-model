<CHAPTER ID="003">
Afgørelse om uopsættelig forhandling
<P>
Forslag til Rådets forordning om fravigelse af forordning (EF) nr. 1782/2003 om fastlæggelse af fælles regler for den fælles landbrugspolitiks ordninger for direkte støtte og om fastlæggelse af visse støtteordninger for landbrugere for så vidt angår udtagning for året 2008 - C6-0302/2007 -
<SPEAKER ID="008" NAME="Neil Parish" AFFILIATION="PPE-DE">
(EN) Hr. formand! I går afholdt mit udvalg et ekstraordinært møde for at undersøge Kommissionens forslag og ønsket om at behandle det som et uopsætteligt forslag. Udvalget enedes om at acceptere anmodningen om en uopsættelig forhandling. Anmodningen blev enstemmigt godkendt. Kommissionen foreslår en sats på 0 % for tvungen jordudtagning i 2008. Dette forslag skal vedtages hurtigst muligt - dvs. inden månedens udgang - for at gøre det muligt for landbrugerne at træffe beslutninger vedrørende dyrkningen af afgrøder på udtagne landbrugsarealer i 2008. Det pågældende areal skal føres tilbage til produktion, fordi en dårlig høst i 2008 kombineret med en 10 % jordudtagningssats vil udsætte det indre marked for potentielt alvorlige risici.
<P>
Kornmarkedet er i starten af produktionsåret 2007/08 karakteriseret af historisk høje priser både på fællesskabsplan og på verdensplan. 2007-høsten vil sandsynligvis ligge tæt på sidste års niveau, hvilket vil føre til yderligere reduktioner i EU's private kornlagre ved udgangen af produktionsåret 2007/08. På globalt plan forventes slutlagrene i 2007/08 at falde til et historisk lavt niveau i specielt de store eksportlande. I denne forbindelse vil en normal 2008-høst strække udbyttet, og den foreslåede undtagelse for jordudtagning i EU i 2008 vil muliggøre en delvis genopbygning af de private lagre, så jeg anmoder om en uopsættelig behandling.
<P>
(Parlamentet vedtog uopsættelig forhandling)
<P>

<SPEAKER ID="010" NAME="Martin Schulz" AFFILIATION="PSE">
(DE) Hr. formand! Jeg henviser til mødet i går og indlæggene af et minuts varighed ved mødets begyndelse. Under disse indlæg var der et optrin. Et polsk medlem (jeg ved ikke, hvilken gruppe han tilhører) kritiserede Parlamentets formand på en utilbørlig måde. Jeg forsvarede Parlamentets formand, for det var efter min mening nødvendigt. Jeg havde indtryk af, at mange parlamentsmedlemmer opfattede tingene på samme måde, som jeg. Det fik min kollega Markus Ferber til senere at bemærke, at jeg her i Parlamentet tillader mig at kommentere alt, og det er på ingen måde tilfældet. Jeg beklager, at jeg ikke har ret til at gøre dette, men jeg kommenterer ikke alt. Som følge heraf fornærmede jeg hr. Ferber i den generelt overophedede situation med to tyske udtryk, som jeg ikke ønsker at gentage, og som heller ikke er sande. Derfor tager jeg mine ord tilbage, og jeg beklager. Jeg vil være taknemmelig, hvis De vil anmode hr. Ferber om at tage imod min undskyldning og sige til ham, at jeg ellers opfatter ham som en meget underholdende kollega.
<P>
(Bifald)
<SPEAKER ID="011" NAME="Formanden">
Hr. Schultz, vi medtager Deres kommentarer i protokollen og noterer os dem.
