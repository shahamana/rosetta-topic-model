<CHAPTER ID="015">
Influenzaepidemi (forhandling) 
<SPEAKER ID="059" NAME="Formanden">
Næste punkt på dagsordenen er redegørelse fra Kommissionen om influenzaepidemien.
<SPEAKER ID="060" NAME="Androulla Vassiliou">
Medlem af Kommissionen. - (EN) Hr. formand! Jeg takker for denne lejlighed til at tale til Parlamentet i dets sidste uge om den globale spredning af influenzavirus A (H1N1). Lad mig først fortælle om den aktuelle situation, og derefter vil jeg komme ind på, hvad EU har gjort for at håndtere krisen.
<P>
Ifølge den seneste rapport fra Det Europæiske Center for Forebyggelse og Kontrol med Sygdomme (ECDC) angiver, er der på nuværende tidspunkt konstateret 94 bekræftede tilfælde af influenza A (H1N1) i EU- og EFTA-landene samt 20 mulige tilfælde. De fleste af de smittede har opholdt sig i influenzaramte områder uden for Europa, men ikke alle. Der er indberettet otte tilfælde af overførsel fra menneske til menneske, i ét tilfælde endog til en sundhedsmedarbejder.
<P>
Vi kan dog være glade for, at der endnu ikke er døde blandt de smittede influenzapatienter. I over en uge har vi holdt øje med spredningen af infektioner i Mexico, USA, Canada, EU's medlemsstater og andre lande.
<P>
I Mexico er indvirkningen på offentligheden og økonomien vokset i alvorligt omfang. Vi værdsætter og anerkender de mexicanske myndigheders store indsats for at standse spredningen af smitten og hjælpe dem, der er angrebet af infektionen.
<P>
EU-lovgivningen om overførbare sygdomme forpligter medlemsstaterne til at indberette sådanne udbrud samt de foranstaltninger, de foreslår for at mindske dem. ECDC leder det overvågningsnet, som følger antallet af indberettede tilfælde. Vi har derfor et ret præcist billede af, hvordan situationen udvikler sig i hele Europa, og dette udgør grundlaget for at tage ansvarlige, hensigtsmæssige og effektive afgørelser om, hvordan vi bedst anvender de begrænsede ressourcer.
<P>
På verdensplan var infektionen alvorlig nok til, at WHO den 29. april besluttede at øge risikoniveauet for en pandemi til niveau 5, efter at det stod klart, at overførsel fra menneske til menneske havde fundet sted i mindst to regioner. Kommissionen har gennem hele forløbet arbejdet i tæt kontakt og samarbejde med WHO.
<P>
Kommissionens tjenester arbejder hårdt på at gennemføre de nødvendige aktioner, således som de er udformet i Fællesskabets beredskabsplan for influenzapandemi, så vi kan imødegå udfordringerne fra det aktuelle udbrud. Kommissionen iværksatte den 24. april sin folkesundhedsaktivitetsordning, og siden da har dens tjenester været i permanent beredskab.
<P>
Kommissionen har siden lørdag den 25. april haft daglige møder med medlemsstaternes overvågningsnet for overførbare sygdomme og med Udvalget for Sundhedssikkerhed. På disse møder gennemgås den epidemiologiske situation, og man drøfter og tager beslutninger om foranstaltninger og de nødvendige retsakter.
<P>
Information til offentligheden om, hvordan man undgår smitte og træffer velinformerede valg, når man skal ud at rejse, har været drøftet for at sikre et ensartet budskab fra alle medlemsstater på baggrund af videnskabelig rådgivning fra ECDC i samarbejde med WHO. Vi besluttede at udvide overvågningen af sæsonbaseret influenza, som normalt skulle være afsluttet i uge 20, for at kunne identificere infektioner med den nye influenzavirus.
<P>
Kommissionen vedtog den 30. april en retligt bindende beslutning om definitioner af tilfælde på grundlag af EU's lovgivning om anmeldelse af overførbare sygdomme, og denne beslutning blev offentliggjort i EU-Tidende den 1. maj.
<P>
Eftersom medicinske modforholdsregler som antivirale midler og vacciner er kernen i vores folkesundhedsmæssige reaktion på denne trussel, havde jeg et møde med de europæiske producenter onsdag den 29. april for få de nyeste informationer om, hvilke produkter der er under udvikling, om tidshorisonten for nye vacciner og for at se, om et EU-indgreb vil kunne fremskynde leveringen. Sammen med medlemsstaterne undersøger vi, hvordan vi bedst udnytter den nuværende beholdning af antiviraler, idet vi anvender koordineringsmekanismen i EU's Udvalg for Sundhedssikkerhed.
<P>
Jeg kan desuden oplyse Parlamentet, at Rådet (sundhed) mødtes den 30. april, efter at jeg havde rettet forespørgsel til det tjekkiske formandskab, hvor de vedtog en række konklusioner, som gentager behovet for en koordineret reaktion på den nye influenzatrussel.
<P>
Rådet mindede om, at medlemsstaterne har en retlig forpligtelse til at koordinere deres overvågning og reaktion på sundhedstrusler, og var enig i, at en begrænsning af rejseaktiviteten til og fra berørte områder ikke er en rimelig folkesundhedsmæssig reaktion. Rådet var imidlertid også enigt i, at god offentlig information er af afgørende betydning, og at rejsende skal have mulighed for at træffe kvalificerede afgørelser, inden de rejser.
<P>
Kommissionen er nu ved at undersøge en køreplan for hurtig gennemførelse af punkterne i Rådets konklusioner af 30. april. Der vil indgå udvikling af vacciner, en vaccinestrategi, vejledning om den bedste anvendelse af forråd af vacciner og antivirale midler, foranstaltninger til beskyttelse og forebyggelse samt information af offentligheden.
<P>
Det er klart, at vi alle har fordel af Europas integrerede økonomi og det europæiske integrerede samfund. Men den fordel medfører også et ansvar. Det betyder, at vi må arbejde sammen om udelukkende at træffe de foranstaltninger, der er dokumentation for. Dette er afgørende, hvis vi skal undgå, at en sundhedskrise udvikler sig til en økonomisk krise. Men nu skal vi ikke udelukkende fokusere på de negative aspekter i denne sag. Takket være de forberedelser, Kommissionen stod i spidsen for efter fugleinfluenzaen for nogle få år siden, har EU systemer, der står parat til at reagere kollektivt og effektivt på denne trussel.
<P>
Jeg ved, at Parlamentet for nylig i anledning af det forestående valg har drøftet, hvad Europa egentlig betyder for borgerne. I disse vanskelige tider, tror jeg, at vi er i stand til at se tingene mere klart. Europa betyder solidaritet, når vi står sammen mod denne trussel. Det betyder samarbejde, udveksling af information, ekspertise og kapacitet, så vi kan handle i fællesskab på grundlag af den bedste tilgængelige viden. Det betyder innovation med EU-finansieret forskning til at få sat gang i fremstilling af vaccine så hurtigt som muligt. Det betyder evne til gennem de europæiske institutioner at sikre, at alle medlemsstater er i stand til at reagere øjeblikkeligt og effektivt på en fælles krise. Dette er, hvad Europa betyder for borgerne.
<P>
Så ja, situationen er alvorlig, men vi er bedre rustet end nogensinde før til at møde denne trussel. Og efter at have set de europæiske sundhedsministres beslutsomhed i sidste uge - hvor alle 27 var til stede - er jeg sikker på, at vi er i stand til at reagere på denne trussel i de kommende uger.
<SPEAKER ID="062" NAME="Antonios Trakatellis">
for PPE-DE-Gruppen. - (EL) Hr. formand, fru kommissær! Først og fremmest vil jeg gerne takke for den grundige information, De har givet os, og jeg glæder mig over de foranstaltninger, De har truffet. Jeg vil gerne henlede opmærksomheden på tre grundlæggende spørgsmål, som De også har nævnt, og som jeg anser for at være af stor betydning for at kunne håndtere en mulig pandemi.
<P>
Det første drejer sig om de planer, der allerede eksisterer og allerede er blevet behandlet af Rådet, Kommissionen og Parlamentet i forbindelse med fugleinfluenzaen. Vi er derfor i besiddelse af planer, som er ret gode, på trods af at der er specialister, der har kritiseret visse udeladelser. Derfor vil jeg gerne spørge, om disse planer er blevet færdiggjort, om medlemsstaterne har indført dem, og om de er klar til at blive taget i anvendelse, da det svageste led er meget vigtigt her, og så er der den koordinering, De nævner. Det glæder mig at høre, at De er parat til at varetage denne i fællesskab med Centret for Forebyggelse og Kontrol med Sygdomme omkring hele denne influenzahistorie.
<P>
Det andet spørgsmål, jeg gerne vil nævne, drejer sig om antivirale midler. Der blev indført et krav til medlemsstaterne om at have tilstrækkelige mængder på lager. Antivirale midler bruges også til behandling, men selvfølgelig skal de bruges til forebyggelse, og der skal retningslinjer til, fordi de ikke må bruges tilfældigt. De skal anvendes korrekt.
<P>
Det tredje spørgsmål, jeg gerne vil rejse, handler om, at det ville være nyttigt, hvis vi kunne finde en vaccine mod den nye influenza. Denne vaccine vil få stor betydning, og jeg tror, at virksomhederne i dag med de teknikker, der er til rådighed, vil kunne have den klar om tre - fire måneder. Så jeg vil gerne bede Dem om at udøve pres i den henseende for at sørge for, at der virkelig arbejdes på at sikre, at vi får en ny vaccine, som sammen med vaccinen mod sæsonbetinget influenza, der med rette og af alle kendte videnskabelig grunde er blevet udvidet, så den kan bekæmpe denne influenza, vil udgøre det bedste forsvar mod en mulig influenzapandemi.
<SPEAKER ID="063" NAME="Jules Maaten">
for ALDE-Gruppen. - (NL) Hr. formand! Det ser ud til, at influenzapandemien ikke er så slem som forventet. Vi har igen været heldige, ligesom vi var det med SARS - dette skyldes dog ikke beslutningstagerne. Da influenzatruslen blev kendt her i weekenden, blev de enige om at indkalde til hastemøde om torsdagen - hvilket forekommer mig at være en ny opfattelse af ordet "haste". Der blev efterfølgende ikke truffet nogen beslutninger af betydning. Hvad sker der, hvis der virkelig opstår en krise?
<P>
Hvad sker der, ifald den "store" pandemi virkelig kommer - som, WHO er overbevist om, kommer og meget vel kan kræve otte - 10 millioner menneskeliv? Ministrene mødtes for at udveksle informationer, og der blev opstillet planer. Men hvordan er kvaliteten af disse planer og af den information, der blev udvekslet? Hvilke foranstaltninger er der blevet truffet, og bliver disse virkelig koordineret? Får Kommissionen den nødvendige information? Jeg har mine tvivl. Jeg kan nævne de antivirale midler som et eksempel: Hvem har dem, og hvem har dem ikke? Og er ministrene nu endelig parate til at oprette et europæisk beredskabslager?
<P>
Selv om jeg ikke er overbevist om, at Frankrigs forslag om at standse al flyvning til Mexico er et godt forslag, var Kommissionens afgørelse om, at alle hver især skulle afgøre, hvorvidt de vil rejse, selvfølgelig fjollet. Med vores åbne grænser hvad er så formålet med, at ét land gør det, hvis et andet ikke gør det? Landene burde have truffet denne beslutning i fællesskab. Den eneste løsning er at give Kommissionen bemyndigelse til at træffe den slags nødforanstaltninger. De, fru kommissær, burde på mandat fra Rådet kunne træffe nødforanstaltninger inden for 24 timer i sager, der handler om karantæne, desinficeringsforanstaltninger i lufthavne samt rejserestriktioner.
<P>
Jeg bebrejder ikke Kommissionen noget. De og deres embedsmænd handlede korrekt. Men hvor var Rådet henne? Vi ser os om på den nok så velkendte støvede mexicanske plads, og dér i solen ved den lille station sidder Rådet. Vi løber hen imod det og råber "influenza, influenza", og sombreroen løftes lidt, og Rådet svarer "mañana mañana", hvorefter det vender tilbage til sin middagslur. Det er svært at gøre noget med sådan et Råd.
<SPEAKER ID="064" NAME="Bart Staes">
for Verts/ALE-Gruppen. - (NL) Hr. formand, mine damer og herrer! Jeg vil også gerne takke Dem for den grundige information, De har givet os. Dog er jeg enig med hr. Trakatellis og hr. Maaten. Vi havde en omfattende forhandling her i Parlamentet i juni 2006. Vi vedtog en beslutning, som vi havde arbejdet hårdt på i Europa-Parlamentets Udvalg om Miljø- og Sundhedsanliggender og Forbrugerbeskyttelse. Jeg har kigget på denne beslutning igen, og jeg må sige ligesom hr. Trakatellis, at jeg er bange for, at der er ret mange huller, mange svagheder, i det pågældende tiltag.
<P>
Dengang anbefalede vi kraftigt at sikre en udveksling af oplysninger samt et konstruktiv samarbejde mellem medlemsstaterne, hvor Kommissionen skulle spille en koordinerende rolle i konstruktivt samarbejde med Det Europæiske Center for Forebyggelse af og Kontrol med Sygdomme. Enhver, der kigger nærmere efter nu, vil se - og hr. Maaten gjorde også eftertrykkeligt opmærksom på dette - at der er temmelig mange huller, at tingene går utrolig langsomt.
<P>
Med hensyn til beredskabslageret af antivirale midler sagde De selv for nogle dage siden, at lagrene kunne række til 16 % af befolkningen, selv om vi havde sagt, at tallet burde være 30 %. Derfor ligger virkeligheden langt under målet, også når det gælder udveksling af information om virustype. Denne informationsudveksling er vigtig, da der ikke kan fremstilles en vaccine, medmindre virustypen kendes.
<P>
De forskere, jeg har kontaktet inden for de seneste dage, siger, at de ikke har nogen oplysninger, at de ikke kan få dem. Oplysninger om virustypen er beskyttet, holdes hemmelig. Vi har alle disse forskningsinstitutter, men vi kan ikke gøre det, der skal gøres. Det må der gøres noget ved. Vi kan ikke tolerere dette, truslen er faktisk for stor.
<SPEAKER ID="065" NAME="Urszula Krupa">
for IND/DEM-Gruppen. - (PL) Hr. formand! Når vi nu taler om truslen i forbindelse med influenzavirus, vil jeg gerne citere nogle af de indlæg, der er dukket op på internettet som svar på panikken i medierne, som har fået yderligere næring fra WHO. Man siger, at mediehysteriet skyldes et ønske om at komme af med vaccinelagre og det uvirksomme middel Tamiflu, som optager for meget plads på hylderne hos medicinalfirmaerne, samt et forsøg på at aflede opmærksomheden fra den globale krise.
<P>
Disse reaktioner fra samfundet vidner ikke blot om mistro til myndighederne, men de kan også få folk til at ignorere en reel trussel om en pandemi i fremtiden. Jeg tror, det ville være klogere først at frigive information om faren for en mulig influenzapandemi eller andre sygdomme efter en noget længere periode med observation af sygdomstilfælde og en omhyggelig undersøgelse af virusset og dets smittefarlighed. Herved kunne man undgå, at der blev givet ufuldstændige informationer og opstod panik, og man kunne f.eks. undgå de nedslagtninger af grise, der finder sted.
<SPEAKER ID="066" NAME="Irena Belohorská" AFFILIATION="NI">
- (SK) Hr. formand, fru kommissær! Jeg vil også gerne takke for Deres aktive og øjeblikkelige reaktion i den pågældende sag. På grund af globaliseringen og turisters, rejsendes og almindelige menneskers store rejseaktivitet over lange afstande i disse tider, er der ikke noget sted på jorden, hvor denne sygdom ikke kan dukke op. Det fremgår allerede af de sygdomstilfælde, der er dukket op på steder så langt fra Mexico som New Zealand, Australien, Europa og Afrika.
<P>
På trods af subsidiariteten inden for sundhedspleje kender infektionssygdomme ingen grænser og tvinger os til at skride til fælles handling. Der findes ikke nogen løsning inden for det enkelte lands rammer. Det er tid til solidaritet. Slovakiet er tilstrækkelig godt forberedt på en endog større influenzaepidemi måske på grund af fugleinfluenzaen for nogle år siden. Vi har 700 000 doser Tamiflu i de nationale beholdninger til 5 mio. indbyggere, og jeg må sige, at det nok også skyldes den tidligere trussel fra fugleinfluenzaen, at befolkningen er så velforberedt.
<P>
I tilfælde af en epidemi er det meget vigtigt at holde offentligheden informeret, for når der ikke kommer informationer, vil der opstå en masse misinformationer. Det kan vi se i en række afrikanske lande, f.eks. Egypten, hvor den aktuelle trussel om en influenzaepidemi sammen med ideen om, at sygdommen blev spredt af svin, har ført til nedslagtning af 300 000-400 000 svin. Her skulle vi måske vise vores solidaritet på en anden måde, idet rejsebureauer har solgt ferierejser til disse lande, men folk nu kun rejser dertil, hvis det er nødvendigt. Eftersom vi har Eurolat, burde vi måske også tænke på at støtte Mexico, hvor man forventer at denne infektion vil resultere i et fald i BNP på op til 4-5 % i forhold til det nuværende niveau.
<SPEAKER ID="067" NAME="Cristina Gutiérrez-Cortines" AFFILIATION="PPE-DE">
(ES) Hr. formand! Jeg vil gerne understrege, at vi er nødt til at sende realistiske budskaber til borgerne, hvilket kommissæren har forsøgt at gøre.
<P>
Videnskaben er langt bedre forberedt på at imødegå denne pandemi, end den var for fire år siden, hvilket det lave dødstal vidner om. Der er langt større viden om aviær og human influenza og om smitteudviklingen for denne svineinfluenza. Der er langt større viden om løsningerne, og jeg mener derfor, at vi bør have tillid til forskningen, fremme forskning og kræve langt mere forskning i vacciner, som hr. Trakatellis også påpegede.
<P>
Vi ved også, at samfundet er langt mere forberedt, end det var for et stykke tid siden, takket være de værdifulde erfaringer og den organisatoriske indsats, der gøres i alle lande, især i Europa, med henblik på at forhindre yderligere spredning, opbygge lagre af lægemidler og sikre borgerne en omfattende service.
<P>
Alligevel er jeg bekymret over, at borgerne måske ikke modtager tilstrækkelig information. Hvis vi ser på pressen, kan vi se, at der i 90 % - eller endog mere - af det materiale, som trykkes, fokuseres på faldende smittetal, men der står meget lidt om behandlingsformer og om, hvordan borgerne bør forholde sig.
<P>
Jeg mener, at der er behov for langt mere information. Jeg mener også, at en større politisk indsats er påkrævet i forhold til borgerne. Det er f.eks. slående, at ikke et eneste medlem af De Europæiske Socialdemokraters Gruppe er til stede under denne forhandling, at alle deres pladser er tomme, og at ingen har bedt om ordet for at forklare denne situation, selv om det ikke er et partipolitisk spørgsmål, men et spørgsmål, der har betydning for alle regeringer.
<P>
Jeg vil også gerne understrege, at vi kan give tredjelande en hjælpende hånd, hvilket også blev understreget af den forrige taler. Vi er nødt til at støtte alle de lande, der ikke har forudsætninger, grundlag eller mulighed for at yde bistand til alle deres borgere.
<P>
Det solidariske Europa med fokus på kommunikation er således nødt til at gribe ind.
<SPEAKER ID="068" NAME="Françoise Grossetête" AFFILIATION="PPE-DE">
(FR) Hr. formand! Jeg vil gerne give udtryk for min bekymring over for kommissæren. Udviklingen af den pågældende virus synes at stabilisere sig i Mexico, i Europa og i andre lande, og så sent som i dag hørte jeg i radioen, at vi måske er gået for vidt, at vi måske har gjort vores medborgere unødigt bekymrede.
<P>
Jeg er ikke bekymret over situationen i dag, men over, hvad der vil ske i oktober, når vinteren nærmer sig. Det er velkendt, at vira ikke bryder sig om høje temperaturer. Der er således ikke nogen fare i øjeblikket, men den vil dukke op igen til vinter - i oktober eller november.
<P>
Vi vil således gerne vide, hvilke konkrete foranstaltninger De træffer for at sikre, at vi er fuldt ud rustet til at håndtere denne virus, som må forventes at udvikle sig, som måske muterer inden da. Vi får at vide, at der skal udvikles vacciner, men er det sikkert, at de vacciner, der vil blive udviklet, vil kunne anvendes i alle tilfælde?
<P>
Det er alle de spørgsmål, jeg stiller mig selv. Jeg er bekymret over næste vinter. En oplysningsindsats er derfor påkrævet. Vores medborgere skal have at vide, at uanset hvad der sker, skal de fortsat udvise forsigtighed og være på vagt. Ville det være muligt for Dem at udarbejde en lille vejledning, som skal hjælpe vores medborgere med at udvikle gode vaner?
<SPEAKER ID="069" NAME="Paul Rübig" AFFILIATION="PPE-DE">
(DE) Hr. formand, fru kommissær! Jeg vil gerne vide, om der foreligger nogen statistikker om ansigtsmasker. Hvor mange masker er der til rådighed i Europa, og hvor mange kan der produceres i tilfælde af udbrud af denne sygdom? Det samme gælder naturligvis for tilgængelig medicin. Er der et overblik over, hvor meget medicin der i øjeblikket er lagret i Europa, og hvor meget der kan produceres i tilfælde af et udbrud? Mener De, at det tillige vil være muligt at give lægerne adgang til information på de 23 officielle EU-sprog for at sikre en hurtig og effektiv informationsformidling?
<SPEAKER ID="070" NAME="Adamos Adamou" AFFILIATION="GUE/NGL">
(EL) Hr. formand, fru kommissær! Jeg vil første og fremmest gerne takke Dem for Deres integrerede og detaljerede redegørelse. Jeg var Europa-Parlamentets ordfører for forberedelsen af de 27 medlemslandes foranstaltninger til bekæmpelse af aviær influenza. På daværende tidspunkt konstaterede vi sammen med kommissærens kabinet, at visse lande haltede bagefter andre, primært med hensyn til lagre af antivirale lægemidler Jeg vil gerne spørge Dem, om det stadig er tilfældet i dag, eller om medlemsstaterne er bedre rustet.
<P>
Jeg vil også gerne bede Dem gribe ind over for den populære presse og uofficielle rygter, der cirkulerer i hele EU og skaber panik blandt borgerne. Jeg mener, at dette også er medlemsstaternes ansvar, og at Deres kabinet måske bør udstede en henstilling herom.
<SPEAKER ID="071" NAME="Horst Schnellhardt" AFFILIATION="PPE-DE">
(DE) Hr. formand, fru kommissær! Tak, fordi De er til stede her i dag, og fordi De kom så hurtigt. Hvis vi sammenligner denne situation med aviær influenza, er jeg - selv om jeg er et utålmodigt medlem af Europa-Parlamentet - meget tilfreds med EU's, WHO's og medlemsstaternes reaktion.
<P>
En række medlemmer har påpeget, at der ikke er tilstrækkelig information. I Tyskland føler jeg, at jeg er blevet tilstrækkeligt informeret om, hvordan jeg skal forholde mig. Jeg ønsker desuden ikke hele tiden at gøre EU ansvarlig for alt. Det er medlemsstaternes ansvar at formidle denne information. Vi bør også benytte denne lejlighed til at minde dem om, at de skal opfylde deres forpligtelse til informationsformidling. Jeg har også ved flere lejligheder erfaret, at der fortsat er en række problemer, især i forbindelse med oplagring af vacciner. Jeg vil gerne vide, om det virkelig er tilfældet, om medlemsstaterne virkelig ikke ønsker at dele vacciner, og om de kun lagrer vacciner til brug på deres eget område, eller om de har aftalt at dele vaccinerne. I så fald ville vi være nået lige så langt, som Kommissionen er i dag. Jeg vil gerne takke for denne hurtige og fremragende indsats.
<SPEAKER ID="072" NAME="Formanden">
Det var afslutningen på catch the eye-proceduren.
<P>
Inden jeg giver ordet til kommissæren, vil jeg også gerne takke hende for hendes indledende redegørelse. Jeg vil også gerne på forhånd takke hende for alle de oplysninger, som hun snart vil give os om et yderst vigtigt og aktuelt emne. Dette viser, at både EU og medlemsstaterne håndterer denne situation på en meget positiv måde og så tæt på borgerne som muligt.
<SPEAKER ID="073" NAME="Androulla Vassiliou" LANGUAGE="EN">
Hr. formand! Jeg takker medlemmerne for deres bidrag. Det er meget vigtigt for mig at høre Deres mening om dette meget vigtige spørgsmål.
<P>
Jeg vil først og fremmest gerne forsikre Dem om, at alle de strukturer, som vi har etableret med henblik på at imødegå enhver sundhedstrussel af dette omfang, har fungeret godt, og at vi har anvendt alle de værktøjer, vi har til rådighed.
<P>
Som jeg sagde i min indledende redegørelse, har vi siden den 25. april 2009 været i tæt daglig kontakt med alle medlemsstaterne, og vi er blevet forsikret om, at de retningslinjer, som vi har udstedt, er blevet fulgt, og at de fungerer. Vi opdaterer imidlertid løbende vores strukturer og værktøjer i lyset af de erfaringer, vi drager af den nuværende krise, hvilket er fornuftigt, idet vi kun kan se de fejl og mangler, der er i enhver struktur, i en konkret krisesituation.
<P>
Mange talere var inde på antivirale lægemidler og spørgsmålet om tilstrækkelige lagre. Som De ved, drøftede min forgænger problemet med oplagring på EU-plan med sundhedsministrene, men desværre ønskede de pågældende ministre ikke, at Europa skulle overtage denne koordinering. Vi drøftede også dette problem sidste år i Angers under det franske formandskab, og sundhedsministrene insisterede også her på, at det bør være op til de enkelte medlemsstater at træffe beslutning om omfanget af deres lagre. Vi ved, at der er betydelige forskelle mellem lagrene i de enkelte medlemsstater, og det bekymrer os.
<P>
I lyset af konklusionerne fra mødet i Rådet (sundhedsministrene) den 30. april 2009 besluttede vi imidlertid, at Kommissionen skulle arbejde tæt sammen med medlemsstaterne, og at vi, hvis en medlemsstat har brug for assistance, i solidaritetens ånd vil anmode om assistance og forsøge at koordinere medlemsstaternes behov.
<P>
Hvad angår den nye vaccine, havde jeg som sagt et møde med industrien, og vi drøftede indgående behovet for antivirale lægemidler og for den nye vaccine. Vi håber, at vi vil være i stand til at give industrien adgang til de pågældende stamkulturer den 11. maj 2009, således at den kan starte produktionen af den nye vaccine. Jeg kan ikke sige, hvornår den vil være klar, da det vil afhænge af kulturens effektivitet, men vi anslår, at det vil tage mellem otte og 12 uger.
<P>
Jeg vil gerne sige til fru Grossetête, at jeg er helt enig med hende i, at vi skal forblive agtpågivende, således at vi kan opfylde de behov, der måtte opstå, navnlig når sommeren er ovre, og jeg håber, at vi med udviklingen af den nye vaccine vil være i stand til at opfylde befolkningens behov.
<P>
Jeg vil imidlertid gerne gentage, at situationen er alvorlig, men vi bør ikke gå i panik. Jeg er enig med hr. Adamou i, at alle bør forholde sig så fornuftigt og realistisk som muligt til denne situation - det hjælper ikke nogen at gå i panik.
<SPEAKER ID="074" NAME="Formanden">
Forhandlingen er afsluttet.
