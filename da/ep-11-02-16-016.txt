<CHAPTER ID="016">
Spørgetid (spørgsmål til Rådet) 
<SPEAKER ID="586" NAME="Formanden">
Næste punkt på dagsordenen er spørgetiden (B7-0009/2011).
<P>
Vi behandler en række spørgsmål til Rådet.
<P>

<P>
Om: Retsstatsprincipperne i Serbien
<P>
Hvordan bedømmer Rådet udviklingen af retsstatsforhold i Serbien, især i lyset af den tvivlsomme retssag imod angivelige gorillastyrker, der hører til det albanske mindretal i Preševo-dalen i det sydlige Serbien?
<SPEAKER ID="588" NAME="Enikő Győri">
formand for Rådet. - (HU) Rådets udtalelse om udvikling af retsstatsprincipperne i Serbien fremgår af i Rådets konklusioner af 14. december 2010. I disse konklusioner bifalder Rådet det forhold, at Serbien fortsætter sin reformplan og har gjort yderligere fremskridt med gennemførelsen af bestemmelserne i interimsaftalen med EU. Rådet fastslår også, at Serbien fortsat opnår gode resultater med gennemførelsen af sine forpligtelser under stabiliserings- og associeringsaftalen. Men landet skal gøre en større indsats på især følgende områder: reformen af den offentlige forvaltning, retsstatsprincippet, herunder reformen af retssystemet, bekæmpelse af korruption og organiseret kriminalitet samt forbedring af erhvervsmiljøet. Rådet har ikke drøftet udvikling af retsstatsprincipperne i Serbien med hensyn til den specifikke procedure, som hr. Posselt nævner.
<SPEAKER ID="589" NAME="Bernd Posselt" AFFILIATION="PPE">
(DE) Siden jeg fremsendte spørgsmålet, har en gruppe serbiske borgere af albansk nationalitet fået de hårdeste domme i en skueproces ved en særdomstol, hvor de stod anklaget for forbrydelser i Kosovo. Bør dette ikke behandles af EU's retsstatsmission i Kosovo (EULEX) i stedet for Serbien? Vil De være venlig at se på dette og undersøge den specifikke sag, jeg har stillet spørgsmål om?
<SPEAKER ID="590" NAME="Enikő Győri">
formand for Rådet. - (HU) Mange tak, hr. Posselt. Bemærk venligst, at de såkaldte tiltrædelseskriterier, som Det Europæiske Råd fastlagde i 1993 i København, er afgørende betragtninger med hensyn til Rådets holdning til eventuelle udvidelser og stabiliserings- og associeringsaftaler. Disse kriterier omfatter også respekt for menneskerettigheder og mindretals rettigheder, og intet kan være vigtigere for Rådet under forhandlingerne end dette princip. Hvad jeg kan fortælle dem er, at det ungarske formandskab, der repræsenterer Rådet, naturligvis anerkender Deres spørgsmål og er klar over alvoren af disse begivenheder og vil som i alle tiltrædelses- og associeringsaftaleprocedurer lægge særlig vægt på disse aspekter, også i denne sag.
<SPEAKER ID="591" NAME="Daniel Caspary" AFFILIATION="PPE">
(DE) Hr. formand! Jeg har et andet tillægsspørgsmål til Rådet med hensyn til hr. Posselts spørgsmål. Min kollega har allerede spurgt, om Rådet især i dette særlige tilfælde kan forestille sig at kontakte regeringen og de ansvarlige på stedet igen. Derfor vil jeg igen spørge Rådets formandskab, om det i denne specifikke sag kan forestille sig at tage kontakt med dem, der er ansvarlige på stedet?
<SPEAKER ID="592" NAME="Enikő Győri">
formand for Rådet. - (HU) Formanden nævnte den bredere sammenhæng og den ånd i hvilken Rådet behandler lignende sager, og jeg kan fortælle Dem, at Serbiens tiltrædelse er kommet i gang, efter at de indsendte deres tiltrædelsesanmodning, og vi er nu kommet ind i en ny fase, da Serbien har besvaret Kommissionens spørgeskema. Svarene blev indsendt den 31. januar. Som med alle vigtige spørgsmål i relation til tiltrædelsesproceduren vil både Kommissionen og Rådet naturligvis være særligt opmærksomme på sådanne spørgsmål.
<P>

<P>
Om: Små og mellemstore virksomheder og det ungarske formandskab
<P>
Et af det ungarske formandskabs erklærede mål er at forbedre de små og mellemstore virksomheders situation. Kan Rådet uddybe dette og præcisere, hvorledes det vil forbedre forholdene for de små og mellemstore virksomheder, der kæmper for at overleve?
<SPEAKER ID="594" NAME="Enikő Győri">
formand for Rådet. - (HU) Små og mellemstore virksomheder er vigtige aktører i den europæiske økonomi. Forbedrede rammebetingelser for deres aktiviteter er en af det ungarske formandskabs prioriteringer. I de kommende måneder vil formandskabet fokusere på gennemførelsen af Europa 2020-strategien og flagskibsinitiativerne for innovation og industripolitik samt fuldstændig oprettelse af det indre marked, da kun 8 % af alle europæiske SMV arbejder med grænseoverskridende aktiviteter.
<P>
På grundlag af den tidligere kommissær Mario Montis rapport skal denne indsats omfatte ophævelse af alle hindringer for deres adgang til det indre marked. Det kan vi opnå ved at gennemføre og håndhæve alle direktiver, især tjenesteydelsesdirektivet - hvilket også er blevet drøftet her i Parlamentet i denne mødeperiode - til punkt og prikke og til tiden, så vi skaber forbrugervenlige løsninger inden for det fælles eurobetalingsområde (SEPA), ved at gøre det lettere at overholde skatteregler for virksomheder, der handler på tværs af grænserne, og ved at fremme vedtagelsen af et SMV-venligt EU-patent - og Parlamentet traf en meget vigtig beslutning om dette emne i tirsdags efter mandagens forhandling. Forudsætningen for alt dette er det, jeg har talt om indtil nu, og at vi skal inspirere SMV til at gennemføre så mange innovative investeringer som muligt.
<P>
Desuden vil det ungarske formandskab foretage en midtvejsevaluering af EU's Small Business Act. Denne lov skal være et virkelig Magna Carta for SMV. Desuden agter formandskabet at fremme en overordnet tilgang med hensyn til den nye integrerede industripolitik, hvor vi vil søge at fjerne alle informationsmæssige, finansielle og tekniske støttehindringer, der hindrer SMV i at blive rygraden i den grønne økonomi.
<P>
Desuden vil vi mindske den administrative byrde og risikoen for statslige indgreb med bedre og mere intelligente lovgivningsrammer samt institutionelle forandringer. Vi er overbevist om, at det er vigtigt at styrke SMV's innovationskapacitet, og det kræver en ny tilgang til innovation, som ikke skal fokusere på fremme af teknologisk innovation. Jeg vil minde Dem om, at Det Europæiske Råd også traf meget vigtige beslutninger med hensyn til innovation den 4. februar.
<P>
Vedrørende det centrale spørgsmål om, hvordan SMV kan få adgang til finansiering, kan man sige, at vi har lovet at hjælpe sunde SMV med at få kredit og lån i form af garantier, innovative finansielle instrumenter og banker, der tilbyder gunstige vilkår.
<P>
Til sidst vil jeg tilføje, at det ungarske formandskab vil stille forslag til Rådet med hensyn til midtvejsevalueringen af dyre, flerårige EU-udgiftsprogrammer inden for forskning og udvikling, som også omfatter vigtige støtteinstrumenter rettet mod SMV såsom Finansieringsordningen med risikodeling (RSFF).
<SPEAKER ID="595" NAME="Jim Higgins" AFFILIATION="PPE">
(GA) Hr. formand! Jeg vil gerne lykønske formandskabet med dets tilstedeværelse i aften, og jeg glæder mig over ministerens ord.
<P>
Et af de største problemer for småindustrien er for meget bureaukrati. Hr. Barroso lovede i 2004, at han ville gøre noget for at fjerne dette problem, men det er ikke sket endnu. På baggrund af det, jeg har hørt den ungarske formand for Rådet sige, er jeg meget optimistisk.
<P>
Det er utrolig vigtigt, at vi gør alt for at få løst dette problem, for det skaber store problemer for dem, der ønsker at komme ind i den slags industri.
<SPEAKER ID="596" NAME="Zigmantas Balčytis" AFFILIATION="S&amp;D">
(LT) Hr. formand! Tilbage i 2008 vedtog Rådet en tildeling på 15 mia. EUR fra Den Europæiske Investeringsbank, som skulle være hovedinstrumentet til at redde de små og mellemstore virksomheder gennem krisen. Evalueringen viser, at kun få af disse midler blev brugt, og de gik især til de store virksomheder, mens de små ikke fik den nødvendige finansiering. Hvordan vil det ungarske formandskab sikre, at de allerede vedtagne instrumenter til støtte for små og mellemstore virksomheder bruges og gennemføres på en retfærdig måde?
<SPEAKER ID="597" NAME="Nicole Sinclaire" AFFILIATION="NI">
(EN) Gad vide, om mine kolleger er enige med mig i, at det er utrolig skuffende, at der ikke har været større støtte til en skriftlig erklæring, der er fremsat af min kollega fra West Midlands, Malcolm Harbour, som er formand for Udvalget om Det Indre Marked og Forbrugerbeskyttelse.
<P>
I dag har han sendt en e-mail om, at kun 184 af de 736 kolleger har underskrevet den. Er det et tegn på, at det ikke er muligt at samarbejde, når det handler om små og mellemstore virksomheder i EU, og at det i praksis er op til medlemsstaterne at tage sig af deres egne små virksomheder?
<SPEAKER ID="598" NAME="Enikő Győri">
formand for Rådet. - (EN) Først et svar på hr. Higgins' spørgsmål om lovgivningsmiljøet. Det er nemlig meget vigtigt for SMV's eksistens og arbejdsforhold.
<P>
Princippet om "tænk småt først" er hjørnestenen i udarbejdelsen af love og politikker inden for de nye rammer, vi forsøger at fastlægge. Det er vigtigt på alle niveauer, ikke kun på EU-niveau, men - og jeg er sikker på, at De er enige med mig - også på nationalt, regionalt og kommunalt plan.
<P>
Kommissionen har revideret sine statsstøttebestemmelser for at tilskynde medlemsstaterne til at yde mere støtte til SMV på nøgleområder som uddannelse, F&U og miljøbeskyttelse og for at komme væk fra det nuværende fokus på store virksomheder.
<P>
Medlemsstaternes godkendelse af at tillade anvendelse af reducerede momssatser for lokale tjenesteydelser, herunder arbejdsintensive ydelser som frisørvirksomhed samt restaurations- og reparationsydelser vil yderligere stimulere den økonomiske aktivitet og skabe job, og Kommissionen glæder sig meget over denne beslutning.
<P>
Vedrørende bedre lovgivning har Kommissionen allerede taget vigtige lovgivningsinitiativer. Den har vedtaget et forslag om revidering af momsdirektivet for at fjerne hindringerne for elektronisk fakturering, hvor det omkostningsbesparende potentiale er milliarder af euro på mellemlang sigt.
<P>
Kommissionen foreslog også i februar at tillade medlemsstaterne at indføre mindre belastende regnskabskrav for mikrovirksomheder og opfyldte dermed sit løfte i handlingsplanen for små virksomheder. Det skaber mulighed for at mindske byrden med op til 6 mia. EUR. Kommissionen tilskynder medlemsstaterne til hurtigst muligt at tillade de medlemsstater, der ønsker at udnytte denne mulighed, at gøre det, så vi i Rådet skal bestemt gå i den retning.
<P>
Kommissionen vil også omhyggeligt vurdere den sandsynlige belastning af eventuelle nye lovgivningsforslag, ikke kun for SMV. Vi har fremsat ret mange gode forslag, og i Rådet (konkurrenceevne) ser vi på dette område og forsøger at løse så mange af disse spørgsmål hurtigst muligt.
<P>
Og nu til det andet spørgsmål om bedre adgang til kredit, selv om jeg også kom ind på dette i min indledende bemærkning. For at skabe adgang til den ønskede kredit udlånte EIB 1 mia. EUR til SMV i 2008, en stigning på 60 % sammenlignet med 2007.
<P>
Målet er at udlåne flere penge til dem på et senere tidspunkt. Jeg husker meget vel, at jeg, da jeg stadig var medlem af Parlamentet, var ansvarlig for en udtalelse om EIB. I min udtalelse fra Økonomi- og Valutaudvalget foretog jeg en evaluering. Jeg kan fortælle Dem, at EIB reagerede meget hurtigt på de ændrede omstændigheder og omorganiserede sine prioriteringer. Så vi glædede os over EIB's initiativer.
<P>
Jeg er enig med Dem i, at pengene ikke altid når frem til de forventede modtagere, og at der bør indføres en bedre struktur. Min holdning er, at vi virkelig skal være opmærksomme på EIB's kolleger i medlemsstaterne, for i de fleste sager er det dem, der er partnerne. Vi bør ikke længere bebrejde EIB for en gennemførelse, der ikke direkte foretages af EIB.
<P>
Så med hensyn til det andet spørgsmål er jeg enig i, at det er utrolig vigtigt, at EU's midler og EIB's lån når frem til de ønskede modtagere, dvs. små og mellemstore virksomheder.
<P>
Jeg tror ikke, at Rådet kan udtale sig om skriftlige erklæringer, så det vil jeg ikke kommentere, hr. formand.
<P>

<P>
Om: Initiativer vedrørende forvaltning af vand og drikkevand
<P>
Det ungarske formandskab har i sit informationsmateriale om prioriteterne for formandskabet givet udtryk for ønsket om at lægge særlig vægt på spørgsmål om forvaltning af vand og drikkevand samt ekstreme begivenheder, der har at gøre med vandressourcer.
<P>
Da programmet ikke specificerer de politikker, der vil blive fulgt i denne forbindelse, bedes formandskabet informere Europa-Parlamentet om, nøjagtig hvilke foranstaltninger det agter at træffe på dette område? Vurderer formandskabet, at der i de nærmeste år vil opstå et specifikt problem i forbindelse med forvaltningen og sikkerheden af vandressourcer og drikkevand i EU-medlemsstaterne?
<SPEAKER ID="600" NAME="Enikő Győri">
formand for Rådet. - (HU) Jeg vil gerne besvare hr. Georgios Papanikolaous spørgsmål om vandressourcer. Dette emne har særlig betydning for de tre formandskaber Spanien, Belgien og Ungarn. Det er et vigtigt aspekt af det fælles program, vi udviklede for over to år siden, og hvert land supplerede det under det halvårlige formandskab for at bidrage til, at det fælles program bliver gennemført med hensyn til en integreret tilgang til vandpolitik. Vi fortsætter derfor det arbejde, som Spanien og Belgien indledte, og vil gerne komme med vores eget bidrag i form af konklusioner vedrørende vandpolitik på Rådets møde i juni 2011.
<P>
Disse konklusioner kommer til at dække tre hovedområder. Det første er den integrerede forvaltning af ekstreme vandrelaterede begivenheder som oversvømmelser, vandmangel, for meget overfladevand og uregelmæssig fordeling af regnvand. Det andet emne er de økologiske ydelser, som vand leverer. Det er et meget spændende emne, som efter min mening ikke drøftes tilstrækkeligt for tiden. Vi tager det for givet, at vi har vand, og vi bruger de såkaldte økologiske ydelser, som vi får af vådområders levesteder, men dem burde vi sætte meget større pris på. Det tredje emne bliver intensiveringen af samarbejdet om vandforvaltning, både på internationalt plan og blandt EU's medlemsstater.
<P>
Rådet sigter i sine konklusioner mod at bidrage til Kommissionens meddelelse om begrebet europæiske vande, der forventes vedtaget i 2012, og som vil understrege vigtigheden af en bæredygtig forvaltning af vandressourcerne i EU's medlemsstater og af at beskytte vandressourcerne og vandforsyningen.
<P>
Endelig vil der også blive gennemført konferencer og begivenheder om vand under det ungarske formandskab, f.eks. konferencen om fremtiden for Europas ferskvandsressourcer, som finder sted den 22. og 23. marts i Budapest sammen med det uformelle miljøministermøde. Og en sidste bemærkning. Det er en af det ungarske formandskabs prioriterede målsætninger at sikre fastlæggelsen af en Donau-strategi for EU og i denne sammenhæng også for vand, beskyttelse af vores drikkevandsgrundlag, og en integreret vandpolitik får naturligvis særlig betydning her.
<SPEAKER ID="601" NAME="Georgios Papanikolaou" AFFILIATION="PPE">
(EL) Mange tak for Deres svar, fru minister. Jeg kan tilføje, at Kommissionen i 2007 i sin meddelelse om indsatsen mod vandknaphed og tørke i Den Europæiske Union anførte, at den fandt, at EU bør yde penge til at supplere vandforsyningsinfrastrukturen.
<P>
Jeg minder også om, at de mange fjerntliggende egne af Europa, navnlig små øgrupper mod syd såsom de ægæiske øer, har store problemer med vandforsyning og drikkevand, og at metoder som afsaltning er ekstremt dyre.
<P>
Spørgsmål er derfor, om De agter og er positivt stemt for at fremme en debat om direkte EU-støtte til vandforsyningssystemer i fjerntliggende egne?
<SPEAKER ID="602" NAME="Silvia-Adriana Ţicău" AFFILIATION="S&amp;D">
(RO) Den 3. februar blev Ungarn og Rumænien udpeget til at være koordinatorer for et prioriteret område for miljøbeskyttelse i Donau-regionen med særligt henblik på genetablering og opretholdelse af vandkvalitet, og jeg vil gerne spørge Dem, om disse koordinatorer vil gennemføre denne prioriterede indsats, for det vil sætte os i stand til at sikre drikkevandets kvalitet. Takket være de nævnte projekter har vi ikke blot investeringer til at bygge spildevandsbehandlingsanlæg, men også til at udvikle metoder og værktøjer til at beskytte drikkevandskilder. Derfor er det vigtigt for os at drøfte gennemførelsen af EU's strategi for Donau-regionen.
<SPEAKER ID="603" NAME="Paul Rübig" AFFILIATION="PPE">
(DE) Mit spørgsmål vedrører også strategien for Donau-regionen. Vi ønsker naturligvis en dramatisk forbedring af vandkvaliteten i Donau. Planlægger alle medlemsstater at lave en handlingsplan på dette område, hvor der også gradvist vil blive taget hensyn til kloakeringsarbejde fra bifloderne, så vi også får renere bifloder, og får vi en forbedring af vandkvaliteten i Donau helt ned til dens udløb? Agter alle berørte medlemsstater at udarbejde handlingsplaner?
<SPEAKER ID="604" NAME="Enikő Győri">
formand for Rådet. - (HU) Mange tak for Deres spørgsmål, som også viser, at det er et meget vigtigt område for EU, og jeg synes ikke, at vi bruger nær den tid på at drøfte disse emner, som de fortjener. Alene ved at udarbejde konklusioner om og rette opmærksomheden mod f.eks. vandproblemer, der skyldes ekstreme vejrforhold, agter det ungarske formandskab at bane vej for, at Kommissionen kan forelægge de bedst mulige forslag i sin handlingsplan for 2012 for formandskabet og Rådet.
<P>
Hr. Papanikolaou nævnte problemer for øerne i Det Ægæiske Hav. Det er et stort problem for dem, der bor der, og det er lige så stort for folk i Syditalien og Barcelona - vi husker alle, at der var mangel på drikkevand i Barcelona, og at der skulle transporteres vand dertil i tankvogne - og derfor viser alt dette, at det er vigtigt, at vi behandler disse emner.
<P>
Med Rådets konklusioner vil vi give inspiration til Kommissionen, og jeg er sikker på, at når vi f.eks. starter debatten om de flerårige finansielle rammer, skal vi formulere dem på en sådan måde, at vi kan afsætte midler direkte til at få løst disse fælles EU-problemer på den bedste måde.
<P>
Fru Ticau og hr. Rubiks stillede begge spørgsmål til Donau-strategien. Jeg vil gerne besvare de to spørgsmål under ét. Det var til vores store tilfredshed, at kommissær Hahn fremlagde handlingsplanerne i begyndelsen af februar i Ungarn. Der er 13 handlingsplaner, og med hensyn til de spørgsmål, De stillede vedrørende både drikkevandsgrundlaget og kloakering, er der såkaldte handlingsplaner for alle former for oversvømmelser og tørker, og hver plan styres af to lande. Det er også en meget god måde at styrke det regionale samarbejde om Donau-strategien. Deltagerne omfatter otte EU-medlemsstater og seks tredjelande, og det er meget inspirerende, at vi har en så omfattende strategi, der gør det muligt at tage konkrete skridt på alle disse områder. Det er korrekt, at der ikke er afsat nye midler hertil, men jeg er overbevist om, at man inden for disse rammer kan omorganisere eksisterende projekter, og ved at styrke samarbejdet på tværs af grænserne kan vi få et langt mere effektivt resultat, end hvis alle lande handler på egne vegne. Det er umuligt at forestille sig individuelle foranstaltninger vedrørende en flod, der forbinder os alle.
<P>
Vi kan naturligvis stadig have fremragende planer, hvis vi ikke gennemfører disse, og derfor håber jeg meget, at vi kan drøfte dem i de forskellige rådssammensætninger nu under det ungarske formandskab. Vi satte gang i processen på Rådets (almindelige anliggender) møde den 31. juni og følger på tæt hold arbejdets fremadskriden. Arbejdet skrider fint fremad, også i arbejdsgrupperne, og ved det ungarske formandskabs afslutning vil vi kunne vedtage strategien i Rådet (almindelige anliggender). Det Europæiske Råd vil kunne give os sin støtte i den henseende, og så er det op til os at gennemføre den så godt som muligt, lige fra spildevandsbehandling til bevaring af vores drikkevandsgrundlag.
<P>

<P>
Om: Handicappedes og deres repræsentative organisationers deltagelse i vedtagelsen af afgørelser vedrørende handicappede
<P>
Den europæiske strategi 2010-2020 for handicappede, offentliggjort af Kommissionen, vil berøre ca. 80 mio. handicappede i Den Europæiske Union. Kommissionen har opstillet otte nøgleområder: tilgængelighed, deltagelse, ligebehandling, beskæftigelse, uddannelse, social sikring, sundhed og foranstaltninger udadtil. EU-institutionerne og medlemsstaterne opfordres til sammen at iværksætte denne strategi. Ifølge FN's konvention om handicappedes rettigheder skal medlemsstater, der vedtager beslutninger om handicappede, høre og inddrage handicappede og deres repræsentative organisationer i denne procedure. Desværre indgår denne bestemmelse ikke i den nye strategi for handicappede.
<P>
Har Rådet iværksat konkrete foranstaltninger for at sikre, at princippet i FN's konvention om handicappedes rettigheder om, at der ikke bør gennemføres noget om handicappede uden inddragelse af de handicappede, respekteres? Hvordan stiller Kommissionen sig til oprettelsen af et udvalg for handicappede, som i så fald skulle være ansvarlig over for Rådet for Beskæftigelse, Socialpolitik, Sundhed og Forbrugerpolitik (EPSCO), og som skulle ledes af det land, som har formandskabet for Den Europæiske Union? Rådet ikke, at Kommissionen og medlemsstaterne således ville nærmere tilknyttet gennemførelsen af FN's konvention om handicappedes rettigheder?
<SPEAKER ID="606" NAME="Enikő Győri">
formand for Rådet. - (HU) Det glæder også mig, at der stadig er tid til at drøfte dette spørgsmål. FN's konvention om handicappedes rettigheder er et effektivt og godt middel til at fremme og beskytte handicappedes rettigheder i EU, og både EU og medlemsstaterne tillægger den stor betydning. Rådet vil gerne minde det ærede medlem om, at det allerede ved adskillige lejligheder har bekræftet, at vi agter at opfylde handicappedes behov og ønsker at sikre deres deltagelse på lige fod i samfundet, men det er vigtigt for os at inddrage dem i udformningen af beslutninger og politikker, der gælder for dem.
<P>
I Rådets resolutioner fra 2008 og 2010 opfordrede vi konsekvent til at inddrage handicappede og deres organisationer i fastlæggelsen af politikker. Vi erindrer om, at Rådet også har vedtaget et direktiv om forbud mod diskrimination på grundlag af handicap inden for beskæftigelse og på arbejdspladsen. Dette direktiv giver også ret til medlemskab af arbejdstager- og arbejdsgiverorganisationer, hvilket betyder, at det er en specifik foranstaltning vedtaget af Rådet for at sikre, at handicappede rent faktisk kan deltage i beslutningsprocessen.
<P>
Kommissionen har også en ny handicapstrategi. Den blev til vores store tilfredshed offentliggjort i efteråret og fokuserer primært på gennemførelsen af FN's konvention om handicappedes rettigheder. Det ungarske formandskab agter at fremlægge udkast til konklusioner for Rådet i forbindelse med denne strategi med henblik på at få den vedtaget i slutningen af det ungarske formandskab i juni. Med hensyn til at nedsætte et særskilt handicapudvalg har Rådet til dato ikke modtaget forslag herom. Vi minder her om, at Rådet kun kan handle som lovgiver på forslag fra Kommissionen, men vi holder naturligvis altid øje med Parlamentet, men det er sådan, lovgivningen fungerer i EU.
<SPEAKER ID="607" NAME="Vilija Blinkevičiūt" AFFILIATION="S&amp;D">
(LT) På et møde i januar i år i Parlamentet på initiativ af Det Europæiske Handicapforum sagde næstformanden i Kommissionen, Viviane Reding, at EU's medlemsstater ikke støtter Rådets direktiv om lige behandling af alle uanset religion eller tro, handicap, alder eller seksuel orientering. Direktivet om forskelsbehandling er derfor et af de vigtigste emner inden for menneskerettigheder, navnlig i henseende til at sikre handicappedes rettigheder. Har Ungarn, som i øjeblikket har EU-formandskabet, til hensigt at træffe særlige foranstaltninger for at få vedtaget og revideret dette direktiv, og hvilke specifikke foranstaltninger vil De træffe for at bane vej for dette direktiv?
<SPEAKER ID="608" NAME="Ádám Kósa" AFFILIATION="PPE">
(HU) Mange tak for Deres svar, hr. minister. Jeg vil gerne opfordre Rådet til at være opmærksomt på vigtigheden af at inddrage handicappede. Det får også konsekvenser for Parlamentets arbejde med hensyn til medlemmernes mulighed for at komme med i denne proces, da det er os, som repræsenterer folket, så at sige. Jeg vil gerne lykønske formandskabet med, at man behandler handicappede på højt niveau indtil trioens afslutning. Mit spørgsmål er, om de efterfølgende formandskaber også vil behandle emnet om handicappede på samme niveau.
<SPEAKER ID="609" NAME="Enikő Győri">
formand for Rådet. - (HU) Mange tak for Deres tillægsspørgsmål. Med hensyn til fru Blinkevičiūtės spørgsmål, som vedrører udviklingen i direktivet om forskelsbehandling, kunne jeg vel sige, at det skal vi nok få løst, det kunne jeg sådan set godt sige, men det vil jeg ikke. Vi ved alle, hvor smerteligt langsom lovgivningsprocessen har været for denne lov - over tre år. Nu planlægger vi naturligvis at gøre fremskridt. For at kunne gøre det og bevare vores troværdighed forsøger vi at fokusere på netop den del af direktivet, der vedrører handicap. Derfor planlægger vi at drøfte handicapaspekter i to runder, og at vi kan overbevise medlemsstaterne om at gøre fremskridt på dette område. Vi sigter ikke i alle retninger, men vil i stedet koncentrere os om dette spørgsmål.
<P>
Jeg er nødt til at sige, at det er meget vanskeligt. Medlemsstaterne nævner ofte økonomi og finansielle problemer. Den tidligere regering i mit land var også tvunget til at anmode om en forlængelse for at kunne gennemføre EU's og landets egne politikker, f.eks. med hensyn til at ophæve hindringer, og i krisetider og tider med smalhals er alt dette vanskeligt for medlemsstaterne. Navnlig i lyset af vores løfte om at være et menneskecentreret formandskab mener jeg, at vi skal gøre fremskridt på dette vigtige område - for som hr. Kósa altid siger, vedrører dette ikke kun handicappede, men også mange andre, fra unge mødre til ældre mennesker, mange flere end dem, vi kalder handicappede - hvilket betyder, at det i høj grad er Rådets ansvar at sikre fremskridt på dette område.
<P>
Hr. Kósa spurgte om, hvordan vi bedre kan inddrage Parlamentet, eller hvordan vi kan arbejde sammen. Jeg synes, at hr. Kósa i sin egenskab af formand for den tværpolitiske arbejdsgruppe gør et fremragende arbejde og har et godt forhold til ikke blot Rådet og formandskabet, men også til Kommissionen. Som vi kan se i flere sammenhænge, at hvis Parlamentet spiller en retningsvisende rolle - og jeg er overbevist om, at Parlamentet spiller en sådan rolle i handicapspørgsmål - kan Kommissionen og Rådet ikke gøre andet end at følge dets anvisninger. Derfor kan de indarbejdes i Kommissionens forslag, som så fremsendes til Rådet. Med hensyn til roma-strategien har betænkningen af fru Lívia Járóka, som blev vedtaget i mandags i LIBE-udvalget, en god chance for at komme med i Kommissionens forslag og så blive sendt til Rådet. Jeg anbefaler derfor denne fremgangsmåde, og jeg vil blive meget glad, hvis dette fremragende samarbejde kan fortsætte.
<P>
Vi sender svarene skriftligt til de spørgsmål, vi ikke har haft tid til at besvare.
<SPEAKER ID="611" NAME="Formanden">
Det er korrekt, men jeg vil tillade hr. Chountis at stille et tillægsspørgsmål til dette spørgsmål.
<SPEAKER ID="612" NAME="Nikolaos Chountis" AFFILIATION="GUE/NGL">
(EL) Hr. formand! Jeg ønsker ikke det spørgsmål, jeg har fremsendt, behandlet. Jeg sætter pris på Deres forsøg, men jeg ønsker ikke at lave rod i rækkefølgen.
<P>
Jeg har bare en bemærkning, som ikke vedrører eller påvirker formanden direkte, og jeg skal fatte mig i korthed. Jeg vil bare sige, at fordi vi har et problem med spørgsmålet om parlamentarisk kontrol, som De udmærket ved, har der været tre lejligheder i plenarforsamlingen, hvor vi ikke har haft spørgsmål til Rådet, og procedurerne betyder i sidste instans, at vi har mindre tid til rådighed. Jeg vil derfor bede Dem drøfte med Præsidiet, hvordan vi kan øremærke vores tid.
<P>
Mange tak for Deres bestræbelser. Jeg vil ikke bruge for lang tid og ønsker ikke mit spørgsmål drøftet. Tak til ministeren, som var parat til det og venter på at gøre det.
<SPEAKER ID="613" NAME="Formanden">
Jeg er opmærksom på Deres klage, hr. Chountis, og jeg giver Dem min fulde støtte.
<P>
Men det er ikke præsidiet, der træffer beslutning om tidsforbruget til forhandlingerne, deres indhold eller taletid - det er Formandskonferencen, mærkeligt nok, som altid forsøger at sætte for meget på dagsordenen. Det er præsidiets medlemmer og dermed mig, som skal løse de problemer, som dette skaber, og så rydde op i rodet.
<P>
Jeg undskylder over for alle, der ikke har fået ordet. Som fru Győri sagde, vil alle spørgsmål, som hun ikke har haft tid til at besvare i aften - og dem, som hun har besvaret, har hun besvaret meget kompetent - vil blive besvaret skriftligt.
<P>
Spørgsmål, der ikke er blevet besvaret på grund af tidnød, vil blive besvaret skriftligt (se bilag).
<P>
Spørgetiden er afsluttet.
