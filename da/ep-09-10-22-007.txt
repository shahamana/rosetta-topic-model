<CHAPTER ID="007">
Sakharovprisen 2009 (bekendtgørelse af vinderen)
<SPEAKER ID="072" NAME="Formanden">
Jeg vil gerne indlede med nogle vigtige oplysninger om Sakharovprisen 2009. På Europa-Parlamentets Formandskonference i morges valgte vi som modtager af årets Sakharovpris organisationen Memorial og dens repræsentanter Oleg Orlov, Sergey Kovalev og Lyudmila Alexeyeva såvel som alle andre menneskerettighedsforkæmpere i Rusland. I år går prisen altså til Memorial. Vi håber inderligt, at vi hermed bidrager til at stoppe den onde cirkel af frygt, usikkerhed og vold, der omkranser menneskerettighedsforkæmpere i Den Russisk Føderation.
<P>
Vi håber også at fremme vores budskab om, at civile aktivister overalt skal have frihed til at udøve deres mest basale rettigheder i form af tankefrihed og ytringsfrihed. Vi må have frihed til at forfølge vores tanker og ideer, fordi det er afgørende for, om vi når frem til sandheden.
<P>
Lad mig som formand for Europa-Parlamentet og navnlig som gammel Solidarność-mand dele min store personlige tilfredsstillelse med jer her i dag over at kunne offentliggøre denne prismodtager. På et tidspunkt havde vi i Polen alvorlige problemer lig dem, som vores kolleger og partnere i Den Russiske Føderation har i dag. Jeg er meget glad for, at sandhed og frihed altid vinder i den sidste ende. Det er sådan, det var i mange lande i Central- og Østeuropa. Det forhold, at de russere, som i dag søger sandheden, er ude af stand til at udføre deres arbejde frit, er et stort problem for hele Europa og en personlig tragedie for dem selv. Med prisen udtrykker vi medlemmer af Europa-Parlamentet vores dybfølte støtte til deres virke.
<P>
(Bifald)
<P>
Jeg vil også gerne sige et par generelle ting. Siden 1988 - i mere end 20 år nu - har Europa-Parlamentet hvert år uddelt Sakharovprisen for tankefrihed for at ære en persons eller organisations bidrag til udviklingen af menneskerettigheder og grundlæggende værdier.
<P>
Vi bør også i dag huske alle disse usædvanlige mennesker, som gennem egen indsats og engagement har modstået de barske udslag af undertrykkelse, forfølgelse og landflygtighed. De er ofte "almindelige" mennesker, som udviser et ualmindeligt stort mod og engagement. De risikerer ofte meget, endog livet. Vi har givet prisen til forfattere, journalister, politikere, professorer, advokater og organisationer, der kæmper for arbejdskraftens frie bevægelighed, og desuden kvindeorganisationer, der bekæmper tvungen forsvinding. Tankefrihed er en universel værdi.
<P>
Jeg vil gerne benytte lejligheden til at sige, at de to nominerede, som ikke modtog Sakharovprisen i år, også nyder vores store støtte, og at vi også bør nævne deres navne for at have gjort et særlig stærkt indtryk på os. Det, at vi nævnte deres navne, at de var til stede under så mange forhandlinger, er udtryk for vores dybfølte støtte til deres virke. Det er ikke blot prismodtageren, men også de nominerede, som fortjener vores store respekt og dybe anerkendelse.
<P>
(Bifald)
<P>
Prisoverrækkelsen foregår onsdag den 15. december i Strasbourg.
