<CHAPTER ID="008-09">
9. Minimumsforskrifter for sikkerhed og sundhed i forbindelse med arbejdstagernes brug af arbejdsudstyr (kodificeret udgave) (afstemning) 
<P>
Betænkning af Mayer
<P>
Før afstemningen
<SPEAKER ID="115" NAME="Hans-Peter Mayer " AFFILIATION="PPE-DE">
ordfører. - (DE) Hr. formand, mine damer og herrer! Som ny ordfører for kodificeringen efter fru Wallis vil jeg gerne henlede opmærksomheden på et problem, som fru Wallis også havde. Kodificeringsproceduren er en enkel og hurtig procedure. Den er baseret på en aftale mellem Rådet, Parlamentet og Kommissionen, og den gør det muligt at samle retsakter, der er blevet ændret flere gange, i én retsakt. Indholdsmæssige ændringer er udtrykkeligt undtaget fra kodificeringen, hvorfor jeg principielt hilser aftalen om en hurtig procedure velkommen.
<P>
Kontrollen gennemføres af Rådets, Parlamentets og Kommissionens juridiske tjenester, som omhyggeligt sammenligner de reviderede retsakter. Resultatet heraf fremlægges derefter for Retsudvalget og for ordføreren.
<P>
Jeg advokerer for en forenkling og bedre retsskabelse, men med én begrænsning. Som ordfører får jeg de kodificerede retsakter sammen med resultatet af de juridiske tjenesters kontrol mellem en og tre uger før afstemningen i Retsudvalget. Det er umuligt at gennemføre en grundig kontrol af så mange retsakter på denne korte tid. Man bør imidlertid have mulighed for at gennemføre en grundig kontrol, hvis man efterfølgende skal stemme om retsakter ved navneopråb.
<P>
Derfor vil jeg godt bede om, at den kodificerede udgave fremsendes samtidigt til de juridiske tjenester og ordføreren i Parlamentet. Procedurens enkelhed ville ikke blive berørt heraf, og ordførerens stilling ville blive væsentligt styrket. Jeg mener, at dette både vil være i hele Parlamentets og i førnævnte ordførers interesse.
<P>
(Bifald)
