<CHAPTER ID="003">
Ligestilling mellem kvinder og mænd i udvalgsarbejdet (forhandling) 
<SPEAKER ID="008" NAME="Formanden">
Næste punkt på dagsordenen er betænkning af Anna Záborská for Udvalget om Kvinders Rettigheder og Ligestilling om integrering af ligestilling mellem kvinder og mænd i udvalgsarbejdet.
<SPEAKER ID="009" NAME="Anna Záborská " LANGUAGE="SK">
Fru formand! I de seneste par år har spørgsmålet om kvinders værdighed og deres mission fået en ny dimension. Det er især tydeligt inden for rammerne af EU's horisontale politikker, der er formet af Lissabon-strategien, f.eks. politikkerne rettet imod den demografiske udfordring og balancen mellem familie- og arbejdslivet samt politikkerne til bekæmpelse af vold imod kvinder.
<P>
Anerkendelse af, at der er forskel på kvinder og mænd, men at de samtidig supplerer hinanden, kan bidrage betydeligt til at fremme demokrati og parlamentarisme til fordel for EU's borgere. Frihed betyder mere end blot fri konkurrence, som Angela Merkel, min yndlingspolitiker, understregede i går. Kvinder har en særlig værdi i en bred og tydelig sammenhæng, som hovedsageligt er inspireret af beskyttelsen af menneskerettighederne. På den ene side er det på grund af kvindernes værdi som mennesker med ret til respekt for deres grundlæggende værdighed. På den anden side er det på grund af deres kvindelighed, uanset kulturel sammenhæng eller spirituelle, psykiske eller fysiske egenskaber, f.eks. alder, sundhed, uddannelse, job eller civilstand.
<P>
Betænkningen om integrering af ligestilling mellem kvinder og mænd i udvalgsarbejdet er resultatet af et samarbejde i Udvalget om Kvinders Rettigheder og Ligestilling under den første halvdel af denne periode. Betænkningen blev enstemmigt vedtaget på udvalgsplan, og det er jeg meget taknemmelig over. I Parlamentets udvalg kan vi ikke ofte glæde os over den slags fælles triumfer eller fordele af en så målrettet strategi. Udvalget om Kvinders Rettigheder og Ligestilling er det vigtigste instrument til støtte af den indsats, som skal ydes af de øvrige udvalg, for at sikre ligestilling mellem kvinder og mænd.
<P>
Udvalget om Kvinders Rettigheder og Ligestilling har lanceret den første metodologiske model, der kan anvendes til at evaluere præstationen i alle Parlamentets udvalg. Modellen er beskrevet i begrundelsen. Oplysningerne i de spørgeskemaer, som udvalgene har udfyldt, og som svarede til vores undersøgelse, blev gennemgået omhyggeligt af sekretariatet i Udvalget om Kvinders Rettigheder og Ligestilling. Hvis alle udvalg havde udfyldt skemaet, ville evalueringen have været mere omfattende. Alle udvalg skal følge vores henstillinger. Efter drøftelser i Udvalget om Kvinders Rettigheder og Ligestilling blev en række ændringsforslag vedtaget, der styrker indholdet i betænkningen. Jeg ønsker imidlertid at dvæle ved de tre ændringsforslag, der vedrører punkt 8, 21 og 22. Disse ændringsforslag vil efter min opfattelse underminere de beføjelser, som er tillagt Udvalget om Kvinders Rettigheder og Ligestilling, og er ikke helt i overensstemmelse med Europa-Parlamentets forretningsorden.
<P>
Jeg bifalder især, at udarbejdelsen at denne betænkning har sat en pluralistisk debat i gang i Parlamentet, hvor betydningen af det tilgrundliggende problem fremhæves. Jeg ønsker at takke alle de af mine kolleger, både mænd og kvinder, som har været aktivt involveret i denne proces, og som har hjulpet med udarbejdelsen af betænkningen.
<SPEAKER ID="010" NAME="Lívia Járóka">
for PPE-DE-Gruppen. - (HU) Fru formand! I betænkningen, der er udarbejdet af udvalgets formand, fru Záborská, opfordres vi til at opnå yderligere resultater inden for Parlamentet i forbindelse med det mest grundlæggende europæiske spørgsmål - den fælles målsætning for ligestilling mellem mænd og kvinder - i forhold til fordeling af ansvarsområder og opgaver inden for de eksisterende udvalg i Parlamentet. Spørgsmålet og den måde, som spørgsmålet er formuleret på, er langt fra utvetydigt, selv inden for Parlamentet, som tidligere perioder og også den seneste periode har vist. Det er muligvis derfor, at problemet endnu ikke er løst, selv om Udvalget om Kvinders Rettigheder og Ligestilling i den senere tid har ydet en stor indsats for at evaluere og ændre situationen.
<P>
Integrering af princippet om ligestilling mellem kvinder og mænd i vores samfund, formidling af princippet til alle EU-borgere, bekæmpelse af de etablerede stereotyper, den frugtbare anvendelse af kvinders evner og viden og reelle lige muligheder er stadig meget fjerne målsætninger i Europa. Ordføreren kritiserer denne situation meget skarpt i forhold til Parlamentet.
<P>
Erfaringen viser, at Parlamentets skepsis med hensyn til spørgsmålet om ligestilling mellem kvinder og mænd i mange tilfælde er konsekvensen af den omstændighed, at lige muligheder stadig betragtes som en kamp af langt de fleste mennesker, hvor den ene gruppe - i dette tilfælde mænd - afgiver magt og privilegier til fordel for den anden gruppe - i dette tilfælde kvinder.
<P>
Europa-Parlamentet er en institution, der skal foregå med et godt eksempel, og Parlamentet kan kun opretholde og styrke denne position, hvis vi i vores daglige parlamentariske arbejde fuldt ud repræsenterer - også i vores udvalg - de principper og direktiver, som vi kæmper for at realisere på europæisk plan, og som vi fastsætter som standarder for medlemsstaterne.
<P>
Vi ønsker, at så mange kvinder som muligt er repræsenteret i udvalgene. De politiske partier i Europa skal yde en indsats for at fremme deltagelsen af kvinder inden for politik og få flere kvinder valgt ind, og i Parlamentet skal vi fremme og muliggøre mere retfærdig og ligeværdig repræsentation af kvinder. Parlamentet skal foregå med et godt eksempel. Vi skal på alle politiske områder, fra planlægning til evaluering og i alle praktiske spørgsmål i forhold til Parlamentet fokusere på at fremme lige muligheder for mænd og kvinder. Spørgsmålet om udvalgspladser og det europæiske år for lige muligheder for alle er efter min opfattelse en fremragende anledning til at fokusere på dette.
<SPEAKER ID="011" NAME="Britta Thomsen">
for PSE-Gruppen. - Fru formand! Undskyld min forsinkelse, men det skyldtes, at jeg skulle tale et andet sted. Jeg vil gerne starte med at takke ordføreren for denne meget vigtige betænkning, og jeg vil sige, at det er nødvendigt, at vi tager det her alvorligt. Vi har lige været vidner til, at vi har valgt 14 næstformænd her i Parlamentet, hvoraf kun tre er kvinder. Vi er i gang med at vælge udvalgsformænd og næstformænd til alle Parlamentets udvalg, og jeg mener, at vi bør have en politik omkring gentlemanstreaming, hvad angår vores egne politiske udpegelser. Mange tak for det arbejde, der er gjort med betænkningen. Jeg håber, at det vil blive fulgt op.
<SPEAKER ID="012" NAME="Siiri Oviir">
for ALDE-Gruppen. - (ET) Fru formand! Jeg vil først og fremmest ønske Dem held og lykke med den nye og betydningsfulde post. 2007 er det europæiske år for lige muligheder for alle og derfor et år for os alle, både mænd og kvinder.
<P>
Vi drøfter i dag integrering af ligestilling mellem kvinder og mænd i udvalgsarbejdet. Og jeg ønsker at henlede opmærksomheden på, at det er det første dokument i det politiske arbejde i Parlamentets udvalg, som indeholder en konkret evaluering af integrering af ligestilling.
<P>
Jeg ønsker i denne sammenhæng at takke ordføreren, Anna Záborská, for den fremragende betænkning.
<P>
Om et par måneder vil vi fejre, at det er 50 år siden, at Rom-traktaten blev undertegnet. I medfør af artikel 2 i traktaten er det fastsat, at Det Europæiske Fællesskab har til opgave at sikre ligestilling mellem mænd og kvinder som grundlæggende princip - og jeg understreger, at der ikke kan herske nogen tvivl om, at det er EU's opgave at fremme dette grundlæggende princip.
<P>
Konventionen til beskyttelse af menneskerettigheder og grundlæggende frihedsrettigheder er undertegnet af alle EU's medlemsstater. Jeg ønsker så at spørge om, hvorfor vi ikke gennemfører konventionen? Hvorfor har vi ikke en tilsynsmekanisme og effektive foranstaltninger til gennemførelse og sikring af de beslutninger, der er truffet?
<P>
Disse beslutninger blev truffet for et halvt århundrede siden. Parlamentet udarbejder stadig nye dokumenter om samme emne hvert år, hvori der understreges, argumenteres og stilles krav. I det dokument, der drøftes i dag, skal vi imidlertid erkende, at kvinder i 2007 stadig er underrepræsenteret i vores egen parlamentariske administration i de organer, der træffer politiske beslutninger.
<P>
Endelig ønsker jeg at opfordre alle de øverste ledere inden for europæisk politik til at være målrettede og sætte en stopper for dette spild af potentiale og allerede begrænsede menneskelige ressourcer. Vi skal i vores handlinger acceptere kvinder på lige fod med mænd, uanset om det drejer sig om politiske beslutninger eller indtægter.
<P>
Ligestilling skal være lovbestemt, ikke blot i teorien, men også i praksis. Ligestilling er også være nøglen til den vellykkede gennemførelse af Lissabon-strategien.
<SPEAKER ID="013" NAME="Formanden">
De lykønskede mig, og jeg vil gerne lykønske de få mænd, der er til stede her i salen ved denne forhandling om ligestilling mellem kønnene. Jeg anser nemlig deres tilstedeværelse for at være absolut nødvendig for at bekæmpe den diskrimination, der stadig finder sted.
<SPEAKER ID="014" NAME="Roberta Angelilli" LANGUAGE="IT">
Fru formand, mine damer og herrer! Et stort tillykke med Deres første dag som formand!
<P>
Når det gælder kvinders rettigheder, er der dog stadig meget, der skal gøres. Vi har et langt parlamentsarbejde bag os. Netop derfor ved vi, at det bliver vigtigere og vigtigere med en ægte medtagelse af kønsaspektet i udvalgsarbejdet, og dette skal ske på en effektiv og operativ måde. Hvis vi kigger på kendsgerningerne, er der mange problemer, som skal løses, og tallene taler for sig selv. Det er stadig alt for svært for kvinder at få adgang til og deltage i det politiske og institutionelle liv, for ikke at tale om de mange uløste problemer, der eksisterer med hensyn til en konkret forening af arbejdslivet og familielivet. Netop derfor - nemlig for at forsøge at fjerne ulighederne - er det nødvendigt med en klar indsats i alle EU's foranstaltninger og politikker.
<P>
Desuden var det rigtigt af ordføreren - som jeg gerne vil takke for hendes glimrende arbejde - at understrege, at der endnu ikke i tilstrækkelig grad eksisterer en kultur, som fremmer kvinders deltagelse i det politiske liv. Jeg vil gerne nævne et eksempel, nemlig at der i Italien ikke er nogen lovgivning om de såkaldte kvindekvoter. Personligt er jeg ikke sikker på, at kvoter nødvendigvis er det bedste system. I Italien har de partier - f.eks. det parti, som jeg tilhører - der frit har valgt at medtage flere kvinder på valglisterne, dog under alle omstændigheder kunnet konstatere, at der er kommet flere kvinder i parlamentet. Dette er positivt, og det er et eksempel på god praksis, som bør eksporteres og indføres på fællesskabsniveau. Til sidst vil jeg sige, at jeg forventer, at alle EU-institutionerne og navnlig det tyske formandskab igen retter opmærksomheden mod kvinderne og indfører en egentlig europæisk familiepagt.
<SPEAKER ID="015" NAME="Satu Hassi">
for Verts/ALE-Gruppen. - (FI) Fru formand! Jeg ønsker også at takke ordføreren, fru Záborská, for den fremragende betænkning. Jeg ønsker endvidere at lykønske formanden med posten.
<P>
Det er meget positivt, at Parlamentet har fastsat, at integrering af ligestilling mellem kvinder og mænd er obligatorisk i udvalgene. Det er en proces, der vil tage lang tid, og det er vigtigt, at Udvalget om Kvinders Rettigheder og Ligestilling står for projektet. Jeg ved, at der også er personer i Parlamentet, som er skeptiske i denne sammenhæng, og det er efter min opfattelse i langt de fleste tilfælde disse personer, der har brug for oplysning om ligestilling.
<P>
Da jeg blev gjort ansvarlig for dette spørgsmål i Udvalget om Miljø, Folkesundhed og Fødevaresikkerhed, anmodede jeg Udvalget om Kvinders Rettigheder og Ligestilling om at specificere de opgaver, som skal løses i forbindelse med integrering af ligestilling, og udvalget udarbejdede et meget velkomment og informativt spørgeskema. Jeg udarbejdede et indledende forslag til Miljøudvalget baseret på dette spørgeskema. Der er stadig ikke truffet en endelig afgørelse herom, men jeg vil f.eks. foreslå på udvalgsplan, at Udvalget om Kvinders Rettigheder og Ligestilling hvert år fører statistik over fordelingen af mænd og kvinder blandt koordinatorerne og ordførerne og i Sekretariatet. Jeg vil endvidere foreslå, at der iværksættes et pilotprojekt til fremme af integrering især og til identifikation af de områder, hvor der bør være forstærket samarbejde med Udvalget om Kvinders Rettigheder og Ligestilling. Udvalget bør efter min opfattelse udarbejde mere konkrete beslutningsforslag end disse til drøftelse i Parlamentet om de foranstaltninger, som udvalgene skal træffe. Jeg mener, at der skal fokuseres så effektivt som muligt på spørgsmålene, således at man på plenarforsamlingen både kan fastlægge bindende beslutninger og henstillinger om den strategi, der skal følges på udvalgsplan.
<P>
Endelig ønsker jeg at gøre opmærksom på, at de politiske grupper også skal fokusere på integrering af ligestilling mellem mænd og kvinder. Det er de politiske grupper, som vil spille den største rolle i beslutningen om, hvordan ligestillingen skal iværksættes i fordelingen af udvalgspladser, herunder formænd og næstformænd, i forhandlingerne mellem grupperne.
<SPEAKER ID="016" NAME="Eva-Britt Svensson" LANGUAGE="SV">
Tak, fru formand! Mine allervarmeste lykønskninger med det nye hverv som næstformand. Det glæder mig rigtig meget!
<P>
I den aktuelle betænkning konstateres det, med rette, at der stadig er en ubalance mellem kvinder og mænd på alle områder i samfundslivet. Vurderingen af, hvordan udvalgene hidtil har levet op til Parlamentets beslutning om, at ligestillingen mellem kvinder og mænd altid skal være ledetråden for vores arbejde, viser - ikke særligt forbavsende - at der stadig er rigtig meget at gøre, før vi kan sige, at ligestillingen virkelig er integreret i vores arbejde. Det her er ingen nyhed. Vi er mange, som stort set hver dag i vores arbejde oplever mangel på ligestilling og lige vilkår mellem kvinder og mænd. Det er ikke kun noget, der optræder i Europa-Parlamentet. Vi tvinges til at konstatere, at den økonomiske og politiske magt, hvad enten vi taler om parlamentarisk arbejde eller om, hvordan samfundet fungerer generelt, i praksis stadig er det ene køns, dvs. mændenes, domæne. Selv om vi ofte taler om, hvor vigtigt det er med ligestilling, er det betydeligt lettere at tale om ligestilling end at gennemføre den i praksis.
<P>
Vi har brug for forskellige instrumenter til at kunne gennemføre og arbejde med ligestillingsspørgsmålene. Uddannelse og viden er eksempler på sådanne instrumenter. Vi skal tydeliggøre magtstrukturerne for at kunne påvirke tingene. Derfor ser vi frem til ligestillingsinstituttets arbejde, som kan give os instrumenter såsom kønsopdelt statistik, videndeling osv. Et andet vigtigt værktøj, når det handler om ligestilling, er uddannelse. Det er vigtigt, at vi lader tjenestemændene fortsætte med videreuddannelsen inden for integrering af ligestillingen mellem kvinder og mænd. Men mindst lige så vigtigt er det, at også Europa-Parlamentets medlemmer får undervisning i ligestilling. Det forholder sig ikke sådan, at vi politisk tillidsvalgte som en selvfølge har tilstrækkelig viden inden for ligestilling og integrering af ligestilling mellem mænd og kvinder. Men det kan vi gøre noget ved. Vi kan stemme for et forslag i betænkningen om, at undervisning i ligestilling for samtlige medlemmer skal tilrettelægges inden næste valgperiode. Stem for dette i betænkningen! Tak.
<SPEAKER ID="017" NAME="Derek Roland Clark" LANGUAGE="EN">
Fru formand! Beklageligvis har den foregående taler tilsyneladende netop nævnt, at mange stillinger inden for politik går til det stærkere køn - mænd. Hun har tydeligvis aldrig mødt Margaret Thatcher!
<P>
Hvorfor kan disse betænkninger ikke udarbejdes med almindeligt sprogbrug? Termerne "integrering af ligestilling" går igen i hele betænkningen, hvad er det? Er det en eller anden form for politisk korrekthed? I punkt 16, som omhandler opslag om ledige stillinger i EU-institutionerne, er det fastsat, at "der tages højde for" ligestillingsaspektet. Betyder det, at der skal være specifikke stillinger til mænd og specifikke stillinger til kvinder?
<P>
I punkt 1 kræves "ligestilling mellem mænd og kvinder (...), der ikke sætter kvinder og mænd op mod hinanden". Betyder det, at mænd og kvinder ikke kan ansøge om samme stilling i tilfælde af, at de dermed sættes op mod hinanden?
<P>
I betragtning A er det fastsat, at nogle udvalg "aldrig interesserer sig for" integrering af ligestilling. Hvad skal vi dog gøre ved det? Men vent lidt, der er også nogle fakta og tal, der hører sammen med denne påstand. I betragtning F henvises der til den "stadige stigning i procentdelen af kvinder i Parlamentet, der er steget fra 17,5 % i 1979 til 30,33 % i 2004". Men i betragtning G fastsættes det imidlertid, at "kvinder er underrepræsenteret i ansvarsfulde funktioner" i Parlamentets politiske beslutningsorganers administration, når der skal træffes politiske beslutninger. Vi nærmer os omvendt diskrimination. Alle former for diskrimination er ikke blot negativ, men må da også være i strid med de principper, som EU står for.
<P>
Derefter nævnes de uundgåelige kvoter, men der tales også om respekten for kvinders værdighed i betænkningen. I Storbritannien har andre politiske partier kandidatlister udelukkende for kvinder. Hvordan kan det være værdigt over for kvinder? Vores parti har ikke sådanne kvoteordninger. Hvad vil der ske i en sådan situation, som overvejes her, hvis der ikke er nok ansøgninger fra kvinder til at opfylde kvoten? Skal stillingen så ikke besættes?
<P>
Jeg forestiller mig, at nogle vil tænke, at de har at gøre med en ekstremt chauvinistisk person - men sådan forholder det sig ikke. Jeg er lærer, jeg har undervist i 39 år og haft et glimrende samarbejde med mange kvinder. Jeg har arbejdet for kvinder inden for lærerfaget - uden problemer. Jeg har respekteret dem alle. Jeg mener ganske enkelt, at der ikke bør være forhindringer for kvinder med henblik på uddannelse, og at de skal ansøge om job på lige fod med mænd. Alt andet - som denne betænkning - vil være nedværdigende for kvinder, og enhver kvinde med respekt for sig selv vil finde betænkningen fornærmende. Jeg vil opfordre medlemmerne til at forkaste betænkningen.
<SPEAKER ID="018" NAME="Irena Belohorská" AFFILIATION="NI">
(SK) Fru formand! I 1993 blev det i FN's Generalforsamling i Wien for første gang fastsat, at princippet om menneskerettigheder omfattede kvinders rettigheder, og at beskyttelsen af disse rettigheder var en prioriteret målsætning.
<P>
På Beijing-platformen for handling blev ligestilling mellem kvinder og mænd senere anerkendt som en vigtig målsætning, og der blev identificeret 12 kritiske områder. Jeg ønsker blot at nævne et par af disse områder: Kvinder og fattigdom, uddannelse, kvinder og sundhed, vold imod kvinder, væbnede konflikter, kvinder og massemedier, kvinders deltagelse i beslutningsprocesser og i politiske og sociale strukturer.
<P>
Til trods for de mange institutioner, der yder en aktiv indsats i gennemførelsen af disse instrumenter, herunder FN, Europarådet, OSCE og EU, kan man konkludere, at ligestilling i dag kun er gennemført i teorien, ikke i praksis.
<P>
Vi vælger ofte som undskyldning at fokusere på procentdelen af kvinder i de forskellige organisationer. Men vi erkender ikke, at disse procentdele hovedsageligt afspejler ansættelser i en institution på et plan langt under ledelsesplan. Jo højere ledelsesplan, jo færre kvinder. Jeg mener, at det gode gamle princip også gælder i dette tilfælde. Hvis vi ønsker at ændre noget, skal vi starte med os selv. Det er måske derfor, at betænkningen fra min kollega, fru Záborská, er så betydningsfuld.
<P>
I Europa-Parlamentet kan vi også hævde, at den procentvise repræsentation af kvinder er større i forhold til tidligere. Vi bør dog erkende, at kvinder typisk besidder de mindre betydningsfulde stillinger, både i Parlamentet og sekretariaterne. Jeg vil faktisk gå så vidt som til at hævde, at vi inden for sekretariaterne har gennemført ligestillingen mellem kvinder og mænd fuldt ud, da der er et flertal af kvinder. Men betyder det så, at de gamle fordomme om, at kvinder er gode hustruer, mødre, elskerinder, sekretærer, kokke eller endda rengøringsassistenter, men ikke chefer, stadig trives i bedste velgående i Parlamentet? Det er beklageligt, at det eneste indlæg fra et mandligt medlem af Parlamentet, har været den type indlæg, som vi har oplevet så ofte før.
<SPEAKER ID="019" NAME="Edit Bauer" AFFILIATION="PPE-DE">
(SK) Fru formand! Jeg vil også ønske Dem tillykke med formandsposten. Det er muligvis et godt tegn, at De er formand for netop denne forhandling.
<P>
Jeg ønsker at udtrykke min beundring for ordføreren, som med stor klarhed i betænkningen beskriver, hvordan lige muligheder gennemføres i Parlamentet. Hun hævder ikke, at der ikke kan gøres mere i Parlamentet vedrørende fremme af lige muligheder. Tværtimod understreger hun, at integrering af ligestilling mellem kvinder og mænd er fint formuleret og afspejlet i beslutninger, som Parlamentet har vedtaget, samt direktiver, som EU har vedtaget, og at det endvidere er institutionaliseret i arbejdsgrupperne og udvalgene. Med hensyn til gennemførelsen heraf har interessen for emnet dog været begrænset til udvalg, der har forpligtet sig til at oplyse og uddanne deres sekretariater om integrering af ligestilling. Der er tilsyneladende nogle af mine kolleger, som også har brug for oplysning på dette område.
<P>
Jeg ønsker at henlede opmærksomheden på den omstændighed, at vi i Parlamentet ofte har en tendens til at undervurdere virkningerne af de problemer, der skal løses. Aldring i Europa vil være et umuligt problem at løse, medmindre vi reviderer vores tilgang til integrering af ligestilling. Der er ingen tvivl om, at det ikke er tilstrækkeligt at gennemgå og modernisere pensionsordningerne. I øjeblikket findes de grundlæggende problemer tilsyneladende på to planer samtidig. For det første medfører den politiske elites filosofiske tilgang indirekte diskrimination på grund af anvendelsen af det såkaldte borgerlige princip, som helt tydeligt resulterer i diskrimination og mangel på lige muligheder. For det andet er der absolut ingen praktiske initiativer med det formål at forene kravene til arbejdslivet med kravene til familielivet, som skaber dramatiske forskelle i de muligheder, der er til rådighed for mænd og kvinder som følge af de eksisterende stereotyper, der er så vanskelige at overvinde.
<P>
I lyset af den alvorlige udfordring, som Europa står over for på grund af de demografiske ændringer, er det min klare opfattelse, at Parlamentet bør forstærke samarbejdet med de nationale regeringer vedrørende spørgsmål om integrering af ligestilling. Det europæiske år for lige muligheder for alle er efter min opfattelse en glimrende anledning til at forstærke dette samarbejde.
<SPEAKER ID="020" NAME="Lissy Gröner" AFFILIATION="PSE">
(DE) Fru formand! Det glæder også mig, at De har forsædet i dag. Hjertelig tillykke med valget. Vi har hidtil ført debatten uden Kommissionen og Rådet, og det har også været den rigtige måde at gøre det på. Det drejer sig om integrering af ligestillingen mellem kvinder og mænd i udvalgsarbejdet og helt konkret om den første interimsbetænkning i forbindelse med Gröner-betænkningen fra 2003.
<P>
I denne betænkning gives der virkelig gode forslag til, hvordan vi bør gennemføre integreringen af ligestillingen kvinder og mænd i Parlamentet. Det var korrekt at beskæftige sig med dette emne, men jeg frygter lidt, at vi har forpasset en chance, fordi alle snakker om alt mellem himmel og jord og ikke om det, vi kan gøre her i Europa-Parlamentet.
<P>
Hvad er der sket med det daværende punkt 1, nemlig handlingsplanen for en politik for integrering af ligestillingen mellem kvinder og mænd, altså ligestillingen overalt i alle vurderinger, analyser og nye koncepter for ligestillingen mellem kvinder og mænd i Parlamentet? Her er der stadig et meget stort underskud. Der mangler en konkret handlingsplan.
<P>
Dernæst er der punkt 2: prioriteter, gruppen på højt plan om ligestilling mellem kvinder og mænd. Denne arbejdsgruppe har ydet et virkelig godt stykke arbejde, og fremgangsmåden har været rigtig, fordi der blev udarbejdet betænkninger i alle udvalg. Næstformændene i udvalgene har også - som vi har hørt fra Miljøudvalget - til dels ydet et virkelig godt stykke arbejde, men indimellem har deres arbejde været latterligt.
<P>
Hvad er der blevet af vores krav, der går på "kvinder i Parlamentets beslutningstagende organer"? Vi har ikke taget nogen konkrete skridt for, at det skal blive virkelighed. Grupperne og de nationale delegationer har ikke taget kravet lige alvorligt, og der foreligger ikke nogen god strategi.
<P>
Hvordan ser analysen af budgetproceduren ud? Heller ikke på dette område har vi taget nogen konkrete skridt. Politikken for kønsbudgettering bør egentlig konkretiseres. Hvilke fremskridt har vi opnået med hensyn til en effektiv presse- og informationsstrategi - noget andet, vi krævede i 2003? Også på dette område er der stadig et stort underskud.
<P>
Hvis vi nu foretager en god analyse og en god vurdering, håber jeg meget, at vi får hjælp til vurderingen i udvalgene fra det i mellemtiden vedtagne Europæiske Institut for Ligestilling mellem Mænd og Kvinder.
<P>
Men hvordan det ser ud i grupperne, i delegationerne og med hensyn til det politiske indhold, dét siger betænkningen desværre alt for lidt om. Derfor kunne jeg godt tænke mig, at vi fik en mere ambitiøs tilgang, at det lykkes os at opnå virkelige aftaler inden 2009 - hvor der skal være valg - der gør det muligt at integrere ligestillingen mellem kvinder og mænd og at få kvinder i ledende positioner.
<P>
Jeg vil gerne takke for Deres arbejde. Men vi skal gøre os store bestræbelser for at komme tæt på det mål, vi satte os i betænkningen fra 2003!
<SPEAKER ID="021" NAME="DanutBudreikait" AFFILIATION="ALDE">
(LT) Fru formand! Ligestilling mellem kvinder og mænd i EU er en af de vigtigste demokratiske værdier, hvorved der opnås frihed til personlig udfoldelse og medmenneskelige kontaktforhold på grundlag af fuld ligestilling. Denne værdi eksisterer endnu ikke fuldt ud. Kvinder forskelsbehandles stadig i forbindelse med ansættelser, og de modtager en mindre løn end mænd for det samme arbejde. Spørgsmålene om ligestilling mellem kvinder og mænd og en integreret holdning til ligestilling er mange og aktuelle, både på nationalt plan og på EU-plan. Jeg ønsker at takke Udvalget om Kvinders Rettigheder og Ligestilling for at have iværksat denne undersøgelse og udarbejdet en betænkning om en integreret holdning til ligestilling mellem kvinder og mænd i udvalgsarbejdet. Udvalgene blev evalueret på grundlag af et udfyldt spørgeskema, som afspejlede alle udvalgenes holdninger og aktiviteter i udformningen af ligestillingsstrategier med gennemførelse af en integreret holdning til ligestilling og høringer og samarbejdsaktiviteter vedrørende ligestilling. I Udvalget om Udvikling og Samarbejde, hvor jeg er ansvarlig for spørgsmål om integrering af ligestilling, har der ikke været særlige drøftelser. Udvalget arbejder mere med spørgsmål om ekspertise og høringer i forhold til ngo'er og udviklingslande.
<P>
Det er min opfattelse, at de største vanskeligheder forbundet med ligestilling findes på udvalgsplan på grund af Parlamentets anvendelse af d'Hondt-systemet. Ved anvendelse af dette system, selv når 30 % af parlamentsmedlemmerne er kvinder, har kvinderne fra de mindre grupper i praksis en meget lille chance for at udarbejde en betænkning eller udtalelse. Systemet forhindrer endvidere kvinderne i at vise deres dygtighed og udtrykke deres synspunkter om spørgsmål, der er vigtige på nationalt plan, på EU-plan og globalt. Selv om systemet i sig selv er fastsat med henblik på at give små grupper mulighed for at præsentere lovgivningsdokumenter, er det i realiteten vanskeligt at gennemføre i praksis. Under overvågningen af gennemførelsen af en integreret holdning til ligestillingsspørgsmålet skal spørgsmålet behandles i en bredere sammenhæng - i sammenhæng med Europa-Parlamentets forretningsorden, som skal forbedres.
<SPEAKER ID="022" NAME="Jan Tadeusz Masiel" AFFILIATION="UEN">
(PL) Fru formand! Naturen bestemte, at der skal være to mennesketyper, en mand og en kvinde, selv om de har samme værdi og betydning. Uanset om vi bryder os om det eller ej, opfatter alle kulturer, der er baseret på religion - uanset om der er tale om islamisk, jødisk eller kristen kultur - forholdet mellem mand og kvinde på deres egen særlige måde. Forholdet er i konstant positiv udvikling. Eksistensen af Udvalget om Kvinders Rettigheder og Ligestilling og betænkningen, som drøftes i dag, er et stort skridt i denne evolutionsproces.
<P>
Denne evolutionsproces må imidlertid ikke blive en revolution. Vi må ikke forsøge at skabe et kunstigt forhold mellem mænd og kvinder gennem tvang. Det er naturligvis vigtigt at sikre, at mænd og kvinder har samme muligheder for udvikling, men det er ikke acceptabelt at pålægge kunstige kvoter. Jeg tænker f.eks. på kvoter for involvering i politik. Jeg mener, at uddannelse og bevidstgørelse, hvortil der henvises i betænkningen, vil være positive tiltag, men indførelsen af kvoter vil blot resultere i diskrimination over for de bedre kandidater til fordel for de dårligere kandidater og kan vise sig at være ødelæggende for kvindesagen i fremtiden.
<P>
Der er intet mere fantastisk end naturens og kulturernes mangfoldighed og ingen større kilde til inspiration for menneskeheden. Efter min opfattelse er forskellene mellem mænd og kvinder livgivende.
<SPEAKER ID="023" NAME="Sylvia-Yvonne Kaufmann" AFFILIATION="GUE/NGL">
(DE) Fru formand! Hjertelig tillykke med valget! Jeg vil gerne give min udtrykkelige støtte til betænkningen, som efter min mening ikke er i strid med Parlamentets forretningsorden. Jeg vil gerne rette en stor tak til ordføreren, fru Záborská, for et virkelig godt samarbejde gennem de seneste toogethalvt år. I det forrige Præsidium var jeg ansvarlig for ligestillingen mellem kvinder og mænd, og i Præsidiets arbejdsgruppe på højt plan fremmede vi integrationen af ligestillingen mellem kvinder og mænd i vores udvalgsarbejde sammen med fru Roth-Behrendt, fru Lulling og fru Gröner samt med hr. Friedrich og hr. Daul. En tak til Dem alle her i dag. Der skal selvfølgelig også lyde en tak til de administrative medarbejdere, især afdelingen i generaldirektoratet for personale, der er ansvarlig for ligestilling.
<P>
Jeg er overbevist om, at det nyvalgte Præsidium vil fortsætte gruppen på højt plans arbejde helt og holdent og med det samme engagement. Der er et godt arbejdsgrundlag herfor, for det gamle Præsidium vedtog for nylig enstemmigt min betænkning om udviklingen inden for ligestilling 2002-2006. Den indeholder ambitiøse mål frem til 2009. Andelen af kvinder i ledende positioner her i Parlamentet, især på mellemhøjt og højt ledelsesniveau, skal øges væsentligt. Vi vil tage yderligere skridt til at forene familie- og arbejdsliv bedre for vores medarbejdere. Vi vil også fremover i højere grad være opmærksomme på at anvende kønsneutralt sprog i Parlamentets dokumenter.
<P>
Præsidiet har bragt spørgsmålet om kønsbudgettering på banen. For 2008 forestår det som en fælles opgave her i Parlamentet. Jeg håber, vi kan træffe de relevante uddannelses- og videreuddannelsesforanstaltninger for alle kolleger.
<SPEAKER ID="024" NAME="Sylwester Chruszcz" AFFILIATION="NI">
(PL) Fru formand! Jeg vil også gerne ønske tillykke med den betydningsfulde formandspost.
<P>
Ligestilling mellem kvinder og mænd kan aldrig sikres gennem retlige bestemmelser alene. Det er klart, at forskelsbehandling af kvinder på grund af køn ikke kan accepteres i nogen form. Forskelsbehandling må ikke finde sted i udvalgsarbejdet eller i nogen anden sammenhæng. Venstrefløjen og De Liberale har en tendens til at fokusere for meget på detaljer i forhold til dette spørgsmål. Det er vigtigt at huske, at respekt for kvinder ikke opnås gennem retlige bestemmelser, men udelukkende gennem opdragelse.
<P>
Jeg tilhører ligaen for polske familier, og vi er klar over problemet med forskelsbehandling af kvinder. På nationalt lovgivningsplan vil vi fastlægge en række retlige bestemmelser til fordel for kvinder og mødre. Vi støtter og fremmer kvinders rolle inden for politik og samfundet. Kvinder spiller endvidere en vigtig rolle i Parlamentet. Vi støtter også bestræbelserne på at stoppe alle former for overgreb på kvinders værdighed og frihed.
<P>
Debatten om ligestilling mellem kvinder og mænd er vigtig, men den skal ikke føre til en ideologisk konflikt, hvor mænd og kvinder modarbejder hinanden i stedet for at samarbejde med det resultat, at der opstår en ny form for dogme. Der opstår et grundlæggende spørgsmål fra tid til anden. Handler det i virkeligheden overhovedet om ligestilling, rettigheder og menneskelig værdighed, eller handler det om at skabe en ny ideologi? Og er det i virkeligheden det, det handler om i Parlamentet også? Efter min opfattelse, som deles af ligaen for polske familier, er der behov for særlige retlige bestemmelser. Bestemmelserne bør imidlertid udarbejdes således, at de ikke blot sikrer ligestilling mellem mænd og kvinder, men også beskyttelse af sidstnævnte.
<SPEAKER ID="025" NAME="Zita Pleštinská" AFFILIATION="PPE-DE">
(SK) Fru formand! Tillykke med den nye formandspost samt den omstændighed, at den første forhandling med Dem som formand rent faktisk handler om kvinder. Mine damer og herrer, jeg ønsker at takke ordføreren, fru Záborská, for den velafbalancerede betænkning og den fremragende indsats, hun har ydet som formand for Udvalget om Kvinders Rettigheder og Ligestilling.
<P>
Jeg er enig i, at det er uhyre vigtigt for kvinder at være repræsenteret i Parlamentets udøvende organer, som træffer de politiske beslutninger. Jeg bifalder endvidere bestræbelserne på at inkorporere integrering af ligestilling i det praktiske arbejde i Parlamentets udvalg. Det er vigtigt at fremme interessen for spørgsmålet om ligestilling i udvalgene og sikre, at de fokuserer i tilstrækkelig grad på integrering af ligestilling.
<P>
Integrering af ligestilling er ikke en strategi, der skal gennemføres på én gang. Det er som en tråd, der skal væves ind i hele den politiske proces for at inkorporere ligestillingsaspektet i EU-politikkerne på alle planer.
<P>
Kravet om ligestilling skal komme til udtryk gennem en praktisk tilgang, som ikke sætter mænd og kvinder op imod hinanden. Mere vægt på betydningen af mænds engagement i integreringen af ligestilling vil fremme betydningen af spørgsmål, der tidligere blev opfattet som hørende under kvinders domæne. De politiske grupper i Parlamentet kan spille en meget væsentlig rolle i processen ved at fremme kvinders deltagelse i det politiske liv, f.eks. ved at opfordre kvinder til at stille op til Europa-Parlamentet og de nationale regeringer.
<P>
Jeg mener helt klart, at Parlamentet i 2007, der er det europæiske år for lige muligheder for alle, skal foregå med et godt eksempel via sin egen organisatoriske struktur og vise, at ligestilling er integreret i den politiske rutine i Parlamentet til fordel for samfundet generelt, baseret på ikkediskrimination, tolerance, ligestilling og solidaritet. Jeg er sikker på, at medlemsstaterne vil tilslutte sig denne appel og inkorporere den via gennemførelse af politikker til integrering af ligestilling.
<SPEAKER ID="026" NAME="Zita Gurmai" AFFILIATION="PSE">
(HU) Fru formand! Det siger sig selv, at behandling af spørgsmål om formering, barsel, pleje af syge og ældre mennesker, pleje af familien samt sundhedspleje, uddannelse og sociale ydelser er helt utænkelig uden deltagelse af kvinder! Det gælder næsten alle områder i livet. Hvordan kan vi så træffe beslutninger eller vedtage love eller forordninger uden at tage højde for kvinders synspunkter?
<P>
Det er en vigtig målsætning for ligestillingspolitikken på lang sigt, at den integreres på alle politiske områder og på alle planer. Fru Záborskás betænkning er den første betænkning, der indeholder en integreret tilgang til ligestilling - mange tak for det.
<P>
Selv om udvalgene i det daglige arbejde lægger større vægt på perspektiverne for ligestilling, er der stadig ikke et eneste organ, som blandt de grundlæggende principper for arbejdet har inddraget kravene om ligestilling. Det strategiske grundlag mangler. Flere kvinder, men ikke mere betydningsfulde stillinger? I Parlamentets udvalg skal vi tage behovet for at opfylde kravene om ligestilling for mænd og kvinder mere alvorligt, og for at opnå dette skal vi sikre, at der tilbydes relevant uddannelse og tilstrækkelig information. Eventuelle bestemmelser skal ikke resultere i, at kvinder og mænd sættes op imod hinanden. Vi skal i stedet arbejde på at sikre, at alle anerkender, at kvinderne skal have mulighed for at udtrykke deres synspunkter, hvilket også vil være i mændenes interesse.
<SPEAKER ID="027" NAME="Piia-Noora Kauppi" AFFILIATION="PPE-DE">
(EN) Fru formand! Jeg er meget stolt over, at vi nu har den første kvindelige næstformand. Jeg vil ønske Dem tillykke og glæde mig over, at der nu er kvinder i Europa-Parlamentets største organ.
<P>
Jeg bifalder betænkningen om integrering af ligestilling mellem mænd og kvinder i udvalgsarbejdet. Er den unik? Den er unik i sin form. Jeg ønsker især at takke ordføreren for det fremragende arbejde.
<P>
Det er uhyre vigtigt, at Parlamentet benytter sig af sin indflydelsesrige position i EU til at støtte og fremme ligestilling gennem en sund og relevant granskning af egne arbejdsmetoder. Retten til ikkeforskelsbehandling er sikret i flere af de europæiske traktater, især Den Europæiske Unions charter om grundlæggende rettigheder. Vi har ikke desto mindre fortsat brug for at udvikle retlige instrumenter for at beskytte alle - både mænd og kvinder - imod forskelsbehandling baseret på køn.
<P>
Da jeg kommer fra et land - Finland - som gennem mange år har kæmpet for lige muligheder for mænd og kvinder, glædede konklusionerne i betænkningen fra Udvalget om Kvinders Rettigheder og Ligestilling mig meget. Konklusionerne viser, at de fleste af udvalgene i det mindste tillægger integrering af ligestilling mellem mænd og kvinder nogen betydning.
<P>
Jeg ønsker imidlertid at understrege, at der stadig er lang vej. Jeg støtter de forslag, som fru Járóka har stillet, f.eks. med kravet om, at der skal være kvindelige medlemmer i alle udvalg.
<P>
Selv om antallet af kvinder i Europa-Parlamentet fortsat stiger, er der stadig ikke ligestilling i de meget vigtige positioner i de politiske organer, f.eks. udvalgspladser osv. Jeg ønsker derfor at opfordre alle udvalgene til at praktisere integrering af ligestilling mellem mænd og kvinder i udvalgsarbejdet, da det er den eneste måde, hvorpå man kan gøre det muligt for kvinder at deltage fuldt ud i beslutningsprocesserne i EU.
<P>
Endelig ønsker jeg at understrege behovet for kønsspecifikke oplysninger, for det er faktisk den eneste måde, hvorpå man kan evaluere vores arbejde og fastlægge, hvad der mere kan gøres. Sådanne kønsspecifikke statistikker er meget vigtige for vores fremtidige arbejde.
<SPEAKER ID="028" NAME="Teresa Riera Madurell" AFFILIATION="PSE">
(ES) Fru formand! Jeg vil begynde med at lykønske Dem med valget, og jeg vil også gerne lykønske fru Záborská for hendes betænkning, der desværre endnu en gang konstaterer, at der også i de offentlige institutioner - til trods for bestræbelserne - fortsat er en uligevægt mellem mænd og kvinder på de ledende poster.
<P>
Hvis formålet er at opnå fuld ligestilling i samfundet, i de europæiske institutioner og i særdeleshed i Europa-Parlamentet, bør vi foregå med et godt eksempel med hensyn til vores egen politiske forpligtelse. Derfor er en integreret fokusering på ligestilling mellem kønnene på vores arbejdspladser og flere kvinder på de ansvarsfulde poster to spørgsmål, der bør tages meget alvorligt af alle instanser i Europa-Parlamentet.
<P>
Betænkningen udmærker sig ved at være et dokument fra vores institution, der tager et skridt i denne retning, men der bør følges op på den og fastsættes klare mål og metoder til at opnå disse, og det skal fastsættes, hvem der er ansvarlige for at nå dem samt foretages regelmæssige evalueringer, der gør det muligt på den ene side at identificere fremskridtene og på den anden side årsagerne til, at målene ikke har kunnet opfyldes.
<P>
Det er kun, hvis vi alle her i Parlamentet gør en konstant og stringent indsats, at vi vil opnå reel ligestilling mellem mænd og kvinder.
<SPEAKER ID="029" NAME="Marie Panayotopoulos-Cassiotou" AFFILIATION="PPE-DE">
(EL) Fru formand! Jeg vil ønske Dem og alle Deres mandlige og kvindelige kolleger tillykke med det nye hverv.
<P>
I henhold til det grundlæggende EF-retlige lighedsprincip i traktatens artikel 2 og målet om at afskaffe skævheder mellem mænd og kvinder på grundlag af princippet om en integreret tilgang til ligestilling - artikel 3, stk. 2 - indgik Europa-Parlamentet i 2003 en politisk forpligtelse med sit beslutningsforslag om institutionelle rammer i dette øjemed.
<P>
Initiativet tog form i 2005 i Udvalget om Kvinders Rettigheder og Ligestilling og i arbejdet i gruppen på højt niveau om ligestilling. Under formandens, fru Záborskás, inspirerende vejledning og med et vigtigt bidrag fra repræsentanterne for de 21 øvrige parlamentsudvalg, som beskæftiger sig med ligestillingsspørgsmål, og deres sekretariater skal vi i dag, hvor det er ligestillingsår for alle, vedtage Europa-Parlamentets første dokument, som udkrystalliserer dets politiske løfte om selvkritik med hensyn til anvendelsen af den integrerede tilgang.
<P>
Konklusionerne er man nået frem til med en for Europa-Parlamentet enestående metode, der er udviklet for at kortlægge den nuværende situation. Det er positivt, at de fleste udvalg, selv om de har opstillet deres prioriteter uden en strategi for vores emne, alligevel går ind for at integrere ligestillingsspørgsmål.
<P>
Ifølge betænkningen skal der ske en integration i overensstemmelse med den plan, som vi med vores stemme i dag overlader det til Udvalget om Kvinders Rettigheder at udarbejde inden udgangen af indeværende valgperiode. Og indtil da bør vi alle tage et kursus, embedsmænd såvel som parlamentsmedlemmer, så vi kan udvikle egnede evalueringsmekanismer til at tage højde for de enkelte udvalgs særegenheder, og så de forskellige politikker supplerer hinanden, passer sammen og er sammensat ud fra medlemmernes kompetencer og interesser.
<P>
Et øjebliksbillede af kontrollen af det integrerede tiltag to gange i hver valgperiode vil give mulighed for at foretage en kvantitativ og kvalitativ vurdering. Det er et retligt spørgsmål, og det glæder mig, at kommissæren med ansvar for justitsområdet også er til stede. Vi må ikke kritisere, at kvinderne ikke har fremgang inden for beslutningstagning, men vi skal kritisere, at kompetente kvinder forhindres i at konkurrere med kompetente mænd. Vi kræver genetablering af rettigheder og indførelse af et meritbaseret system, hvor mænd og kvinder stilles lige.
<SPEAKER ID="030" NAME="Lidia Joanna Geringer de Oedenberg" AFFILIATION="PSE">
(PL) Fru formand! Parlamentet repræsenterer det europæiske samfund, som består af 492 millioner borgere og 27 lande. Parlamentet afspejler imidlertid ikke nøjagtigt den sociale struktur af det samfund, som det repræsenterer, idet procentdelen af kvindelige parlamentsmedlemmer kun er på 30 %. Det er alt for lavt. Kun 13 % af de polske parlamentsmedlemmer er kvinder, og der er ikke en eneste kvindelig repræsentant for Malta og Cypern.
<P>
Situationen vedrørende ansvarsfulde administrative stillinger i Parlamentets beslutningsdygtige organer er lige så utilfredsstillende. De fleste udvalg er positivt indstillet over for ligestillingsspørgsmål, men i praksis tager de ikke højde for disse spørgsmål under fastsættelsen af deres politiske prioriteter. Derfor er det værd at fremhæve betydningen af oprettelsen af en gruppe på højt plan om ligestilling. Denne gruppe har ikke blot til opgave at opfordre Parlamentet, men også medlemsstaterne, til at gennemføre ligestillingspolitikker effektivt.
<P>
Politiske partier og grupper spiller en afgørende rolle med henblik på at få kvinder til at deltage fuldt ud i det politiske liv. Bestemte grupper og partier har allerede med stor succes anvendt et kvotesystem i forbindelse med opstilling af kandidater til offentlige embeder. De øvrige grupper og partier bør følge deres eksempel for at sikre, at ligestilling rent faktisk er en realitet overalt i EU i fremtiden og ikke bare ønsketænkning.
<P>
Jeg vil slutte af med at takke fru Záborská for et meget velforberedt dokument. Jeg ønsker endvidere at lykønske Dem, fru formand, med den betydningsfulde formandspost, Som kvinde glæder det mig meget at se Dem som formand.
<SPEAKER ID="031" NAME="Ljudmila Novak" AFFILIATION="PPE-DE">
(SL) Fru formand! Et samfund med ligestilling mellem mænd og kvinder udvikler sig bedre end et samfund, der er kontrolleret af medlemmerne af det ene køn. På grund af naturlige dispositioner er der imidlertid stadig visse former for beskæftigelse, der egner sig bedre for mænd, og visse former for beskæftigelse, der egner sig bedre for kvinder.
<P>
Vi har imidlertid vidst i meget lang tid, at mænd og kvinder kan vise sig at være lige velegnede til at bestride lederstillinger eller leve op til et politisk ansvar. Men hvorfor er det så nødvendigt at vedtage en betænkning om ligestilling, når vi lever i EU, som er det mest demokratiske samfund i verden, og som har fastlagt de højeste standarder for demokrati?
<P>
Gennem min egen erfaring har jeg fået bekræftet, at dette arbejde er mere end nødvendigt, også i EU. Vi pålægger EU's borgere nye forpligtelser igennem forskellige dokumenter, men når det drejer sig om fordelingen af prestigefyldte politiske positioner i Parlamentet, er der en nådesløs kamp om stillingerne.
<P>
Ligestilling mellem mænd og kvinder og mellem små og store medlemsstater kan let gennemføres med d'Hondt-systemet. Jeg er glad for at være medlem af PPE-DE-Gruppen, men jeg er ikke tilfreds med fordelingen af pladser. Hvis en kvinde har mod til at stille op til en ledende position, skal hun trække sit kandidatur tilbage, hvis en anden kvindelig kandidat stiller op til samme position, således at mindst én kvinde kan blive valgt blandt de mange mænd.
<P>
Vi skal ikke opstille kvindelige kandidater, blot fordi de er kvinder, men fordi der er mange dygtige kvinder blandt os, som allerede ved mange lejligheder har vist deres evner i praksis. Jeg ønsker ikke at skyde al skylden på mændene. Vi kvinder skal også vise flere ambitioner og ikke blot udføre de opgaver, som vi får overdraget. Inden vi pålægger EU's borgere retlige krav og henstillinger, skal vi undersøge, om vi selv opfylder disse krav.
<SPEAKER ID="032" NAME="Inger Segelström" AFFILIATION="PSE">
(SV) Fru formand! Jeg vil gerne takke Kvindeudvalget og Anna Záborská for et udmærket initiativ og en udmærket betænkning. Men efter denne forhandling kan jeg desværre konstatere, at de mænd, der har deltaget, har fremført dinosauragtige synspunkter. Trist, trist, trist.
<P>
Meget er allerede blevet sagt her i denne forhandling, og jeg vil gerne bruge min tid på nogle principielle spørgsmål. Parlamentet vil aldrig få nogen integrerede udvalg eller kvindelige udvalgsformænd eller formænd for halvdelens vedkommende, før halvdelen af Europa-Parlamentet består af kvinder. Jeg taler af egen erfaring. I Sverige var det først, da vi i 1994 opnåede, at halvdelen af politikerne og medlemmerne af Rigsdagen var kvinder, at vi kunne foretage de store reformer. Mange kvinder i Europa-Parlamentets udvalg har problemer med at kombinere opgaverne her i Parlamentet med familierollen. Så længe Parlamentet ikke tilbyder forældre nogen mulighed for at være hjemme med forældreforsikring og få godtgørelse og afløsning på arbejdet, så har vi et ligestillingsproblem. Det er en styrke i betænkningen, at man både taler om og foreslår foranstaltninger på tjenestemandsniveau og for os parlamentsmedlemmer, men i den næste betænkning kunne jeg godt tænke mig at se flere mål og midler for de ansatte. Og jeg efterlyser en diskussion af, hvordan og hvornår vi opnår, at halvdelen af parlamentsmedlemmerne er kvinder.
<SPEAKER ID="033" NAME="Formanden">
Jeg vil gerne takke Dem alle for Deres lykønskninger. Jeg tror, at det er meget symbolsk, at min første formandskabsopgave var betænkningen om ligestilling.
<P>
Forhandlingen er afsluttet.
<P>
Afstemningen finder sted torsdag kl. 12.00.
