<CHAPTER ID="015">
Beskyttelse af dyr på aflivningstidspunktet (forhandling) 
<SPEAKER ID="407" NAME="Formanden">
Næste punkt på dagsordenen er betænkning af Janusz Wojciechowski for Udvalget om Landbrug og Udvikling af Landdistrikter om forslag til Rådets forordning om beskyttelse af dyr på aflivningstidspunktet - C6-0451/2008 -.
<SPEAKER ID="408" NAME="Janusz Wojciechowski" LANGUAGE="PL">
Hr. formand! Vores civilisation er en civilisation, der bruger dyr. Vi dræber milliarder af dyr for deres kød, skind og for at opfylde en række økonomiske behov. Nogle gange dræber vi dem også uden økonomisk grund - for sportens skyld som ved jagt eller for underholdningens skyld som ved tyrefægtning. For mig er drab på dyr hverken sport eller underholdning eller kultur, men det skal vi ikke komme nærmere ind på her, for emnet for vores forhandling af aflivning af dyr af økonomiske grunde.
<P>
Beskyttelse af dyr på aflivningstidspunktet. Er det muligt? Er det muligt at beskytte et dyr, som vi skal aflive? Ja, det er muligt, især for at skåne det for unødvendige lidelser. Ved at beskytte dyr mod umenneskelig behandling beskytter vi vores egen menneskelighed. Den foreslåede forordning forbedrer standarderne for beskyttelse af dyr på aflivningstidspunktet og indfører højere og bedre tekniske standarder samt fremmer en bedre overvågning af deres anvendelse. Den indfører en større grad af personligt ansvar for korrekt håndtering af dyr og ligeledes et krav om udpegelse af en ansvarlig for dyrebeskyttelse i de anlæg, hvor slagtningen foregår. Den nye forordning skal erstatte det gamle direktiv fra 1993 og betyder indlysende fremskridt mod gennemførelsen af tanken om dyrebeskyttelse, og derfor støtter jeg som ordfører forordningen.
<P>
Der var flere kontroversielle områder. Et iøjnefaldende eksempel er spørgsmålet om rituel slagtning. Grundprincippet er, at dyrene aflives efter være bedøvet og gjort bevidstløse, men man tillader undtagelser af religiøse årsager - aflivning uden forudgående bedøvelse, hvis dette er påkrævet af religiøse årsager. Det drejer sig om tilhængere af islam og jødedommen, som dræber dyr uden at bedøve dem først. Ændringsforslag, der havde til formål at indføre et overordnet forbud mod rituel slagtning i EU, blev forkastet i Udvalget om Landbrug og Udvikling af Landdistrikter. Udvalgets medlemmer mente, at et sådant forbud ville være umuligt at gennemføre.
<P>
Udvalget har også forkastet et forslag, der ville have givet de enkelte medlemsstater ret til at forbyde rituel slagtning gennem deres egen lovgivning. Dette findes i ændringsforslag 28. Jeg vil gerne påpege, at hvis man stemmer for dette ændringsforslag, betyder det, at medlemsstaterne ikke vil være i stand til at forbyde rituel slagtning på deres område. Hvis man stemmer nej til ændringsforslaget, betyder det en tilbagevenden til Kommissionens holdning, hvor der bliver mulighed for et forbud mod rituel slagtning i henhold til den nationale lovgivning.
<P>
Et andet kontroversielt spørgsmål er de enkelte medlemsstaters udpegelse af nationale referencecentre. Udvalget om Landbrug og Udvikling af Landdistrikter afviste denne tanke i ændringsforslag 64. Personligt mener jeg, at sådanne referencecentre burde oprettes, og at de også kan spille en rolle i forbindelse med tilsynet med dyr på aflivningstidspunktet.
<P>
Jeg vil gerne henlede opmærksomheden på forslagene fra Udvalget om Landbrug og Udvikling af Landdistrikter i min betænkning. For det første burde foranstaltninger vedrørende indførelse af højere standarder for dyrebeskyttelse på aflivningstidspunktet støttes økonomisk af EU. De ædle mål om dyrebeskyttelse kan ikke nås uden økonomisk støtte og uden at indføre konkrete incitamenter til indførelse af forbedrede standarder.
<P>
For det andet foreslås det i betænkningen, at de forbedrede standarder ikke kun bør gælde producenter i EU, men også importører af kødprodukter til Europa. Vi ønsker at sikre os, at EU-markedet kun består af animalske produkter, der stammer fra dyr, som aflives som foreskrevet i EU-lovgivningen.
<P>
Mine damer og herrer, Europa-Parlamentets sidste møde drejer sig i høj grad om dyrebeskyttelse. I dag har vi besluttet at forbyde import af produkter fra sæler, der er blevet dræbt på en brutal måde, vi har besluttet at indføre højere standarder for beskyttelse af forsøgsdyr, og nu diskuterer vi højere standarder for dyrebeskyttelse på aflivningstidspunktet. Jeg er glad for, at Parlamentet gør så meget for dyrebeskyttelse, og jeg er glad for, at jeg kan være en del af det. Frans af Assisis ånd er til stede her i salen. Måtte han også være til stede i den kommende valgperiode.
<SPEAKER ID="409" NAME="Androulla Vassiliou">
medlem af Kommissionen. - (EN) Hr. formand! Jeg vil gerne takke Europa-Parlamentet og navnlig ordføreren, hr. Wojciechowski, for at have støttet de centrale elementer i Kommissionens forslag om beskyttelse af dyr på aflivningstidspunktet.
<P>
Det glæder mig især, at Europa-Parlamentet accepterede den overordnede metode i forslaget, som går ud på at sikre, at dyrevelfærdslovgivningen for slagterier er i overensstemmelse med hygiejnepakken, der blev vedtaget tilbage i 2004.
<P>
Den gældende lovgivning om beskyttelse af dyr på slagtetidspunktet stammer fra 1993 og er helt klart ikke i overensstemmelse med den seneste udvikling inden for fødevaresikkerhed, dyresundhed og dyrevelfærd. I henhold til det foreliggende forslag skal operatører af slagterier indføre standardprocedurer, anvende velfærdsindikatorer ved bedøvelse, og medarbejderne skal uddannes i dyrevelfærd.
<P>
Med hensyn til spørgsmålet om religiøs slagtning vil jeg gerne understrege, at Kommissionen fuldt ud deler Europa-Parlamentets opbakning til religionsfrihed og fremhæve, at det er Kommissionens hensigt at bevare status quo på dette følsomme område. Det hedder klart i traktaten, at der skal tages hensyn til religiøs praksis ved udformningen af Fællesskabets politikker. Det er klart, at der findes mange forskellige former for praksis i forbindelse med religiøs slagtning rundt om i EU's medlemsstater.
<P>
Kommissionen foreslår, at man bevarer subsidiariteten på dette område. Det har fungeret fint i de seneste 15 år og bør også fungere fint i fremtiden. I denne henseende kan vi i princippet, hvis det bliver omformuleret, acceptere ændringsforslag, der afspejler fremgangsmåden i den gældende lovgivning, som bevarer retten til religionsfrihed, mens medlemsstaterne fortsat får lov til at indføre eller opretholde strengere regler. I denne henseende vil jeg gerne bemærke, at der synes at være enighed i Rådet om dette.
<P>
Nu vil jeg gerne sige et par ord om baggårdsslagtning. I dag er slagtning af dyr til privat konsum tilladt uden for slagterier (undtagen for kvæg), men grise, får og geder skal bedøves først. Nogle borgere i medlemsstaterne slagter traditionelt grise til jul og får til påske. Kommissionen lægger vægt på at bevare disse traditioner, men der er ingen grund til at indføre undtagelser fra reglen om bedøvelse af dyr, således at man undergraver dyrevelfærden. Derfor mener Kommissionen, at grise eller lam, der slagtes uden for slagterier, altid skal bedøves først.
<P>
Et andet punkt i forslaget drejer sig om oprettelse af et nationalt referencecenter. Vi mener, at dette er vigtigt for at sikre en korrekt håndhævelse af de foreslåede foranstaltninger. På slagterierne foretager officielle inspektører fødevaresikkerhedskontroller, især med slagtekroppe. De har begrænset tid og begrænset kompetence til at vurdere dyrevelfærdsparametre. I dag er bedøvelsesudstyret kompliceret og vanskeligt at vurdere med hensyn til, om det er effektivt for dyrevelfærden. Nationale referencecentre vil opfylde behovet for teknisk og videnskabelig information om dyrevelfærd ved slagtningen, og Kommissionen mener, at dette krav bør fastholdes i forslaget.
<P>
Kommissionen mener ligeledes, at de krævede kompetencecertifikater for slagteriernes medarbejdere bør udstedes efter en uafhængig undersøgelse. Dette system er indført på andre områder af dyrevelfærden, både i den offentlige og den private sektor. Når dette gennemføres korrekt, giver det gode resultater. Det burde derfor udvides til alle slagterier i EU.
<P>
Dyr slagtes også i stort tal uden for slagterierne for at begrænse spredning af sygdom. Det er korrekt, at der allerede findes krav vedrørende dyresundhed, men de nuværende krav drejer sig ikke om dyrevelfærd. Man mener, at masseslagtning med henblik på sygdomskontrol bør udføres så humant som muligt. Derfor er gennemsigtighed vigtigt, og det vil sige korrekt rapportering. Desuden har de hidtidige erfaringer i disse nødsituationer vist, at det er vigtigt at indsamle information om god praksis og om eventuelle fejl. Der bør derfor være krav om korrekt tilsyn og rapportering om dyrevelfærd i forbindelse med masseslagtning.
<P>
Jeg er meget glad for Deres støtte til Kommissionens forslag. Hvis det vedtages, vil EU få mulighed for at gå i spidsen og innovere inden for dyrevelfærd på globalt plan.
<SPEAKER ID="410" NAME="Jens Holm" LANGUAGE="SV">
Hr. formand! Hvert år slagtes og transporteres hundreder af millioner dyr - grise, køer, høns, heste og andre dyr - rundt om i Europa. Derudover slagtes 25 mio. pelsdyr. Dette medfører kolossale lidelser for dyrene. Naturligvis ville den bedste løsning være, at vi slet ikke spiste dem og slet ikke bar dyr i form af pels.
<P>
Men denne forordning drejer sig ikke om dette, men om, hvordan vi kan mindske dyrenes lidelser på slagterierne. Kommissionens forslag er et skridt i den rigtige retning, men det skal strammes op på en række punkter. I Udvalget om Miljø, Folkesundhed og Fødevaresikkerhed vedtog vi min udtalelse, hvor vi bl.a. kræver kortere transporttider og ventetider på slagterierne, investeringer i mobile slagterier, at pelsdyr skal medtages under denne forordning, at medlemsstaterne skal kunne gå videre og indføre strengere bestemmelser, og at dyrevelfærdsinspektører og de foreslåede nationale referencecentre for dyrevelfærd skal være uafhængige og tildeles mere vidtgående beføjelser.
<P>
Det er glædeligt, at Udvalget om Landbrug og Udvikling af Landdistrikter støtter vores forslag om mobile slagterier og medtagelsen af pelsdyr. Men jeg er dybt bekymret over adskillige andre ændringsforslag fra dette udvalg og af enkelte medlemmer. Det er uheldigt, at Udvalget om Landbrug og Udvikling af Landdistrikter fuldstændig har slettet de foreslåede frister for transport til slagteriet og ventetiden på selve slagteriet. Jeg vil bede Dem stemme for ændringsforslag 125 fra Den Europæiske Venstrefløjs Fællesgruppe/Nordisk Grønne Venstre om genindsættelse af disse krav. Jeg forstår heller ikke, hvorfor Udvalget om Landbrug og Udvikling af Landdistrikter ønsker at slette forslaget om nationale referencecentre for dyrevelfærd. Det er også utrolig vigtigt at give medlemsstaterne mulighed for at gå videre og indføre mere ambitiøse bestemmelser end forordningens. Jeg opfordrer Dem til at stemme for ændringsforslag 124. Endelig bekymrer det mig dybt, at Udvalget om Landbrug og Udvikling af Landdistrikter ikke ønsker at lade medlemsstater, der i øjeblikket har et fuldstændigt forbud mod slagtning uden bedøvelse, bevare dette forbud. Dette gælder f.eks. mit hjemland, Sverige. Vi har fundet en balance mellem religiøs tradition og dyrevelfærd, som de fleste er tilfredse med. Jeg vil bede Dem stemme imod ændringsforslag 28 fra ordføreren.
<SPEAKER ID="411" NAME="Sebastiano Sanzarello" LANGUAGE="IT">
Hr. formand, mine damer og herrer! Ved et lykketræf tilkommer det mig at tale her i aften for sidste gang, i det mindste i denne valgperiode, under Deres forsæde, som vist er Deres sidste forsæde, da De ikke genopstiller. Jeg er glad for at kunne udtrykke min tilfredshed med Deres indsats her i Parlamentet og med den store respekt, som alle Parlamentets medlemmer nærer for Dem, ikke kun den italienske delegation, hr. Cocilovo. Jeg blev valgt i samme valgkreds som Dem, vi er politiske modstandere, men jeg føler, at jeg skylder at ønske Dem en vellykket politisk fremtid, hvor De handler i Italiens, men også i Europas interesse.
<P>
Nu til sagen. Jeg mener, at vi i Udvalget om Landbrug og Udvikling af Landdistrikter har udført et fremragende stykke arbejde. Efter have lyttet til konsulenter og til forskellige faggrupper har vi forsøgt at forbedre teksten fra Rådet og Kommissionen og gøre den mere anvendelig og mere konsekvent, og sikre retten til, at man kan udøve sin religiøse praksis i alle facetter. Der var nogle selvmodsigelser, fordi Kommissionen og Rådet erklærede og hævede, at de ville sikre rituelt slagteri, men en række forpligtelser gjorde det umuligt i praksis - jeg henviser til praksis med at hænge dyret med hovedet nedad og det meget omtalte emne bedøvelse.
<P>
Fra et dialektisk synspunkt virker det som brutalitet, men hvad omfatter det rent faktisk: Et afgørende snit medfører den samme smerte som bedøvelse, der foretages med en bolt i panden, og derefter er der ikke mere smerte, og derefter vil det være endnu mere brutalt at bedøve dyret, når det har fået halsen skåret over. Derfor mener jeg ikke, at dyr behandles brutalt, hvis de ikke bedøves efter at have fået halsen skåret over.
<P>
I chartret om menneskerettigheder står der, at når der opstår konflikt i forhold til dyrs rettigheder, har menneskerettighederne forrang, med andre ord burde retten til religiøs praksis, og ikke bare muslimsk, ikke bare jødisk, men også kristen praksis - hvilket vi har diskuteret grundigt i udvalget - være beskyttet, fuldstændig beskyttet. Ikke mindst, eftersom vi har gensidige forbindelser med lande uden for EU, fordi personer, der praktiserer bestemte religioner ellers ikke kan spise kød i Europa, fordi det ikke må produceres i Europa og ikke må importeres. Jeg mener ikke, at dette er rimeligt.
<SPEAKER ID="412" NAME="Rosa Miguélez Ramos" LANGUAGE="ES">
Hr. formand, mine damer og herrer! Som vi allerede har hørt, erstatter det forslag, vi diskuterer i dag, et direktiv, der er blevet forældet på grund af den teknologiske udvikling, og det betyder en ny forordning, der giver mulighed for at anvende Fællesskabets krav til dyrevelfærd ensartet over hele EU.
<P>
I forbindelse med det indre marked og i lyset af, at det kan skade konkurrenceevnen at overholde forordninger, vil det sikre ensartede konkurrencevilkår for alle erhvervsdrivende i Fællesskabet. Udvalget om Landbrug og Udvikling af Landdistrikter, som har valgt at fritage mindre erhvervsdrivende fra nogle af kravene, har øget ansvaret for de resterende store erhvervsdrivende - det er den tekst, vi diskuterer i dag - og har desuden indført stillingen som dyrevelfærdsansvarlig i store virksomheder.
<P>
Den betænkning, vi diskuterer i dag, forbedrer Kommissionens forslag på grundlæggende punkter. Et eksempel er, at man ikke længere forsøger at ændre de nuværende bestemmelser for dyretransporter til samlede transporttider - hvad vi fandt absolut skandaløst - og det fastholder det nuværende forbud mod transport af dyr, hvis særlige kendetegn betyder, at de ikke er egnede til transport.
<P>
Det betyder desuden en ændring og en præcisering af virksomhedernes ansvar for overholdelse af velfærdsbestemmelserne: Det er de erhvervsdrivende og ikke medarbejderne, der er ansvarlige for at sikre, at reglerne overholdes.
<P>
Endelig vil jeg gerne bede Dem huske på, at der i EU ikke findes to ens juridiske systemer i de forskellige regioner. De er alle forskellige, hr. kommissær. De nationale referencecentre, De foreslår, og som De netop henviste til i Deres indlæg, vil, hvis de indføres, som Kommissionen foreslår, føre til oprettelse af 17 nationale referencecentre i Spanien og ikke bare ét nationalt referencecenter. I Spanien er centralregeringens beføjelser decentraliseret til de selvstyrende regioner, og vi vil derfor være tvunget til at etablere 17 af disse nationale centre, som De vil give mulighed for. Det ville være latterligt: et center pr. region. Derfor foreslår vi, at den relevante myndighed skal være ansvarlig for at sikre, at reglerne anvendes korrekt.
<SPEAKER ID="413" NAME="Zdzisław Zbigniew Podkański" LANGUAGE="PL">
Hr. formand! Wojciechowski-betænkningen om forslaget til Rådets forordning om beskyttelse af dyr på aflivningstidspunktet rejser det meget vigtige spørgsmål om dyrevelfærd. Den stiller indirekte spørgsmålet om, hvorvidt den moderne menneskehed kan bryde med brutalitet og skabe en ny verden baseret på værdier, hvor man er følsom over for smerte, lidelser, frygt og angsten for at miste livet, ikke bare i forhold til mennesker, men også til dyr.
<P>
Trods udviklingen af civilisation og teknologi dræbes milliarder af dyr og fugle desværre stadig hvert år, ofte på en brutal måde og uden bedøvelse. Dette giver anledning til flere spørgsmål om, hvorfor intelligente og uddannede mennesker ofte opfører sig over for dyr som primitive stammer, der er dømt til at kæmpe for deres eksistens. Hvad skal vi gøre for at lave om på dette?
<P>
Disse spørgsmål besvares i vid udstrækning i betænkningen, som stadig ikke løser mange af de grundlæggende problemer f.eks. i forbindelse med lovgivning, rituel slagtning og bevidstgørelse af samfundet. Disse problemer skal derfor stadig løses af Rådet, Kommissionen og af det nye Parlament. Jeg håber, at det videre arbejde med at forbedre dyrevelfærden vil blive ledsaget af en erkendelse af, at dyr er levende væsener, der kan føle smerte og lidelse, at de ikke er ting, og at vi mennesker skylder dem respekt, beskyttelse og omsorg.
<SPEAKER ID="414" NAME="Alyn Smith" LANGUAGE="EN">
Hr. formand! Jeg vil også gerne lykønske vores ordfører, Janusz Wojciechowski, for at have løst en meget kompliceret og følelsesbetonet sag med stor sikkerhed og en vellykket håndtering af en lang række modstridende synspunkter. I dette indlæg, som formentlig er mit sidste i denne valgperiode, vil jeg gerne gøre opmærksom på, at dette er, hvad jeg kalder en klassisk sag for Europa-Parlamentet. Den er teknisk, den er kompliceret, den er en smule fjern for vores borgere, men det er værd at huske på, at dyrevelfærd er af central betydning for vores borgere, og retfærdighed er af den største betydning for vores producenter, for vores forbrugere og for vores marked.
<P>
Jeg er især glad for ændringsforslag 45 og 46 om, at tredjelande, der ønsker at eksportere til vores område, skal overholde vores standarder. Det er et centralt element af retfærdighed for vores producenter og for forbrugernes tillid til vores markeder, så det må vi i høj grad hilse velkommen.
<P>
Desuden glæder vi os også over proportionaliteten i foranstaltningen i ændringsforslag 65 til 67 om at tillade uddannelse på arbejdet på mindre slagterier og i mindre virksomheder rundt om i EU. Undtagelsen, der betyder, at små slagterier fritages for tilstedeværelsen af en dyrevelfærdsansvarlig, hilser vi også i høj grad velkommen.
<P>
Med hensyn til religiøs slagtning mener jeg, at kommissæren har fuldstændig ret. Jeg mener ikke, at vi skal regulere det i denne pakke, så det er godt nyt for forbrugerne. Det er godt nyt for tilliden til EU's kødmarked, og det er godt gået hele vejen rundt.
<SPEAKER ID="415" NAME="Maria Petre" AFFILIATION="PPE-DE">
(RO) Hr. formand! Først vil jeg gerne lykønske ordføreren og takke ham for den imødekommenhed, han har udvist.
<P>
Jeg er enig i Kommissionens forslag om, at dyr kun må aflives med metoder, der sikrer øjeblikkelig død eller efter bedøvelse, men accepterer dog en undtagelse for slagtning som led i religiøse ritualer. Jeg støtter også, at denne forordning ikke finder anvendelse på dyr, der slagtes til privat konsum i henhold til traditionerne ved vigtige religiøse højtider som påske og jul og kun i en periode på 10 dage forud for disse højtider.
<P>
De medarbejdere, der udfører slagtningen og andre tilhørende aktiviteter, skal følge relevante kurser, der afvikles på normal vis og afsluttes med udstedelse af et kompetencebevis.
<P>
De europæiske forordninger på dyrebeskyttelsesområdet er blandt de strengeste i verden. De medfører højere produktionsomkostninger og kan også forvride konkurrencen i forhold til lande, hvor lovgivningen i denne henseende er mindre stram. Derfor opfordrer jeg Kommissionen til at sikre, at kødprodukter eller andre produkter af animalsk oprindelse, der importeres fra tredjelande, opfylder de europæiske standarder. Vi ønsker, at Kommissionen kan udføre inspektioner på slagterier, der har tilladelse til at eksportere deres produkter til EU, så man sikrer sig, at bestemmelserne om dyrebeskyttelse overholdes ud over de allerede udstedte sundhedsattester.
<SPEAKER ID="416" NAME="Neil Parish" AFFILIATION="PPE-DE">
- (EN) Hr. formand! Jeg vil gerne takke fru Vassiliou mange gange for hendes arbejde her i Parlamentet. Hun overtog først sagen for et par år siden og har lavet et fantastisk stykke arbejde, så jeg vil gerne ønske hende tillykke. Jeg vil også gerne lykønske Janusz Wojciechowski med en virkelig god betænkning og en fremragende indsats som næstformand i Landbrugsudvalget.
<P>
Jeg mener, at dyrevelfærdsstandarderne i Europa er helt centrale for, at vi kan fremstille kvalitetskød. Vi vil gerne sørge for, at de slagtes omhyggeligt og i henhold til høje standarder, både med hensyn til hygiejne og dyrevelfærd. Jeg glæder mig rent faktisk over idéen om mobile slagterier, for jeg mener, at dette vil være en fantastisk god idé. Jeg mener også, at vi skal være forsigtige, for tidligere er mange små slagterier i Europa blevet lukket - og det er også sket i mit eget land - så vi ønsker at sikre os, at vi får en ordentlig forordning, men ikke for meget regulering, der vil føre til, at de lukker.
<P>
Nu vil jeg være lidt kontroversiel. Jeg mener, at dyr fødes ind i denne verden, og at det er os som mennesker, der beslutter, nøjagtig hvordan de skal slagtes Jeg synes, at Kommissionen skal beslutte sig. Enten accepterer man religiøs slagtning, og at dyrene ikke bedøves, således at de dyr i andre lande, som vi ønsker slagtet til jul, kan have gennemgået den samme proces, eller også forsvarer man det, man finder rigtigt, og det er, at det er os som mennesker, der beslutter, hvordan dyr skal slagtes, og at dyr skal bedøves, før de slagtes. Jeg synes, det er helt klart, at det er, hvad der burde ske. I nogle medlemsstater bedøves dyr før og efter slagtning hos både muslimer og jøder. Jeg forstår ikke, hvorfor dette ikke kan ske i hele Europa, for vi er nødt til at være sikre på, at alle dyr behandles på samme måde. Jeg accepterer subsidiaritet, men ønsker også, at Kommissionen lægger pres på medlemsstaterne for at sikre, at vi fremover slagter vores dyr ordentligt og bedøver dem forud.
<P>
Og med hensyn til mærkning kan jeg ikke se noget problem. Hvorfor skulle vi ikke på mærkningen af dyrene angive, hvordan de er slagtet? Hvis der ikke er noget problem med halalslagtning og jødisk slagtning, hvorfor så have problemer med at angive dette på mærkningen? Så lad os få en ordentlig mærkning, så vi ved, nøjagtig hvad det er, vi køber i fremtiden, for det er meget vigtigt for europæisk landbrug at sikre meget høje standarder.
<SPEAKER ID="417" NAME="Marios Matsakis" AFFILIATION="ALDE">
- (EN) Hr. formand! Retten til religionsfrihed kan efter min mening ikke tilsidesætte vores landes regler og bestemmelser og kan ikke berettige så grove overtrædelser af vores standarder for slagtning, hygiejne og dyrevelfærd. Derfor kan jeg ikke forstå, hvorfor vi i religionens navn skal tolerere anakronistiske, uhygiejniske og endog sadistiske drab på dyr, som undertiden finder sted under pompøse ceremonier, der gennemføres foran både børn og voksne.
<P>
Derfor mener jeg, at dyr kun bør slagtes under kontrollerede forhold på et autoriseret slagteri, der er underlagt kontrol, og ingen dyr må slagtes uden forudgående bedøvelse. Religionsfrihed er én ting, at forårsage unødvendig smerte for dyr og overtrædelse af hygiejnebestemmelser er noget andet. Regler og love i EU bør være ens for alle, uanset religion.
<SPEAKER ID="418" NAME="Friedrich-Wilhelm Graefe zu Baringdorf" AFFILIATION="Verts/ALE">
(DE) Hr. formand, fru kommissær! Emnet for denne forhandling, dyrevelfærd, er efter min mening i alt for høj grad blevet indsnævret til spørgsmålet om, hvorvidt vi bør eller ikke bør bedøve dyrene. Det er ikke, fordi jeg er imod bedøvelse, det er bare, at vi er nødt til at indse, at bedøvelse oprindeligt ikke blev indført af hensyn til dyrevelfærd, men af økonomiske grunde for at kunne slagte dyr i jordløst husdyrbrug, som omfatter masseslagtning i slagterier, uden at påvirke og forringe kødets kvalitet på grund af den angst, der opstår hos dyrene i forbindelse med slagtningen.
<P>
Med religiøs slagtning drejer det sig om den fine kunst at slagte dyret, uden at det oplever yderligere lidelser, og for så vidt angår bedøvelse i slagterier, drejer det sig ikke kun om, hvorvidt der bør bruges bedøvelse eller ikke, men også om håndtering af dyr under transporten og i ventetiden på slagteriet. Jeg er enig med hr. Parish i, at mærkningen bør vise, at dyret er slagtet religiøst, således at forbrugere ved, hvad de køber, og hvad de støtter.
<SPEAKER ID="419" NAME="Androulla Vassiliou">
medlem af Kommissionen. - (EN) Hr. formand! Dagens forhandling om Wojciechowski-betænkningen afspejler Parlamentets, Kommissionens og også offentlighedens omsorg for dyrs velfærd på slagtetidspunktet. Kommissionens forslag betyder vigtige nyskabelser, som jeg håber, at De kan støtte.
<P>
I dag indeholder EU-lovgivningen krav om, at erhvervsdrivende fra tredjelande, som eksporterer til EU skal anvende ensartede standarder. Og det skal fremgå af kødimportdokumenterne, at EU's standarder er overholdt i eksportvirksomhederne. Med hensyn til Kommissionens forslag mener vi derfor, at princippet om ækvivalens fortsat bør finde anvendelse.
<P>
Jeg har lyttet omhyggeligt til alt, De har sagt, og jeg finder Deres bemærkninger meget nyttige. De kan bidrage til, at vi opnår en virkelig effektiv dyrevelfærd. Med vedtagelsen af denne betænkning sender vi de rette signaler til offentligheden om, at vi tager deres bekymringer alvorligt, samtidig med at vi indfører moderne standarder for dyrenes samlede velfærd på slagtningstidspunktet.
<P>
Da dette er sidste gang, jeg taler her i Parlamentet, vil jeg gerne sige, at jeg i høj grad har nydt at arbejde med Dem alle, og jeg ønsker Dem held og lykke med Deres fremtidige arbejde.
<SPEAKER ID="420" NAME="Janusz Wojciechowski" LANGUAGE="PL">
Hr. formand, kommissær! Også jeg vil tilslutte mig disse ønsker, og det glæder mig, at kommissærens sidste tale i Parlamentet vedrører dette meget gennemarbejdede udkast og en god forordning, som flertallet af dem, der har taget ordet her i aften, tilslutter sig. Jeg ønsker inderligt, at slutresultatet af Parlamentets, Kommissionens og Rådets fælles indsats ikke vil være til skade for det, Kommissionen har foreslået, for Kommissionen har bestemt fremsat et godt forslag. Vedrørende dyrebeskyttelse er der dog to vigtige ting i de foranstaltninger, der sigter mod at forbedre dyrs velfærd.
<P>
Den første er penge. Desværre får vi ikke ros fra befolkningen for at hæve disse standarder, hvis vi ikke sikrer, at de er ordentligt finansieret. Her er fællesskabsmidler vigtige for at nå de målsætninger, vi har fastlagt. Det kan ikke lade sig gøre at indføre højere standarder som disse uden penge og overføre alle udgifterne til de organer, der skal indføre standarderne.
<P>
Det andet punkt vedrører ækvivalens, således at de forbedrede standarder ikke skader konkurrenceevnen for EU's producenter. Jeg synes, vi er på rette spor. Det glæder mig, at Parlamentet kan godkende disse forslag.
<P>
Jeg vil gentage min tak til kommissæren. Og jeg vil også takke alle de kolleger, der har taget ordet under denne diskussion. Det glæder mig, at forslaget om at hæve standarderne for dyrevelfærd kan accepteres af hele Parlamentet.
<SPEAKER ID="421" NAME="Formanden">
Forhandlingen er afsluttet.
<P>
Afstemningen finder sted onsdag den 6. maj 2009.
