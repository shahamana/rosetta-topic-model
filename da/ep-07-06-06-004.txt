<CHAPTER ID="004">
Dagsorden: se protokollen
<SPEAKER ID="016" NAME="Sophia in 't Veld" AFFILIATION="ALDE">
(EN) Hr. formand! Jeg vil gerne fremsætte en meget kort anmodning til Dem som formand for Europa-Parlamentet. Vil De venligst bede Moskvas borgmester hr. Luzhkov om en forklaring på behandlingen af to medlemmer af Europa-Parlamentet - hr. Cappato og jeg selv - et medlem af den tyske Forbundsdag, hr. Volker Beck, samt et medlem af det italienske parlament, fru Vladimir Luxuria, den 27. maj.
<P>
I forbindelse med en fredelig aktion for ligeret for homoseksuelle ønskede vi at overbringe Moskvas borgmester et brev, der var underskrevet af næsten 50 medlemmer af Europa-Parlamentet. Hr. Cappato, hr. Beck og en tjenestemand fra ALDE-Gruppen blev voldsomt angrebet af en gruppe bøller og derefter arresteret af det russiske politi. To af de arresterede russiske aktivister - hr. Nikolaj Aleksejev og hr. Nikolaj Khramov - er til stede i mødesalen i dag. Politiet beskyttede heller ikke fru Luxuria og mig selv mod en vred folkemængde, og politiet så passivt til, mens andre aktivister blev tævet af banditter, skinheads og selv præster.
<P>
Som medlemmer af Europa-Parlamentet, der ikke deltog i ulovlige aktiviteter, forventede vi, at de russiske myndigheder beskyttede os mod voldelige kriminelle og bestemt ikke, at de arresterede os på et tvivlsomt grundlag. Forsamlingsfrihed er en grundlæggende menneskerettighed, der også skal overholdes af Rusland som medlem af Europarådet og deltager i dagens G8-topmøde.
<P>
Hr. formand! Jeg stoler på, at De vil bede hr. Luzhkov og hr. Putin om en forklaring på behandlingen af medlemmerne af Europa-Parlamentet.
<P>
(Bifald)
<SPEAKER ID="017" NAME="Formanden">
Mange tak, fru in 't Veld. Vi vil indlede de foranstaltninger, De har foreslået, og gøre det nødvendige. Jeg erklærer Dem vores solidaritet.
