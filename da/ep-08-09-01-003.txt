<CHAPTER ID="003">
Mindeord
<SPEAKER ID="008" NAME="Formanden">
Mine damer og herrer! Jeg har desværre et par sørgelige meddelelser. I sommer modtog vi med stor sorg meddelelsen om vores ven og kollega, professor Bronisław Geremeks tragiske død. Han var en stor polsk patriot og en ægte europæer, som gennem årtier kæmpede utrætteligt for at opnå grundlæggende værdier som demokrati, frihed, menneskerettigheder og retsstatsprincipper til det polske folk. Hans engagement i den demokratiske opposition og den store folkebevægelse Solidaritet har båret frugt.
<P>
Polen har indtaget sin retmæssige plads blandt de frie og demokratiske europæiske nationer i næsten to årtier nu og har, som vi alle ved, været medlem af EU siden den 1. maj 2004. Bronisław Geremeks bidrag hertil har utvivlsomt gjort ham - som også var medlem af Sejm, Underhuset i det polske parlament, gennem mange år og polsk udenrigsminister i perioden 1997-2000 - til en af fædrene og chefarkitekterne bag det nye Polen.
<P>
Bronisław Geremek havde været medlem af Europa-Parlamentet siden 2004. Vi lærte ham at kende som et menneske med en dyb og ægte tro på det europæiske projekt. Det afspejlede hans idealer og overbevisninger: forsoning, dialog og kompromis. Jeg beundrede meget hans enestående evne til at være tæt på Polen og EU samtidig. Han arbejdede utrætteligt for integrationsprocessen, som han betragtede som den bedste løsning for sit lands og vores kontinents fremtid.
<P>
Vi har mistet en enestående personlighed på den europæiske scene, en kollega, hvis tragiske og alt for tidlige død har efterladt et tomrum, som det vil blive svært at udfylde. Jeg vil gerne give udtryk for min dybeste medfølelse med hans familie - navnlig hans to sønner - og alle hans venner. Vi i Parlamentet vil altid ære Bronisław Geremeks minde.
<P>
Det var også med stor sorg, at vi i starten af august modtog meddelelsen om vores kollega Willi Piecyks død kort før hans 60-års-fødselsdag. I denne sørgelige anledning vil jeg på Parlamentets vegne også gerne give udtryk for vores dybeste sympati med hans familie og venner. Willi Piecyk havde været medlem af Parlamentet siden 1992. Han var en fremtrædende figur i Transport- og Turismeudvalget, hvor han var ordfører for Den Socialdemokratiske Gruppe gennem mange år.
<P>
For blot nogle få uger siden kunne han fejre den første havets dag i Europa sammen med os. På det tidspunkt lod det for mig til, at hans helbred havde det bedre, selv om jeg godt vidste, at han var alvorligt syg. Men her tog jeg desværre fejl.
<P>
I mange henseender vil vi mindes Willi Piecyk som initiativtager til mange vigtige projekter. Med hans bortgang mister vi en kollega, som var værdsat og respekteret af alle i Parlamentet. Vi vil altid mindes Willy Piecyk med taknemmelighed.
<P>
Jeg må desværre også informere Dem om en afholdt tidligere kollegas død, Maria Luisa Cassanmagnago Cerretti, som døde den 4. august 2008. Jeg har særligt levende minder om hende, fordi hun blev valgt ind i Parlamentet samtidig med mig i 1979, da hun tog fat på arbejdet for Europa og for integration. Hun var næstformand i Gruppen for Det Europæiske Folkeparti og næstformand i Parlamentet i perioden 1982-1987. I en periode var hun også formand for Det Politiske Udvalg, forgængeren for Udenrigsudvalget.
<P>
Gennem sit politiske engagement var Maria Luisa Cassanmagnago Cerretti en inspiration, især for mange kvinder, og som medlem af Parlamentet var hun en kvinde med intellektuelt mod og ædelmod, som ydede et vigtigt bidrag til den europæiske integration. Hun vil stå som et godt minde for os alle.
<P>
Der er sket en række tragiske flykatastrofer i sommerpausen. 154 mennesker mistede livet den 20. august 2008 i den værste flyulykke i Spanien i 25 år. Kun 18 af de 172, der var om bord på flyet, som var på vej fra Madrids lufthavn Barajas til De Kanariske Øer, overlevede tragedien. Dagen efter ulykken afgav jeg en erklæring på Parlamentets vegne, og i dag vil jeg gerne på ny give udtryk for vores solidaritet med og støtte til de omkomnes familier og venner.
<P>
Den 24. august 2008, blot få dage efter tragedien i Madrid, styrtede endnu et fly ned kort efter starten fra den kirgisiske hovedstad Bisjkek. 68 passagerer og besætningsmedlemmer omkom. På vegne af alle i Parlamentet vil jeg gerne give udtryk for vores dybeste medfølelse med ofrene for disse og alle andre tragiske ulykker.
<P>
Jeg vil bede Dem om rejse Dem og mindes de afdøde med et minuts stilhed.
<P>
(Parlamentet iagttog stående et minuts stilhed)
