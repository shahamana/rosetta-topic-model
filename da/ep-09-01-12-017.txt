<CHAPTER ID="017">
Handelsmæssige og økonomiske forbindelser med Vestbalkan (kortfattet forelæggelse) 
<SPEAKER ID="170" NAME="Formanden">
Næste punkt på dagsordenen er betænkning af Bastiaan Belder for Udvalget om International Handel om handelsmæssige og økonomiske forbindelser med Vestbalkan.
<SPEAKER ID="171" NAME="Bastiaan Belder">
ordfører. - (NL) Hr. formand! Jeg vil gerne benytte lejligheden til at fremlægge min betænkning om handelsmæssige og økonomiske forbindelser med Vestbalkan.
<P>
Det er ikke uden grund, at jeg indledte betænkningen med at gentage det europæiske perspektiv for disse lande. EU kan ikke fortsætte med troligt at gentage tidligere løfter om, at de vil blive optaget i EU, som det f.eks. skete på Det Europæiske Råd i Thessaloníki i 2003. Nej, Vestbalkan vil være bedre tjent med håndgribelig handling og skræddersyede tiltrædelsesprocedurer end så godt som pligttro retorik.
<P>
De undrer Dem måske over, hvorfor tiltrædelsesudsigterne for disse lande er så vigtige for mig. Jeg er først og fremmest overbevist om, at EU har en æresgæld, der skal tilbagebetales. Det minder mig om forhandlingen om Srebrenica, der forhåbentlig vil blive afholdt i Parlamentet onsdag eftermiddag i denne uge. Regionen er desuden af stor strategisk betydning for Europa. De specifikke forslag i min betænkning er følgende. Jeg argumenterer for yderligere konsolidering af den centraleuropæiske frihandelsaftale (CEFTA). Den er et vigtigt værktøj til forbedring af den regionale integration i det pågældende område, som til gengæld er en vigtig forberedelse, hvis de lande ønsker at blive integreret på det europæiske marked og blive optaget i EU i tre faser. EU bør mobilisere førtiltrædelsesstøtte gennem støtte over en bred front med henblik på at fremme reformprocessen i disse lande. Medlemsstaterne kan også spille en vigtig rolle i denne forbindelse ved at tilbyde specifik uddannelse til lokale embedsmænd. Det vil give disse lande mere officiel kapacitet til at formulere deres egne ambitiøse projekter, der er berettigede til EU-støtte.
<P>
Da jeg oprindeligt begyndte at arbejde på denne betænkning, besøgte jeg som det første mit lands økonomiministerium i Haag, hvor jeg med glæde hørte, at den nederlandske regering havde valgt en regering til regering-tilgang. Det har jeg beskrevet i min betænkning som et eksempel, der er værd at følge, ikke fordi det er en nederlandsk tilgang, men fordi den er skræddersyet til og opfylder opfordringerne fra landene på Vestbalkan om at støtte tiltrædelsesprocessen aktivt og effektivt.
<P>
Jeg vil gerne nævne et bestemt punkt fra min betænkning, nemlig energisamarbejdet med Vestbalkan, som efter min mening er et særdeles aktuelt emne. Som følge af dens strategiske placering kan denne region spille en væsentlig rolle for transit af råolie og naturgas. EU bør tilstræbe at vedtage en ekstern energipolitik. Jeg er også medlem af Udenrigsudvalget. For nogle år siden vedtog vi en solid betænkning med henblik på at vedtage en europæisk ekstern politik på energiområdet. Se nu på den aktuelle situation, der underbygger denne appel fra Parlamentet til Kommissionen og Rådet. Bruxelles bør bestemt ikke efterlade dets egne medlemsstaterne ude i kulden, hverken bogstaveligt eller på anden måde.
<P>
Jeg vil gerne afslutte med at sige, at jeg som tidligere journalist har rejst til Balkan mange gange. Jeg har derfor stor empati og engagement i denne region. I forbindelse med udarbejdelsen af betænkningen brugte jeg mit rejsebudget til studieture. Sammen med Udvalget om International Handel og navnlig dets assistent, Roberto Bendini, samt min egen assistent, Dick Jan Diepenbroek, har jeg rejst på givtige ture til Serbien og Kosovo, og næste uge regner jeg med at rejse til Albanien. Jeg afslutter kort sagt måske denne betænkning i eftermiddag, men arbejdet er langt fra afsluttet, ikke for mig og ikke for de europæiske institutioner. Hvis vi vil bringe denne region tættere på Bruxelles og faktisk vise dette ved vores engagement og aktive støtte, har vi på enhver måde ret til at kræve, at reformprocessen, tiltrædelsen, mødes med forpligtelse, og dette bør også være indlysende. Det var en fornøjelse for mig at arbejde på denne betænkning, og jeg håber, den vil blive fulgt op af separate betænkninger for de enkelte vestbalkanske lande.
<SPEAKER ID="172" NAME="Androulla Vassiliou">
medlem af Kommissionen. - (EN) Hr. formand! Lad mig først lykønske Bastiaan Belder for denne fremragende betænkning. Deres betænkning kommer på et tidspunkt, hvor Vestbalkan bevæger sig tættere og tættere på EU, og giver et omfattende overblik over problemstillingerne i forbindelse med de økonomiske og handelsmæssige relationer mellem EU og Vestbalkan. Tillad mig at fokusere på nogle punkter, der er fremhævet i betænkningen.
<P>
Vestbalkan er som region en central og værdifuld partner for EU. Den sidste meddelelse fra Kommissionen om Vestbalkan fra marts 2008 gentager EU's stærke engagement i regionens europæiske perspektiv og bekræfter bl.a. vigtigheden af den centraleuropæiske frihandelsaftale for regionens økonomiske udvikling. Kommissionen er enig med ordføreren i, at udsigten til EU-medlemskab kan fungere som katalysator for bæredygtig økonomisk udvikling og for sikring af fred og stabilitet i regionen. Kommissionen er også enig i, at hvert lands opfyldelse af Københavnskriterierne er af største betydning ved vurdering af landenes parathed til at blive optaget i EU. EU er Vestbalkans vigtigste handelspartner. Tættere økonomiske bånd mellem EU og regionen er derfor afgørende for at sætte skub i regionens økonomiske vækst.
<P>
Som det korrekt påpeges i betænkningen er liberalisering af handelen og integration en hjørnesten i stabiliserings- og associeringsprocessen, og EU har forfulgt denne målsætning med Vestbalkan på tre niveauer.
<P>
Først på det bilaterale niveau, hvor EU har givet Vestbalkan unilaterale handelspræferencer siden 2000 med henblik på at fremme adgangen til EU-markederne for deres eksport. Kommissionen har forhandlet frihandelsaftaler som en del af stabiliserings- og associeringsaftalerne for at skabe betingelserne for politiske og økonomiske reformer og for at fastlægge grundlaget for integration af Vestbalkan i EU, f.eks. ved hjælp af tilpasning til EF-regelværket.
<P>
For det andet på regionalt plan, hvor Kommissionen fungerede som formidler i forhandlingerne om den centraleuropæiske frihandelsaftale (CEFTA) og besluttede at yde finansiel støtte og teknisk assistance til CEFTA's sekretariat og til parterne med henblik på at gennemføre aftalen. Samtidig sætter Kommissionen stor pris på det regionale ejerskab over aftalen og anerkender, at CEFTA er en forudsætning for dybere regional økonomisk integration og for gødning af jorden for Vestbalkans fulde deltagelse i EU's indre marked i sidste ende. CEFTA fastlagde endvidere alle de nødvendige strukturer for at drøfte handelsrelaterede spørgsmål på regionalt og bilateralt plan. Dette er afgørende for at fremme og uddybe det regionale samarbejde og gode naborelationer. Kommissionen vil fortsætte med at overvåge gennemførelsen af CEFTA og vil rapportere om dette i dens årlige rapport om tiltrædelses- og førtiltrædelsesprocessen.
<P>
For det tredje på multilateralt plan, hvor Kommissionen har støttet tiltrædelsen af Verdenshandelsorganisationen for landene i regionen, da dette er et absolut grundlæggende skridt for effektiv deltagelse i den globaliserede økonomi. EU har mobiliseret alle tilgængelige politikinstrumenter med henblik på at støtte landene på Vestbalkan i deres bestræbelser for at skabe reformer og regionale samarbejde. Instrumentet vedrørende førtiltrædelsesassistance er vigtigt for at tage fat om regionens langsigtede udviklingsbehov. Den samlede finansiering for den aktuelle finansielle ramme for 2007-2013 er 11,5 mia. EUR. Sidst, men ikke mindst, har Kommissionen indledt dialoger med alle de berørte lande i regionen for at finde frem til en køreplan for ophævelsen af visumordningen.
<P>
I lyset af det, som er blevet sagt, vil jeg forsikre, at Kommissionen træffer alle de nødvendige foranstaltninger for at forbedre handelsrelationerne og for at bringe Vestbalkans økonomi så tæt på EU som muligt. Endelig vil jeg igen lykønske ordføreren for denne gode betænkning, og det glæder mig, at Kommissionen er enig i den generelle tilgang i betænkningen.
<SPEAKER ID="173" NAME="Formanden">
Forhandlingen er afsluttet.
<P>
Afstemningen finder sted tirsdag kl. 12.
<P>
Skriftlig erklæring (artikel 142)
<SPEAKER ID="174" NAME="Călin Cătălin Chiriţă  " LANGUAGE="RO">
Jeg vil gerne udtrykke min støtte og tak for Bastiaan Belders betænkning, fordi den anbefaler specifikke økonomiske foranstaltninger med henblik på de europæiske udsigter for befolkningerne på Vestbalkan. Jeg vil gerne henlede opmærksomheden på tre aspekter:
<P>
1. Vi skal reelt anerkende, at Serbien spiller en afgørende rolle for gennemførelsen af stabiliserings- og associeringsprocessen, samtidig med at EU skal fortsætte indsatsen for at vinde det serbiske folks tillid og langsigtede venskab.
<P>
2. I fremtiden skal etniske separatisttendenser og unilaterale uafhængighedserklæringer ikke længere tillades for territorier, som f.eks. Kosovo, Sydossetien, Abkhasien, Transdnestrien, Nordcypern osv. Princippet om staternes territoriale integritet er helligt og skal respekteres i fremtiden.
<P>
3. Samtidig skal vi yde stærk støtte til overholdelse af europæiske standarder med hensyn til rettighederne for personer, der tilhører nationale mindretal i landene på Vestbalkan, herunder rettighederne for rumænsktalende grupper i Valea Timocului, Vojvodina, Istria og Den Tidligere Jugoslaviske Republik Makedonien. Disse rettigheder skal respekteres med undtagelse af enhver tendens til territorial autonomi af etniske grunde og aspirationer med hensyn til kollektive etniske rettigheder, som allerede har vist sig at kunne udløse konflikt og blodige krige.
