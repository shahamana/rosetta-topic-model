<CHAPTER ID="003">
Følgerne af stormen Xynthia i Europa (forhandling) 
<SPEAKER ID="054" NAME="Formanden">
Det næste punkt er Kommissionens redegørelse om følgerne af stormen Xynthia i Europa.
<SPEAKER ID="055" NAME="Janez Potočnik">
medlem af Kommissionen. - (EN) Fru formand! Blot to uger efter den frygtelige katastrofe på Madeira blev Kommissionen endnu en gang rystet og bedrøvet af den død og ødelæggelse, som stormen Xynthia har forårsaget i Frankrig og andre europæiske lande.
<P>
Jeg vil gerne udtrykke min personlige medfølelse over for alle, der er berørt af katastrofen. Kommissionens tanker går især til de omkomnes familier og venner.
<P>
Gennem monitorerings- og informationscentret vedrørende civilbeskyttelse har Kommissionen på tæt hold fulgt konsekvenserne af stormen Xynthia og tilbudt at iværksætte mekanismen for EU-bistand. Heldigvis formåede den franske redningstjeneste at imødegå katastrofen med egne midler, og tjenesten anmodede ikke om aktivering af mekanismen.
<P>
I samarbejde med de relevante myndigheder i medlemsstaterne er Kommissionen nu i færd med at udforske alle muligheder og redskaber, der måtte være til rådighed på EU-plan for at yde økonomisk bistand til at overvinde katastrofen og hjælpe befolkningen tilbage til normale leveforhold så hurtigt som muligt.
<P>
For to dage siden mødtes kommissionsformand Barroso og den franske præsident Sarkozy for at drøfte situationen. I går mødtes kommissionsformanden desuden med en række af Parlamentets medlemmer fra forskellige lande. For en uge siden besøgte min kollega, Johannes Hahn, som er kommissær med ansvar for regionalpolitik og Den Europæiske Unions Solidaritetsfond, de værst berørte områder i Frankrig - La Rochelle og L'Aiguillon-sur-Mer - hvor han mødtes med de nationale og regionale myndigheder.
<P>
På Madeira, hvor katastrofen indtraf to uger før, har myndighederne og redningstjenesten gjort meget store fremskridt i kampen mod følgerne af oversvømmelsen. Kommissær Hahn besøgte i weekenden Madeira for at få et førstehåndsindtryk og tale med de lokale myndigheder om, hvordan øsamfundet kommer videre.
<P>
Den Europæiske Unions Solidaritetsfond, som blev oprettet i 2002, er det instrument på EU-plan, der anvendes til at yde økonomisk bistand til EU-medlemsstater, som berøres af større naturkatastrofer, hvis visse betingelser er opfyldt. Frankrig har allerede erklæret, at landet agter at ansøge om bistand fra Solidaritetsfonden. Jeg vil gerne understrege, at Solidaritetsfonden i henhold til forordningen om fonden normalt kun må anvendes ved "større katastrofer", hvor skaderne på nationalt plan overstiger 0,6 % af bruttonationalindkomsten svarende til 3 mia. EUR i 2002-priser. I Frankrigs tilfælde skal skadesbeløbet overstige ca. 3,4747 mia. EUR i løbende priser.
<P>
I helt særlige tilfælde, hvor bestemte kriterier er opfyldt, kan fonden dog også anvendes til mindre, men udsædvanlige regionale katastrofer, navnlig hvis disse berører regioner i den yderste periferi såsom Madeira.
<P>
De franske myndigheder er i færd med at foretage en vurdering af skaderne og deres konsekvenser for befolkningens økonomi og levevilkår.
<P>
Dette er de væsentlige elementer ved ansøgningen, som skal være Kommissionen i hænde inden for 10 uger efter katastrofen, altså før den 9. maj. Efter modtagelsen vil Kommissionen gennemgå den så hurtigt som muligt. Kommissionens tjenestegrene, navnlig Generaldirektoratet for Regionalpolitik, yder i videst muligt omfang bistand og rådgivning ved udarbejdelsen af ansøgningen. Der er etableret kontakter med de franske myndigheder på ekspertplan for at sikre effektive fremskridt.
<P>
Jeg skal dog henlede opmærksomheden på, at hjælpen fra Solidaritetsfonden ikke kan udbetales med det samme. Fonden må ikke opfattes som et nødhjælpsinstrument. Den er et finansielt instrument, der skal bidrage til at bære den økonomiske byrde ved nødhjælpstiltag. Som sådan kunne et eventuelt støttebeløb anvendes med tilbagevirkende kraft til nødhjælpstiltag fra og med den første dag efter katastrofen.
<P>
Midlerne til Solidaritetsfonden rejses gennem ekstra bidrag fra medlemsstaterne, som ligger uden for EU's normale budget. Finansieringen skal godkendes af Parlamentet og Rådet gennem et ændringsbudget.
<P>
Som De ved, tager hele proceduren flere måneder fra det øjeblik, hvor ansøgningen indgives, til udbetalingen af støtten. Kommissionen bestræber sig dog så vidt muligt på at gøre forløbet så kort som muligt.
<P>
Strukturfondene, navnlig EFRU, kan naturligvis ikke anvendes til umiddelbare nødhjælpstiltag. Frankrig og Kommissionen har dog indledt drøftelser vedrørende løsningsmodeller og eventuelle nødvendige programændringer, som kan være medvirkende til genopbygning på længere sigt og til investeringer i virksomheder, der er berørt af oversvømmelserne.
<P>
Til slut vil jeg gerne berøre et emne, som medlemmer af Parlamentet allerede rejste under forhandlingerne om Madeira for to uger siden. Kommissionen vil bruge den aktuelle politiske fremdrift til at forsøge at fjerne blokeringen af forslaget om en ændring af forordningen om Solidaritetsfonden i Rådet. Parlamentet har udvist bred opbakning til dette forslag, og jeg føler, at tiden er inde til i fællesskab at henvende sig til Rådet endnu en gang.
<SPEAKER ID="056" NAME="Elisabeth Morin-Chartier" LANGUAGE="FR">
Fru formand, hr. kommissær! Om aftenen og natten mellem den 27. og 28. februar ramte stormen Xynthia kysten ved Charente-Maritime og Vendée i min region særligt hårdt. 53 mennesker omkom, et dusin mennesker savnes fortsat, hundredvis har mistet deres hjem.
<P>
Der er tale om meget store tab, og de forværres af alvorlige infrastrukturproblemer. Her tænker jeg navnlig på dæmninger, jernbanelinjer, kloaksystemer, elnet, telekommunikationsnet og hele spektret af små og mellemstore virksomheder, navnlig i den maritime sektor, akvakultursektoren og landbrugssektoren, idet 45 000 hektar er oversvømmet af saltholdigt havvand.
<P>
Der er tale om meget store skader, og konsekvenserne heraf vil kunne mærkes i lang tid, da noget af landbrugsjorden vil være uegnet til jordbrug i mange år.
<P>
Jeg opfordrer derfor til, at EU viser solidaritet, og at Den Europæiske Unions Solidaritetsfond naturligvis så hurtigt som muligt stilles til rådighed på de bedst mulige vilkår. Vi kan ikke sige til vores medborgere, at støtten må vente, og at problemerne ikke kan løses her og nu. Jeg vil gerne takke kommissæren, fordi han rejste over og så katastrofens omfang med egne øjne, og jeg ved, at også han er dybt berørt af den. På baggrund af kommissærens besøg må vi stå sammen i bestræbelserne på at forbedre anvendelsen af denne fond, så vi hurtigere kan gøre fremskridt. Vi beklager os altid over, at EU befinder sig alt for fjernt fra borgerne. Lad os vise dem her i dag, at vi er i stand til at reagere hurtigt. Jeg beklager, at Rådet ikke er til stede og kan hjælpe os med denne ændring af bestemmelserne. Under alle omstændigheder kan De være forvisset om, at vi har behov for den, og at vores medborgere forventer den.
<SPEAKER ID="058" NAME="Edite Estrela" LANGUAGE="PT">
Hr. formand! På vegne af Gruppen for Det Progressive Forbund af Socialdemokrater i Europa-Parlamentet vil jeg gerne udtrykke vores dybeste medfølelse med familierne til ofrene for de naturkatastrofer, som har ramt Portugal, Madeira, Frankrig og Spanien.
<P>
I sidste uge rejste en delegation fra min gruppe til Madeira, hvor de besøgte de områder, der er hårdest ramt af katastrofen, og mødtes med de regionale og lokale myndigheder samt erhvervs- og brancheorganisationer, industrielle sammenslutninger og landbrugsorganisationer.
<P>
Vi sidder tilbage med stærke indtryk fra det, som vi så og hørte. Vi hørte om hele familier, som omkom i deres eget hjem. Vi hørte dramatiske vidnesbyrd om mennesker, som blev trukket ned under vandet og aldrig blev set igen. Hele huse blev flyttet fra den ene side af gaden til den anden, og biler med passagerer blev skyllet af vejen og ud i havet.
<P>
Vi fik imidlertid et lige så stærkt indtryk af Madeiras befolknings mod til at overvinde modgangen. Jeg vil aldrig glemme beslutsomheden blandt dem, der nægtede at give op trods det, at de havde mistet deres virksomheder, deres hjem og alle deres ejendele. Tværtimod var de klar til at starte forfra igen, og de gik straks i gang med arbejdet. Inden for blot få dage blev tonsvis af sten, jord, murbrokker og andet materiale fjernet fra centrum i byen Funchal.
<P>
De nationale, regionale og lokale myndigheder arbejdede sammen i bestræbelserne på at sikre, at livet på øen kunne vende tilbage til mere normale tilstande. Derfor er det også vigtigt at oplyse, at turister roligt kan vende tilbage til Madeira. Øens naturlige skønhed og befolkningens hjertevarme venter os.
<P>
Madeiras befolkning venter nu også på solidaritet blandt de europæiske institutioner for at kunne genopbygge de veje, broer og offentlige bygninger, som blev ødelagt. De handlende, industrivirksomhederne og landmændene har også behov for hjælp til at genopbygge deres liv og bidrage til den økonomiske udvikling i regionen.
<P>
Jeg vil gerne understrege over for kommissæren, at det glæder mig meget at høre, at såvel Kommissionen som Parlamentet og Rådet er fast besluttet på at løsne op i forhold til Samhørighedsfonden - det nye forslag, som allerede er vedtaget af Parlamentet - så der kan gennemføres nye bestemmelser, der er bedre tilpasset i forhold til befolkningens reelle behov.
<P>
Som De ved, er det ligeledes nødvendigt, at de øvrige strukturfonde omlægges og anvendes på de hårdest ramte områder, da særlige omstændigheder kræver særlige løsninger.
<SPEAKER ID="059" NAME="Giommaria Uggias" LANGUAGE="IT">
Hr. formand, mine damer og herrer! Gruppen Alliancen af Liberale og Demokrater for Europa bakker op om sympatierklæringerne rettet mod ofrene for stormen Xynthia, som har berørt flere områder i Europa. Vi må skride til handling, og i den forbindelse bifalder jeg de velovervejede erklæringer, som kommissær Potočnik har fremsat i dag. Jeg værdsætter kommissærens ekspertise og anerkender hans engagement. I den aktuelle situation opfordrer jeg ham til at foretage de nødvendige ændringer af Solidaritetsfonden, idet jeg minder ham om, at Parlamentet allerede i 2006 vedtog initiativet med et stort flertal. I betragtning af omstændighederne og de mange dødsfald kan vi kun gentage, hvor afgørende det er at vedtage denne form for foranstaltninger.
<P>
Samtidig må vi dog handle på flere fronter, idet vi først og fremmest må gennemgå alle udviklingsprogrammer og regionale planlægningsprogrammer og ajourføre dem i lyset af deres miljømæssige indvirkning, herunder vurdere deres indvirkning i praksis. Derudover skal vi investere betragtelige summer i at sikre handling på længere sigt med det formål at gennemføre en strategi til forebyggelse af katastrofer. Dette er ikke noget, som vi frit kan vælge, men derimod en nødvendig foranstaltning, hvis vi vil forhindre, at katastrofer som dem, vi taler om i dag, får så tragiske konsekvenser.
<P>
Hvis vi blot ser på det rent økonomiske aspekt, er der dog også økonomiske forhold, der tvinger institutionerne til at skride til handling i forhold til forebyggelse. I vores beslutning på området anfører vi, at det er nødvendigt at afsætte betragtelige beløb til udbedring af skaderne, men vi må også rette opmærksomheden mod investeringer og initiativer vedrørende miljøbeskyttelse, genplantning af skove og beskyttelse af vegetationen, da disse vil mindske omkostningerne til udbedring af miljøskader.
<P>
Denne slags katastrofer må lære os, at vi ikke kan kontrollere alt, men at følgerne af dem kan begrænses, hvis vi træffer de fornødne foranstaltninger. Dette må vi også gøre til minde for ofre som dem, der i de seneste dage og uger desværre har præget virkelighedens verden i flere af vores regioner.
<SPEAKER ID="060" NAME="Raül Romeva i Rueda" LANGUAGE="IT">
Hr. formand! På vegne af min gruppe vil jeg også gerne udtrykke min dybeste medfølelse og solidaritet med de berørte områder. Vi beklager de alvorlige økonomiske konsekvenser af disse katastrofer og føler inderligt med de pårørende til ofrene. Det er desuden vigtigt at understrege behovet for, at de nationale, regionale og lokale myndigheder nu fokuserer på effektive forebyggelsespolitikker og bliver mere opmærksomme på hensigtsmæssig praksis og lovgivning vedrørende arealanvendelsen.
<P>
Det er netop derfor, at vi som gruppe har stillet to ændringsforslag, da de efter vores mening mangler i den fælles beslutning. I det første anfører vi, at man i Frankrig har tilladt bebyggelse på flodsletter og i naturlige vådområder, og at byggespekulation har fremmet opførelsen af bygninger i sårbare områder. For os er dette et meget vigtigt område, hvor vi må gøre fremskridt.
<P>
I det andet ændringsforslag efterlyser vi, at medfinansiering ved hjælp af fællesskabsmidler af gennemførelsen af disse planer, navnlig fra strukturfondene, ELFUL, Samhørighedsfonden og Den Europæiske Solidaritetsfond, skal være betinget af foranstaltninger vedrørende bæredygtighed. For os er dette afgørende, når vi i sidste ende skal beslutte, om vi vil stemme for beslutningsforslaget.
<SPEAKER ID="061" NAME="João Ferreira" LANGUAGE="PT">
Hr. formand! Først vil vi naturligvis udtrykke vores medfølelse og solidaritet med de pårørende til ofrene for denne katastrofe. Vi bifalder EU's solidaritet over for de berørte områder og byer. Nu er det vigtigt at gøre denne solidaritet håndgribelig ved hurtigt at mobilisere de midler og ressourcer, som er nødvendige for at afhjælpe de skader, der er forvoldt af det voldsomme vejr.
<P>
I de senere år er medlemsstaterne blevet ramt af et betragteligt antal katastrofer, hvilket bevidnes af de 62 anmodninger om anvendelse af Solidaritetsfonden, som i alt 21 lande har fremsat i de kun seks år, hvor fonden har eksisteret.
<P>
Det er vanskeligt at sætte tal på omfanget af de skader, der er forårsaget af disse katastrofer, navnlig i lyset af de tabte menneskeliv. I alle tilfælde er de økonomiske og sociale omkostninger stort set altid meget betragtelige.
<P>
Det er på denne baggrund, at forebyggelse skal spille en større social rolle og udgøre en stadig vigtigere fase i katastrofehåndteringen. Det er vigtigt at udvikle samarbejdet og solidariteten på dette område inden for EU, først og fremmest ved at skabe økonomiske rammer, der egner sig til forebyggelse, og som understøtter de foranstaltninger til beskyttelse af offentligheden, miljøet og klimaet, som medlemsstaterne gennemfører.
<P>
Der skal bl.a. ydes særlig støtte til afværgelse af potentielt farlige situationer, beskyttelse af de mest udsatte områder, effektivisering af systemer til hurtig varsling i medlemsstaterne samt etablering af forbindelser mellem de forskellige systemer til hurtig varsling og styrkelse af de eksisterende forbindelser.
<P>
Som allerede nævnt her i salen er fornuftig udnyttelse af jorden, økonomisk og social udvikling i harmoni med naturen og øget samhørighed i EU også afgørende faktorer ved forebyggelse af katastrofer.
<SPEAKER ID="062" NAME="Bruno Gollnisch" AFFILIATION="NI">
(FR) Hr. formand, mine damer og herrer! Flere europæiske regioner er blevet ramt af usædvanlige vejrfænomener, som har forårsaget enorme materielle, økonomiske, landbrugsmæssige og miljømæssige skader og desværre kostet alt for mange menneskeliv.
<P>
Hr. kommissær! I tillæg til Deres behørige kondolencer tør jeg håbe på, at Den Europæiske Solidaritetsfond, som er et nyttigt instrument i denne situation, vil kunne anvendes hurtigt og fleksibelt både i Frankrig og på Madeira, ligesom den - som tidligere nævnt - er blevet anvendt i andre europæiske lande. Jeg håber, at fonden kan hjælpe mine landsmænd i Vendée og Charente-Maritime med at genoprette deres vitale infrastruktur og tjenester.
<P>
Ud fra det, som De har sagt, kan jeg forstå, at den franske regering endnu ikke har henvist denne sag til Dem, og det er jeg meget overrasket over. Jeg må dog sige, at der er aspekter ved den måde, hvorpå visse mennesker udnytter disse hændelser, som jeg finder helt utålelige.
<P>
For det første er der et åbenbart tvingende behov for at kæde de naturkatastrofer, som vi lider under, sammen med såkaldt global opvarmning. Uanset hvilke politiske og pseudovidenskabelige påstande vi udsættes for, vil de hverken kunne diktere vejret eller tidevandet eller forebygge jordskælv.
<P>
For det andet er der den systematiske søgen efter skyldige og lette syndebukke. Xynthia-katastrofen i det vestlige Frankrig skyldtes den meget sjældne kombination af to hændelser, nemlig selve stormen og et usædvanligt højvande, som førte til nedbrudte dæmninger.
<P>
Der er udbrudt uenighed om de byggetilladelser, som borgmestrene i områderne har givet, og borgmestrene er blevet gjort personligt ansvarlige for dødsfaldene i deres kommuner. Men ingen - hverken departementet, regionen, de offentlige institutioner, byplanlæggerne eller arkitekterne - har gjort indsigelser mod disse byggetilladelser, som enkeltpersoner har anmodet om.
<P>
De folkevalgte repræsentanter i regionen, og navnlig i de små kommuner, nyder med rette høj anseelse blandt deres medborgere. De påtager sig et stort ansvar, men får næsten intet til gengæld. De har en bemærkelsesværdig fornemmelse for almenvellet, de tumler med stadig mere komplicerede arbejdsopgaver, som Europa til dels har ansvaret for, og de er blevet overladt helt til sig selv af de offentlige myndigheder. Det er mig meget magtpåliggende at påpege dette her i salen.
<SPEAKER ID="063" NAME="Lambert van Nistelrooij" AFFILIATION="PPE">
- (NL) Hr. formand! Det Europæiske Folkepartis Gruppe (Kristelige Demokrater) støtter beslutningen og slår til lyd for, at vi på passende vis giver udtryk for vores medfølelse og solidaritet og træffer foranstaltninger med det samme. Desuden vil jeg gerne knytte et par bemærkninger hertil. For det første mener jeg, at det er fremragende, at Kommissionen er gået i brechen for sagen, og at kommissær Hahn også overvejer, hvordan han kan ændre sine operationelle programmer. Det varsler også godt for den nærmeste fremtid.
<P>
Det reelle problem ligger dog i Solidaritetsfonden. Hvordan har Rådet i flere år kunnet sinke Parlamentets bestræbelser på at gøre Solidaritetsfonden mere fleksibel? Efter min mening er det virkelig positivt, at kommissær Potočnik har udtrykt sig så utvetydigt i forhold til, at Kommissionen nu tager initiativet. Det spanske formandskab burde virkelig være til stede her i dag og bekræfte dette. Tiden er inde til at handle, og Parlamentets medlemmer er meget utilfredse med denne forsinkelse.
<P>
Der er dog også et andet aspekt ved denne sag. Jeg kommer fra Nederlandene, som for størstedelens vedkommende ligger under havniveau. Oversvømmelserne i foråret 1953 står stadig meget klart i vores hukommelse, og vi ved, at det er afgørende at se fremad. Vi ved, at sikkerhed og forebyggende foranstaltninger skal gå hånd i hånd med udviklingen af disse områder, nærmere betegnet udvikling af aktiviteter, der har indvirkning på kystlinjen. Og det er bestemt muligt at nå dette mål. I Nederlandene har vi nu fostret en såkaldt deltaplan, som skal styrke vores kystbeskyttelse, og vi ser også nærmere på andre områder, hvor det er afgørende, at vi skaber forbindelse mellem sikkerhed og økonomisk udvikling.
<P>
Lad mig afslutningsvis tilføje, at man i den franske kystby Saint Malo i 2008 traf initiativ til at samle alle kystområder i FN-regi i samarbejde med OECD. De Forenede Nationer har nu en katastrofeforebyggelsesplan for kystområderne, og det er dette globale perspektiv, der er så umådelig vigtigt. Europa-Parlamentet gennemfører et pilotprojekt for perioden 2009-2010, og vi har støttet vores regioners deltagelse i projektet, bl.a. gennem finansiering. Den globale dimension er et punkt, som vi skal have på dagsordenen her i den kommende periode.
<SPEAKER ID="064" NAME="Bernadette Vergnaud" AFFILIATION="S&amp;D">
(FR) Hr. formand, hr. kommissær, mine damer og herrer! Jeg vil først udtrykke min dybeste medfølelse og solidaritet med ofrene for oversvømmelserne på Madeira og for stormen Xynthia.
<P>
Vi er nødt til at stille de nødvendige spørgsmål om den foruroligende stigning i disse ødelæggende meteorologiske fænomener og om den rolle, som klimaforandringerne spiller, samt det presserende behov for at finde løsninger. Lige nu handler det om at finde omgående løsninger for de befolkninger, som er blevet ramt af disse katastrofer. Offentlige og private forsikringsselskaber skal selvfølgelig reagere, men når det gælder den ødelagte infrastruktur og genopbygningen af de berørte områder, skal Europa udtrykke sin solidaritet.
<P>
Derfor har den franske regering anmodet om bistand fra EU's Solidaritetsfond, som blev oprettet i 2002, og jeg håber, at denne bistand tildeles hurtigt og på en meningsfuld måde. Dette er hovedindholdet i de to skrivelser, som jeg siden den 1. marts har sendt til Kommissionen som valgt repræsentant for den vestlige region i Frankrig, og som jeg sidste torsdag fik lejlighed til at drøfte i La Rochelle med kommissær Hahn, som jeg gerne vil takke for at være så lydhør.
<P>
Kommissær Hahn var enig i, at mekanismen var kompleks og svær at gennemføre. Vi må konkludere, at den kunne have været mere fleksibel, hvis Rådet ikke helt uforståeligt havde blokeret for evalueringen af denne fonds funktion som vedtaget af et meget stort flertal af parlamentsmedlemmerne i maj 2006. Jeg håber derfor, at det spanske formandskab vil løse den hårdknude, der er opstået omkring denne tekst, så systemet kan gøres mere effektivt.
<P>
På kortere sigt opfordrer jeg Kommissionen til at godkende en enkeltstående forøgelse af samfinansieringen af projekter i de berørte regioner via ERDF- og ESF-regionalfondene inden for en tidsramme, der gør det muligt at genoprette deres økonomier i løbet af sommeren.
<P>
Endelig skal denne bistand ikke anvendes til en genopbygning, som fører til de samme tragiske miljø- og byplanlægningsmæssige fejl. Den skal derimod anvendes velovervejet for så vidt muligt at forhindre en gentagelse af sådanne tragedier.
<SPEAKER ID="065" NAME="François Alfonsi" AFFILIATION="Verts/ALE">
(FR) Hr. formand! Efter den katastrofe, der ramte den franske kyst blot nogle få uger efter Madeira, har vores gruppe fremsat en række ændringsforslag med henblik på, at Parlamentet samtidig med at udtrykke sin solidaritet skal fordømme de ansvarlige. For det skyldes ikke blot elementernes rasen, at europæiske borgere er døde og har mistet alt i disse katastrofer. Dette er også sket, fordi der blev begået meget alvorlige fejl, da man tillod opførelsen af bygninger langs kystlinjer og flodbredder. Disse fejl skyldes medlemsstaterne, deres love, som er ganske utilstrækkelige, deres myndigheder, som er for slappe, og deres regeringer, som er for uansvarlige.
<P>
Det er ikke mindre alvorligt at have tilladt byggeri i områder, der er udsat for oversvømmelser, end det er gennem årene at have tilladt og opfordret til forbrug af tobak eller asbest, selv om folk døde af det, og det var meget tydeligt, at årsagen lå heri. Før Xynthia var der Madeira, og før Madeira var der Sicilien. I morgen vil der være andre katastrofer. Hvis Europa-Parlamentet ikke hæver stemmen, vil det være ansvarligt for fremtidens katastrofer. EU skal vise sin solidaritet, men det skal også vise ansvarsfølelse.
<SPEAKER ID="066" NAME="Patrick Le Hyaric" AFFILIATION="GUE/NGL">
(FR) Hr. formand, hr. kommissær! Vores tanker går ligesom alle andres her først og fremmest til befolkningerne, de sørgende familier og dem, der har mistet alt som følge af stormen Xynthia.
<P>
En af de ting, man kan lære af denne katastrofe, er endnu en gang, hvor anvendelige tjenesterne i medlemsstaterne, kommunerne, departementerne og regionerne er, herunder de offentlige tjenester og civilbeskyttelsestjenesterne, som har vist, hvor effektive de er. Vi kan alle blive enige om, at vi i dag skal skynde os at hjælpe familierne med at reparere og genopbygge, men vi skal genopbygge på en anden måde og tage hensyn til natur og mennesker. For at gøre det skal vi opfordre forsikringsselskaberne, som svømmer i penge, til at udbetale godtgørelse til folk for skaderne.
<P>
På den anden side skal EU i lyset af den usædvanlige karakter af den katastrofe, der har ramt disse regioner, i samarbejde med medlemsstaterne handle i et langt større omfang og meget hurtigere, ikke mindst ved at udnytte EU's Solidaritetsfond, og det skal ske på en mere fleksibel måde end den, De lige har beskrevet, hr. kommissær. Det er sandsynligvis umuligt at kvantificere ødelæggelsen af privatboliger og virksomheder og steriliseringen af landbrugsjord ved hjælp af traditionelle kriterier.
<P>
På den anden side skal vi også kombinere regionalfondene og ESF-fonden for at hjælpe regionerne med at komme tilbage på fode. Derudover er det vigtigt at tage ved lære af det, der lige er sket, og at træffe foranstaltninger til at forhindre sådanne katastrofer eller begrænse de skader, som den slags klimafænomener medfører. Spørgsmålet om byggeri i områder, der er udsat for oversvømmelser, og om bekæmpelse af ejendomsspekulation langs kystlinjer skal tages op igen i forbindelse med balancen mellem natur, landbrug, akvakultur, østersfiskeri og fiskeri, som alt for ofte ødelægges på grund af de europæiske politikker.
<P>
Derfor foreslår jeg, at EU i samarbejde med medlemsstaterne og regionerne etablerer en konsekvent og bæredygtig genopbygnings- og udviklingsplan, der tager højde for geografi, miljø, biodiversitet og aktiviteter langs kystlinjerne.
<P>
Endelig skal der være mulighed for at etablere et fælles forebyggelses-, overvågnings- og advarselssystem, som kan bidrage til hurtig, solidaritetsbaseret hjælp til befolkningerne.
<SPEAKER ID="067" NAME="Maurice Ponga" AFFILIATION="PPE">
(FR) Hr. formand, hr. kommissær, mine damer og herrer! Som min kollega, fru Morin-Chartier, og de andre medlemmer har sagt, ramte den voldsomme storm Xynthia den 27. og 28. februar flere franske regioner, tog 53 liv og medførte enorme materielle skader.
<P>
Stormen var overordentlig intens og skabte katastrofale oversvømmelser langs den franske kyst. Efter Madeira er Europa nu igen blevet ramt. Bretagne, min kollega og ven hr. Cadecs region, er meget alvorligt ramt. Der er således erklæret katastrofetilstand i tre franske regioner, Bretagne, Poitou-Charentes og Pays de la Loire.
<P>
Stillet over for disse katastrofer skal EU vise sin lydhørhed og udtrykke sin solidaritet. Ord og en beslutning alene vil ikke gøre os i stand til at hjælpe ofrene for disse katastrofer, vi skal frem for alt yde økonomisk støtte.
<P>
Derfor opfordrer jeg Kommissionen - og min kollega, hr. Béchu, støtter min opfordring - til hurtigt at bringe EU's Solidaritetsfond i anvendelse for at hjælpe katastrofeområderne med at håndtere skaderne.
<P>
Denne katastrofe viser, at hr. Barniers forslag om at oprette en europæisk civilbeskyttelsesstyrke er relevant. Europæerne skal handle i fællesskab, eftersom der sker flere og flere katastrofer, og de påvirker vores europæiske territorier og særlig vores mest isolerede og sårbare regioner såsom øerne i Det Indiske Ocean og de caribiske øer.
<SPEAKER ID="068" NAME="Ricardo Cortés Lastra" AFFILIATION="S&amp;D">
(ES) Hr. formand, mine damer og herrer! Først og fremmest vil jeg udtrykke min solidaritet med familierne til ofrene for stormen Xynthia.
<P>
I sidste uge fik jeg lejlighed til at besøge Madeira med en delegation fra Regionaludviklingsudvalget bestående af medlemmer af Gruppen for Det Progressive Forbund af Socialdemokrater i Europa-Parlamentet. Det var første gang, en europæisk delegation fik lejlighed til at være på stedet og møde myndighederne og befolkningen på øen.
<P>
De storme, der ramte Madeira, dræbte over 40 personer og sårede eller fordrev flere hundrede derudover. De økonomiske tab estimeres til 100 mio. EUR. 900 virksomheder og over 3 500 arbejdstagere er direkte påvirket.
<P>
Det vigtigste er nu at genopbygge infrastrukturen, sikre, at situationen vender tilbage til det normale, og frem for alt at genopbygge Madeiras image i udlandet og genvinde folks tillid til turistbranchen her for at stimulere økonomien og udviklingen.
<P>
En række negative vejrforhold, særlig stormen Xynthia, har også påvirket Spanien, særlig områderne Andalusien og De Kanariske Øer, samt Vestfrankrig og andre lande.
<P>
Disse store katastrofer har forårsaget enorme økonomiske skader og kræver en hurtig og effektiv reaktion fra EU. Derfor skal vi mobilisere de nødvendige værktøjer for at håndtere denne type katastrofe.
<P>
Dette er en ekstraordinær situation, som kræver ekstraordinære tiltag, hr. kommissær.
<SPEAKER ID="069" NAME="Marian-Jean Marinescu" AFFILIATION="PPE">
(RO) Hr. formand! Udbredelsen og omfanget af de ulykker og naturkatastrofer, som vi har set i den senere tid, er foruroligende. Det er på tide, at det forslag, som Michel Barnier fremsatte i 2006 om oprettelse af en europæisk civil beskyttelsesstyrke, bliver omsat til praksis.
<P>
Der er også et presserende behov for at finde en løsning, så revisionen af forordningen om EU's Solidaritetsfond kan blive kickstartet. På baggrund af sin holdning i 2006 har Parlamentet godkendt en ændring af forordningen med det formål at skabe mulighed for en hurtig, effektiv reaktion, når medlemsstaterne fremsætter en anmodning. Nedsættelse af tærskelen for mobilisering af fonden og mulighed for hurtig tilvejebringelse af midler baseret på en foreløbig vurdering er overordentlig vigtige foranstaltninger, som er omtalt i den reviderede udgave af forordningen.
<P>
Derfor beder jeg Rådet om at åbne for en revision af forordningen om EU's Solidaritetsfond, anmode om en omgående revision heraf og ikke afvise den nye forordning.
<SPEAKER ID="070" NAME="Karin Kadenbach" AFFILIATION="S&amp;D">
(DE) Hr. formand, hr. kommissær! I oktober sidste år fik jeg som en del af delegationen fra Regionaludviklingsudvalget lejlighed til at se alle de vidunderlige ting, som EU's midler bruges til på Madeira, og derfor føler jeg mig også personligt meget berørt af denne katastrofe. Lad mig udtrykke min medfølelse med de berørte familiemedlemmer, men også med dem, som på blot nogle få timer mistede alt det, som de havde brugt hele deres liv på at opbygge.
<P>
Særlig på et tidspunkt som dette er EU sat under lup, og Solidaritetsfonden blev etableret lige præcis med henblik på en svær situation som denne, idet befolkningerne på Madeira og Frankrig ikke blot har brug for vores medfølelse, men også frem for alt vores økonomiske støtte.
<P>
Katastrofen i Frankrig og på Madeira er også blevet forværret af, at folk måske har været for ambitiøse i deres forsøg på at kontrollere naturen og har forsøgt at leve deres liv ved at tilsidesætte naturlovene. At det ikke er muligt på lang sigt, har vi nu igen set på smertelig vis.
<P>
Det betyder, at alle midler skal anvendes på en sådan måde, at de garanterer sikkerhed, forebyggelse og bæredygtighed, og det skal der lægges særlig vægt på.
<SPEAKER ID="071" NAME="Agustín Díaz de Mera García Consuegra" AFFILIATION="PPE">
(ES) Hr. formand! Først vil jeg gerne udtrykke min solidaritet og medfølelse med Frankrig og Portugal, særlig La Rochelle og Madeira. Dernæst vil jeg gerne udtrykke min solidaritet med mit eget land, særlig Andalusien og De Kanariske Øer, som er blevet berørt af disse store storme. Jeg må dog rette en alvorlig kritik mod EU's Solidaritetsfond.
<P>
Solidaritetsfonden er forældet og har ikke taget højde for Parlamentets beslutning fra 2006. Den har overhovedet ikke nogen værdi længere. De anførte tal - 0,6 % af BNP og 3 mia. EUR - svarer ikke til det, som denne situation kræver, for der er ikke længere blot tale om nødforanstaltninger, men også genopbygningsforanstaltninger. Vi har tillid til det spanske formandskab og opfordrer det derfor til at sørge for den nødvendige reform af Solidaritetsfonden.
<SPEAKER ID="072" NAME="Nuno Teixeira" AFFILIATION="PPE">
(PT) Hr. formand! Lad mig begynde med at udtrykke min dybe medfølelse med alle familierne til ofrene for Xynthia, særlig i Frankrig og Spanien. Ingen kunne have forudset, at denne storm blot en uge efter det, der skete på Madeira, ville ramme Frankrigs, Spaniens og De Kanariske Øers kyster med en sådan styrke.
<P>
Sidste lørdag havde jeg lejlighed til at ledsage hr. Hahn, som var på Madeira for at besøge de værst ramte områder og med sine egne øjne kunne se omfanget af ødelæggelserne på stedet. I morgen vil kommissionsformanden, hr. Barroso, gøre det samme. At de gør dette og personligt ser ødelæggelsernes omfang, gør dem til privilegerede vidner til det, som er sket, og leder folks opmærksomhed hen på det, der er vigtigst lige nu, nemlig omgående støtte.
<P>
Det er afgørende, at Parlamentet forpligter sig til at arbejde hurtigt på at revidere Solidaritetsfondens struktur, forenkle den og yde hurtigere støtte, så vi hurtigt kan hjælpe de mennesker, som vi ikke kan bede om mere tid.
<SPEAKER ID="073" NAME="Petru Constantin Luhan" AFFILIATION="PPE">
(RO) Hr. formand! Jeg hilser initiativet til støtte for Europa-Parlamentets beslutning om de store naturkatastrofer i den selvstyrende region Madeira og følgerne af stormen Xynthia i Europa velkommen. Lad mig udtrykke min medfølelse med dem, der er blevet ramt, og min taknemmelighed over for alle dem, som har hjulpet med at gribe ind efter disse katastrofer.
<P>
Jeg mener, at Europas regioner skal modtage langt mere økonomisk støtte med henblik på at gennemføre foranstaltninger til forebyggelse af den slags katastrofer. EU kan foretage forbedringer og udvikle komplekse systemer til analyse af årsagerne til katastrofer for at træffe de mest effektive foranstaltninger med henblik på at undgå dem. Jeg mener, at foranstaltninger, der specifikt har dette formål, kan medtages for hver enkelt makroregion i Europa. Jeg tænker lige nu, selv om der ikke henvises specifikt hertil i denne beslutning, på EU's Donaustrategi, i lyset af at denne flod har været en kilde til naturkatastrofer i den senere tid, i 2002 og 2004.
<P>
En supplerende anvendelse af alle de tilgængelige ressourcer på den bedst mulige måde vil skabe økonomisk, social og territorial samhørighed og sikre en platform for solidaritetshandlinger i tilfælde af sådanne katastrofer.
<SPEAKER ID="074" NAME="Janez Potočnik">
medlem af Kommissionen. - (EN) Hr. formand! Jeg kommer fra en lille landsby med ca. 500 indbyggere, som blev alvorlig ramt af oversvømmelser for blot to år siden. Det var faktisk et rent mirakel - eller heldigt, om man vil - at der ikke skete nogen personskader. Dengang nød vi godt af den samme Solidaritetsfond, som vi taler om nu. Jeg forstår fuldt ud, hvad folk på stedet føler. De søger også solidaritet fra hele EU - solidaritet, som er hurtig og effektiv.
<P>
Derfor mener jeg, at det er af afgørende betydning, at vi fokuserer på forordningen om Solidaritetsfonden. Som De ved, stammer Kommissionens forslag om en ændring af forordningen om EU's Solidaritetsfond fra 2005. Dette forslag vedrører hovedsagelig fondens anvendelse til andre katastrofer end naturkatastrofer. Det omfatter dog også elementer, som også kunne have været relevante med hensyn til Xynthia - et forslag om at nedsætte tærsklerne og muligheden for at betale forskud på den forventede støtte.
<P>
En række medlemsstater - herunder Frankrig - har på det seneste signaleret, at de måske vil genoverveje deres negative holdning. Kommissionen har sammen med Parlamentet til hensigt inden for meget kort tid at løse op for sagen i forhold til Rådet og dets spanske formandskab.
<P>
Jeg er også enig i bemærkningen om, at vi må gøre vores yderste for at være bedre forberedt. Hyppigheden og intensiteten af katastrofale begivenheder er klart stigende, og det er bekymrende. Så jeg mener, at det er yderst vigtigt at være bedre forberedt. I den forbindelse spiller også struktur- og samhørighedsfondene en rolle. Der findes også andre muligheder, som kan udforskes. Jeg har allerede nævnt struktur- og samhørighedsfondene. Landbrugsfonden for Udvikling af Landdistrikterne kan også omdirigeres, men selvfølgelig kun efter anmodning fra medlemsstaten.
<P>
Jeg vil gerne takke Dem for Deres støtte, og jeg vil også gerne takke Dem på vegne af min kollega, Johannes Hahn, som er ansvarlig for dette område.
<SPEAKER ID="075" NAME="Formanden">
Forhandlingen er afsluttet.
<P>
Skriftlige erklæringer (artikel 149)
<SPEAKER ID="076" NAME="Alain Cadec  " LANGUAGE="FR">
Den 27. og 28. februar ramte den voldsomme storm Xynthia flere franske regioner. Den tog 53 liv og medførte enorme materielle skader, herunder særlig alvorlige oversvømmelser. Efter katastrofen på Madeira blev Europa ramt endnu en gang. Min region, Bretagne, er blevet alvorlig ramt, og der er erklæret katastrofetilstand i tre departementer samt i regionerne Poitou-Charentes og Pays de la Loire. Jeg vil gerne udtrykke min fulde solidaritet med de berørte familier og med ofrene for katastrofen. EU som helhed må vise sin lydhørhed og sin solidaritet i form af en økonomisk hjælpepakke og støtteforanstaltninger rettet mod genopbygning. Hr. Béchu og jeg anmoder om nødhjælp. I dag synes det svært at aktivere de økonomiske ressourcer i Solidaritetsfonden. Det skal anerkendes, at Parlamentet siden 2005 har opfordret til en mere effektiv og hurtig anvendelse af EU's Solidaritetsfond. Kommissionen og Rådet skal muliggøre en hurtig frigivelse af disse midler til de berørte regioner. Katastrofen viser, at Barnier-betænkningen om oprettelse af en europæisk civilbeskyttelsesstyrke - EuropeAid - giver perfekt mening og ville sætte os i stand til at udvikle en mere effektiv reaktion på katastrofer.
<SPEAKER ID="077" NAME="Diogo Feio  " AFFILIATION="PPE">
skriftlig. - (PT) I de seneste uger har to tragiske naturkatastrofer ramt Europa og EU's medlemsstater og efterladt et spor af død og ødelæggelse og medført skader for titusinder af euro.
<P>
Vi glemmer ikke de dramatiske billeder fra Madeira i slutningen af februar - som jeg betragtede med særlig sorg, da tragedien ramte en ø, som jeg kender godt - eller de dramatiske rapporter om Xynthias færd gennem flere områder i Europa.
<P>
Jeg vil gerne benytte lejligheden til, udover at udtrykke min dybe medfølelse med alle dem, der blev berørt af disse tragedier, at opfordre Kommissionen til at handle hurtigt i forbindelse med dens hjælpeindsats i de hårdest ramte regioner. Dette skal ikke blot ske ved at mobilisere EU's Solidaritetsfond så hurtigt og fleksibelt som muligt og med flest mulige midler, men også ved at anvende alle de instrumenter og mekanismer, som står til rådighed via Samhørighedsfonden, til at hjælpe de ramte regioner med at overvinde denne forfærdelige tragedie.
<P>
Jeg vil også gerne benytte lejligheden til at udtrykke min solidaritet med den indsats, som de lokale myndigheder og befolkningen på Madeira gør.
<SPEAKER ID="078" NAME="Veronica Lope Fontagné  " LANGUAGE="ES">
Desværre skal vi endnu en gang behandle denne sørgelige og nu almindelige sag. Jeg vil gerne udtrykke min respekt og taknemmelighed over for alle de fagfolk og frivillige, som har hjulpet med rednings- og genopbygningsindsatsen i de berørte områder, og jeg vil gerne udtrykke min dybeste medfølelse med familierne til ofrene. Vi skal hjælpe ofrene og bane vejen, så de ramte områder hurtigt kan komme på fode igen. Vi skal også fortsat arbejde intensivt på forebyggelsesområdet. Endelig og vigtigst af alt vil jeg opfordre den spanske regering til at anvende sit nuværende formandskab for EU til at sørge for den nødvendige reform af den aktuelle forordning om EU's Solidaritetsfond - en opfordring, som Europa-Parlamentet allerede ved flere lejligheder har fremsat - med henblik på at opnå en hurtigere, mere fleksibel og mere effektiv adgang til den.
<SPEAKER ID="079" NAME="Iosif Matula  " LANGUAGE="RO">
Udbredelsen af globale naturkatastrofer er foruroligende. Vi kan i dag se konsekvenserne af vores uansvarlige handlinger i fortiden, når vi står over for en ny udfordring, nemlig bekæmpelse af virkningerne af klimaændringer.
<P>
Det siger sig selv, at omkostningerne til de aktioner, som er forbundet med genopbygning af de områder, der er ramt af naturkatastrofer, uden sammenligning er højere end den nødvendige indsats i forbindelse med forebyggelse. På EU-niveau har vi instrumenter til at håndtere sådanne situationer, som supplerer de projekter, der iværksættes af regionerne. For eksempel iværksættes der i den vestlige del af Rumænien, som jeg repræsenterer, et projekt til forbedring af kapaciteten og kvaliteten af den interventionsordning, der anvendes i nødsituationer. De tilgængelige finansielle instrumenter, herunder struktur- og samhørighedsfondene samt Landbrugsfonden for Udvikling af Landdistrikterne, skal revideres, så de giver mulighed for mere fleksibilitet i nødsituationer.
<P>
Hvad angår Solidaritetsfonden, ville en nedsættelse af tærskelen for mobilisering af fonden og muligheden for at give forskud på de relevante beløb sætte skub i interventions- og genopbygningsindsatsen og gøre den mere effektiv.
<P>
Sidst, men ikke mindst, skal vi være meget opmærksomme på et ældre initiativ, nemlig den hurtige udrykningsstyrke, som dækker hele EU's territorium, for naturfænomener påvirker naboregionerne, og det skaber forudsætningerne for solidaritet og grænseoverskridende tiltag.
<SPEAKER ID="998" NAME="Maria do Céu Patrão Neves  " LANGUAGE="PT">
Jeg vil gerne tilslutte mig de mange erklæringer om sympati med ofrene for den voldsomme storm, der ramte Madeira den 20. februar, samt erklæringerne om solidaritet med alle dem, der sørger over mistede familiemedlemmer, venner og ejendele. Jeg vil også gerne understrege det vedvarende behov for at konsolidere EU's evne til at yde støtte til de befolkninger, der rammes af naturkatastrofer. Når de mister personlige ejendele såsom deres hjem, deres levebrød og deres job, kan disse befolkninger havne i en desperat situation. I disse tilfælde opnås der kun social retfærdighed gennem solidaritet, og vi må ikke glemme, at hele samfundet drager nytte af, at alle dets borgere har anstændige levevilkår. Derfor er det ikke for meget at insistere på behovet for at udvide EU's Solidaritetsfond og gøre den mere fleksibel. I den sammenhæng vil jeg gerne erklære min fulde støtte til beslutningen om Madeira, som blev vedtaget i dag af Parlamentet.
<SPEAKER ID="080" NAME="Richard Seeber  " LANGUAGE="DE">
De seneste storme på Madeira samt dele af Spanien og Frankrig var en enorm belastning med over 40 dødsfald på Madeira, yderligere 60 i Frankrig, utallige savnede personer og omfattende materielle skader. Via håndtering af naturkatastrofer får Europa en chance for at bevise sin merværdi. Der er behov for et hurtigt og ukompliceret samarbejde mellem de europæiske partnere for at bekæmpe de dramatiske konsekvenser af stormen Xynthia og de katastrofalt voldsomme regnskyl. Solidaritetsfonden og andre af EU's finansielle instrumenter kan i det mindste gøre det muligt at håndtere de økonomiske skader fra katastrofen hurtigere. Tilrettelæggelse af katastrofeforebyggelse skal dog altid høre ind under medlemsstaternes område, da de har de bedste forudsætninger for at håndtere deres nationale forhold og på den måde reagere hurtigst i nødsituationer. For at forhindre fremtidige uvejrsskader skal Kommissionen støtte medlemsstaterne i deres indsats for at udarbejde effektive nødplaner og risikotabeller. Med klimaændringernes fremmarch og den forvridning af vandcyklussen, som de medfører, vil det i fremtiden ikke være muligt fuldt ud at afværge endnu voldsommere storme. De skader, som sådanne storme medfører, kan dog ganske givet reduceres gennem bedre planlægning.
<SPEAKER ID="997" NAME="Dominique Vlasto  " LANGUAGE="FR">
Stormen Xynthia er endnu et tragisk og smerteligt eksempel på de klimaforstyrrelser, der øger voldsomheden og hyppigheden af det, som ikke desto mindre er naturfænomener. Nu om dage konfronteres EU alt for ofte med sådanne naturkatastrofer til at klare sig med sine eksisterende politikker, og jeg mener, at der er tre interventionsområder, som skal styrkes for at sikre en bedre beskyttelse af EU's borgere, nemlig forebyggelse, som behandles i hvidbogen fra 2009 om tilpasning til klimaforandringerne, hvor jeg var ordfører for udtalelsen, og som specifikt understreger sårbarheden af kyst- og bjergområder, hurtig indgriben ved endelig at oprette denne europæiske civilbeskyttelsesstyrke, som vi ikke har gjort noget ved bortset fra at tale om den, og som kun kræver et forslag for at blive en realitet, og reparation ved at tillade nødmobilisering af strukturfondene - om nødvendigt uden for de regionale rammer for de planlagte interventionsområder - og af Solidaritetsfonden, idet forordningen herom skal ændres for at sætte skub på og forenkle mobiliseringen af denne. Så det er klart, at jeg tilslutter mig denne beslutning, men jeg beklager, at Parlamentet endnu en gang er forpligtet til at iværksætte foranstaltninger, der kunne have været foreslået efter en af de alt for mange naturkatastrofer, som har udløst sorg i Europa i de senere år.
