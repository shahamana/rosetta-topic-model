<CHAPTER ID="017">
Indlæg af et minuts varighed om politisk vigtige sager
<SPEAKER ID="156" NAME="Formanden">
Næste punkt på dagsordenen er indlæg af et minuts varighed om politisk vigtige sager.
<SPEAKER ID="157" NAME="Romana Jordan Cizelj" AFFILIATION="PPE-DE">
(SL) Hr. formand! Lad mig allerførst byde hjerteligt velkommen til Rumænien og Bulgarien med deres indtræden i EU. Jeg vil imidlertid gerne nævne én af betingelserne for Bulgariens tiltrædelse af EU, nemlig lukningen af atomkraftværket i Kosloduj. På trods af et moderniseret sikkerhedssystem og relevante europæiske institutioners positive vurdering af sikkerheden skal Bulgarien lukke reaktor tre og fire inden udgangen af 2006.
<P>
Bulgarien eksporterer elektricitet til alle sine nabolande, og adskillige medlemmer her i salen har gentagne gange gjort opmærksom på de enorme sociale, økonomiske og miljømæssige skader, der vil blive resultatet, og på de problemer, der vil følge i form af øget afhængighed af import af og problemer med at opnå en pålidelig energiforsyning, hvis begge reaktorer lukkes. På grund af problemets art og omfang håber jeg, at Rådet vil reagere fleksibelt og lave aftaler med den bulgarske regering om at udskyde lukningen af begge reaktorer. Efter at vi i forhandlingerne har lagt så megen vægt på betydningen af konkurrencedygtighed, sikkerhed og en bæredygtig energiforsyning, er krav om lukning af Kosloduj på dette tidspunkt slet og ret latterlige.
<SPEAKER ID="158" NAME="Yannick Vaugrenard" AFFILIATION="PSE">
(FR) Hr. formand, mine damer og herrer! Visse medlemmer af Verdenshandelsorganisationen overholder ikke grundlæggende sociale standarder og anvender overtrædelsen af sociale rettigheder til at konkurrere uretfærdigt og forvride konkurrencereglerne. Ud over Kommissionens meddelelse om fremme af anstændigt arbejde for alle hvordan anvender EU så sin indflydelse i WTO til at sikre, at arbejdstagernes grundlæggende rettigheder overholdes i medlemsstaterne?
<P>
Der findes 200 millioner børn med lønnet arbejde i verden, 12 millioner mennesker udfører tvangsarbejde, over to millioner arbejdstagere dør hvert år af følgerne af arbejdsulykker eller af arbejdsrelaterede sygdomme, og 145 fagforeningsmedlemmer blev myrdet sidste år. På baggrund af disse oplysninger er det ikke overraskende, at globalisering skræmmer borgerne.
<P>
Erklæringer om gode hensigter er prisværdige, men det er ikke nok. Tiden er inde til at straffe alle lande, der nyder godt af åbningen af markeder, men nægter at overholde konventioner fra Den Internationale Arbejdsorganisation. EU skal organisere sig og bruge sin kollektive indflydelse i WTO til at sikre, at kravene fra Den Internationale Arbejdsorganisation bliver opfyldt.
<SPEAKER ID="159" NAME="Margarita Starkevičiūt" AFFILIATION="ALDE">
(LT) Hr. formand! Parlamentet diskuterer ofte spørgsmål, som er aktuelle for alle lande, såvel som spørgsmål, der kun interesserer repræsentanter for visse lande. Parlamentets pressetjeneste afspejler imidlertid ikke denne forskel, og de nationale pressetjenester, der er tilknyttet Parlamentet (som f.eks. Litauens), anfører, at de ikke kan betegne spørgsmål i deres referater som prioriteringsspørgsmål, hvis disse ikke er blevet udpeget som sådanne for Parlamentets pressetjeneste. Sager af betydning for Litauen, som f.eks. Østersø-strategien eller forbindelser med Rusland, afspejles ikke i de litauiske presserapporter. De bliver tildelt sekundær betydning. Jeg opfordrer indtrængende til, at Parlamentets kontor tjekker aktiviteterne i Parlamentets pressetjeneste for at sikre, at der er bevågenhed ikke kun om spørgsmål af generel interesse i Europa, men også om spørgsmål af interesse for enkelte lande, hvis anliggender også drøftes i Parlamentet.
<SPEAKER ID="160" NAME="Kartika Tamara Liotard" AFFILIATION="GUE/NGL">
(NL) Hr. formand! I morgen stemmer Parlamentet om et forslag om at liberalisere det europæiske fyrværkerimarked. Der er ingen i Europa, som har bedt om det, undtagen fyrværkeriindustrien, som helt klart har haft indflydelse på både Kommissionens dokument og på betænkningen.
<P>
Der er store forskelle mellem lovgivningen for fyrværkeri i de europæiske lande. I mit eget land, Nederlandene, har vi siden den afskyelige katastrofe i en fyrværkerifabrik i Enschede været uhyre forsigtige. Vi ønsker ikke at få pålagt harmonisering fra Europa, således at vi ikke længere kan stille vores egne strenge krav til fyrværkeri.
<P>
Borgernes sikkerhed bør efter min mening altid være vigtigere end fyrværkeriindustriens fortjeneste. Derfor vil jeg råde alle til at stemme imod denne betænkning i morgen.
<SPEAKER ID="161" NAME="Andrzej Tomasz Zapałowski" AFFILIATION="IND/DEM">
(PL) Hr. formand! Forslaget til betænkning om påståede CIA-interneringscentre på europæisk territorium blev stillet i går af hr. Fava. I denne betænkning udpeges Polen som det eneste EU-medlemsland, hvor sådanne hemmelige CIA-interneringscentre kan have været placeret. Der er ikke leveret noget bevis til støtte for denne udtalelse. Det er udelukkende en antagelse.
<P>
Dette forsøg på at kompromittere et nyt medlemsland ved at anklage det for at samarbejde om tortur af terrorister er intet mindre end skandaløst. Man kan ikke lade være med at tænke, om ikke det er en straf udmålt til Polen af visse EU-medlemslande på grund af Polens tætte militære samarbejde med USA. Det kunne fortolkes som et forsøg på at banke Polen på plads. Jeg vil gerne understrege, at vi giver disse påstande overdreven opmærksomhed i stedet for at lægge flere kræfter i at imødegå terrortruslen i Europa.
<SPEAKER ID="162" NAME="György Schöpflin" AFFILIATION="PPE-DE">
(EN) Hr. formand! Kollegerne vil huske sidste uges udstilling i Parlamentet, der viste de flersprogede resultater fra Babeş-Bolyai-universitetet i Cluj i Rumænien.
<P>
En på alle måder beklagelig hændelse såede alvorlig tvivl om universitets engagement i ægte flersprogethed. I 2005 vedtog universitetets senat en beslutning om, at skilte på universitetet skal vises på alle dets tre sprog: rumænsk, ungarsk og tysk. Men forsøg på at indføre skilte på ungarsk i universitetsbygningen i sidste uge blev forhindret med magt, og de involverede blev fyret fra universitetet i mandags.
<P>
Der er tale om en vidtrækkende selvmodsigelse her. Enten er universitetet virkelig flersproget, hvilket betyder, at det skal acceptere ungarsk på lige fod med andre sprog, eller også er det ikke, og så skal det lade være med at lade som om.
<SPEAKER ID="163" NAME="Marian Harkin" AFFILIATION="ALDE">
(EN) Hr. formand! I Irland er vi midt i en 16-dages kampagne, hvor vi sætter fokus på problemet med vold i hjemmet. Det er vigtigt at konfrontere vold i hjemmet, og at de rette tjenester tages i brug, fordi vold i hjemmet ødelægger millioner af liv - kvinders, børns og undertiden mænds - over hele Europa.
<P>
Bevidstgørelse er det første skridt. I går havde jeg lejlighed til at åbne en udstilling om kunst og poesi, som arrangeres af Donegal Women's Domestic Violence Service med bidrag fra tre lokale skoler: St Columba's, erhvervsskolen og Loreto-klostret i det nordvestlige Irland.
<P>
Et relateret spørgsmål, som er vigtigt for Irland, er menneskehandel. Jeg opfordrer taoiseach'en, som var til stede her i Parlamentet i går, til straks at ratificere både Europarådets konvention om menneskehandel og FN's protokol om menneskehandel. Det vurderes, at Irland fungerer som transit- og modtagerland for handel med kvinder og børn, og der er tegn på, at organiserede kriminelle bander hjælper internationale smuglere med at oprette smuglerruter i Irland.
<SPEAKER ID="164" NAME="Gerard Batten" AFFILIATION="IND/DEM">
(EN) Hr. formand! Jeg vil gerne ære en person fra min valgkreds, hr. Alexander Litvinenko. Alexander var frygtløs i sin udlevering af de politiske gangstere, der nu kører Rusland, og uhyrerne fra KGB og FSB, der stadig indtager politiske positioner i Europa. Han betalte den højeste pris for sit mod.
<P>
I april holdt jeg to taler her i Parlamentet, hvor jeg gentog påstande, som jeg havde fra Alexander om, at Romano Prodi havde været en slags agent for KGB. Alexander fortalte mig, at nøglefiguren til forståelsen af hr. Prodis påståede forbindelser med KGB i 1970'erne var en mand ved navn Sokolov, også kendt som Konopkin, der arbejdede for TASS i Italien.
<P>
Eftersom Alexander ikke længere kan vidne om dette, hvilket han var parat, villig og i stand til, er jeg glad for at kunne gøre ham den tjeneste posthumt.
<SPEAKER ID="165" NAME="Witold Tomczak" AFFILIATION="IND/DEM">
(PL) Hr. formand! Polen ønsker, at enhver beslutning om at erstatte vores nationale valuta med euroen skal tages på basis af en folkeafstemning, som det var tilfældet i Sverige.
<P>
I henhold til tiltrædelsestraktaten i 1994, der fastlagde betingelserne for Sveriges tiltrædelse, blev det forlangt, at de svenske myndigheder skulle erstatte den svenske krone med euroen. Ikke desto mindre blev der afholdt en folkeafstemning om spørgsmålet i Sverige i 2003. Resultatet var en sejr for tilhængerne af en bevarelse af kronen, så der blev ikke foretaget noget for at indføre euroen.
<P>
Det polske folk har også ret til at udtale sig om et spørgsmål af så afgørende betydning for det. I øjeblikket mener så mange som 36 % af mine medborgere, at en indførelse af euroen ville føre til prisstigninger og lavere levestandard. De føler, at en indførelse af euroen ville være et politisk eksperiment med tvivlsomme fordele. Vi ønsker ikke at overdrage Polens valutapolitik til Den Europæiske Centralbank i Frankfurt.
<SPEAKER ID="166" NAME="Oldřich Vlasák" AFFILIATION="PPE-DE">
(CS) Hr. formand, mine damer og herrer! Diskussionen om en stigning i forbrugerafgiften på øl på gårsdagens rådsmøde mellem EU's finansministre berører ikke kun Tjekkiet. Øl- og alkoholbeskatning bør ses i sammenhæng. I Tjekkiet behandler vi øl som en integreret del af vores nationale køkken. Øl har den samme betydning for os, som god vin har for franskmænd. Ligesom mange af mine fransktalende kolleger ikke ville drømme om at spise frokost uden et glas rødvin til, ville vores traditionelle tjekkiske frokost uden en halv liter tjekkisk øl af høj kvalitet være utænkelig for mig. Gårsdagens tjekkiske veto mod at hæve forbrugerafgiften på øl skal derfor fortolkes ikke kun som en opfordring til en omfattende løsning på problemet med beskatning af alkoholholdige drikkevarer, men også som en opfordring til at behandle alle Europas problemer på lige fod.
<P>
Hvis vi ønsker at bekæmpe alkohols negative effekter, bør vi sørge for de samme beskatningsformer for alle alkoholholdige drikkevarer. Hvis vi ønsker at give nyt liv til europæisk landbrug, bør vi reformere den fælles landbrugspolitik og støtte alle landmænd ens. Hvis vi ønsker at bekæmpe terrorismen, skal vi sørge for, at alle medlemslande deltager på lige fod i den kamp.
<SPEAKER ID="167" NAME="Lidia Joanna Geringer de Oedenberg" AFFILIATION="PSE">
(PL) Hr. formand! For et år siden iværksatte Rusland en embargo over for visse polske plante- og animalske produkter. Det var en af grundene til, at Polen blokerede forhandlingerne mellem EU og Rusland om en ny partnerskabs- og samarbejdsaftale, hvilket var emnet for dagens forhandling.
<P>
Polen brugte sit veto for at forsvare sine interesser. Vetoet var en prøve på den europæiske enhed mod Rusland og et udtryk for en stærk solidaritetsånd i EU. Den prøve bestod EU i overlegen stil. Unionen viste, at den ikke er ligeglad med de enkelte medlemslandes interesser. Desværre var det imidlertid først efter, at embargoen havde fungeret i et år, at kommissionsformand Barroso opfordrede Rusland til at hæve den, idet han fastholdt, at importforbuddet var uberettiget.
<P>
Det polske veto havde den effekt, at drøftelser om en ny aftale med Rusland blev sat på standby, en sag, der er af stor betydning for hele EU. Den nuværende aftale er 10 år gammel og ikke længere relevant i de aktuelle problemstillinger. En ny aftale er ubetinget nødvendig for udviklingen af en fælles handels- og energipolitik med Rusland, hvilket er afgørende for hele EU. Vi kan kun håbe, at Kommissionen fremover vil betragte lignende sager som hastesager og hjælpe med at løse sådanne ensidige forbud, der pålægges EU-medlemslande af tredjelande, og at det ikke vil være nødvendigt at forhale vigtige forhandlinger som disse, der omhandler den fælles EU-politik over for Rusland.
<SPEAKER ID="168" NAME="Marco Cappato" AFFILIATION="ALDE">
- (IT) Hr. formand, mine damer og herrer! Det forekommer mig, her på den selv samme dag, hvor vi står over for beslutningen om at neddrosle forhandlingerne om Tyrkiets tiltrædelse af EU, at vi tager grusomt fejl ved at fortælle offentligheden, at grunden til denne neddrosling er Cypern-spørgsmålet - hvis enkeltheder sandsynligvis kun er kendt af én ud af 1.000 eller 10.000 EU-borgere.
<P>
Sandheden er, at dette Europa, som vi lever i, er bange og rider på den bølge af frygt, som skabes af dem, der sætter illegal immigration, fundamentalisme og terrorisme på det samme fly og prøver at uddrive disse fjender, som om de befandt sig uden for vores grænser. De bruger således Tyrkiet som syndebuk. Dette er frygt, som ikke bør gives frit løb. Den bør i stedet overvindes af et politisk lederskab i Europa, som er i stand til at tilbyde os en storslået drøm: en ædel vision om et Europa, der er sekulært, tolerant, moderne og modigt, og dermed i stand til at åbne sig for at besejre de ydre fjender og frem for alt de indre fjender, som skaber større og større uro og bekymring.
<SPEAKER ID="169" NAME="Czesław Adam Siekierski" AFFILIATION="PPE-DE">
(PL) Hr. formand! Polens vægring ved at hjemle Unionen mandat til at forhandle med Rusland skal ikke forstås som en aktion mod Rusland og absolut ikke som en modstand mod at forhandle en fornuftig partnerskabsaftale med det land.
<P>
Vi var tvunget til at indtage den holdning, og vi var klar over, at det er bedst at undgå, at sager når et sådant stadium. Vi ønsker at undgå, at lignende situationer opstår fremover. Men jeg vil appellere til EU's side og især til Rådet og Kommissionen og bede dem tjekke deres samvittighed og kaste et blik tilbage på deres reaktion i denne sag.
<P>
Personligt henvendte jeg mig til mindst tre kommissærer, nemlig de ansvarlige for handel, landbrug og fødevaresikkerhed. Jeg rejste spørgsmålet under plenarforsamlinger og også i Udvalget om Landbrug og Udvikling af Landdistrikter. Jeg kan bekræfte, at der manglede samarbejde mellem de relevante generaldirektorater og kommissærer om sagen. Hvis lignende situationer opstår i fremtiden, vil alle medlemslandes støtte og fælles handling være af afgørende betydning, sammen med den holdning, der er vedtaget af EU-institutionerne.
<SPEAKER ID="170" NAME="Marios Matsakis" AFFILIATION="ALDE">
(EN) Hr. formand! Misbrug af hårde stoffer er en verdensomspændende sygdom, som der ikke findes nogen virkningsfuld kur for. Mennesker, der lider af denne alvorlige sygdom, skal have deres daglige dosis narkotika uanset omkostningerne eller risikoen for dem selv. De vil stjæle, prostituere sig eller dræbe, hvis det er nødvendigt for at få den nødvendige narkotika. For at tilfredsstille deres afhængighed støtter de den blomstrende kriminelle narkohandel. Mange vil dø som følge af deres afhængighed; andre vil lide under svære komplikationer.
<P>
Vores samfund har prøvet at håndtere dette problem gennem en dyr politiindsats, dels på grund af uvidenhed og dels på grund af desperation. Disse metoder er slået afgørende fejl, fordi narkomisbrugere har brug for hjælp fra en læge, ikke en politimand. For nylig har nogle modige, højtstående politikfolk, herunder en vicepolitimester i Det Forenede Kongerige, opfordret til en ændring af taktikken. De har ret! Lad os overveje at tage det modige skridt, hvor vi begynder at behandle ofre for narkomisbrug ved at give dem deres narkotika i et kontrolleret, lægeligt miljø, gratis, uden komplikationer, uden politi og domstole og uden kriminalitet. Lad os begynde at behandle dem som patienter, ikke kriminelle.
<SPEAKER ID="171" NAME="Daniel Caspary" AFFILIATION="PPE-DE">
(DE) Hr. formand! Jeg vil gerne sige noget om transmissionen af vores møder. Når Parlamentets plenum træder sammen, sådan som nu, og vi drøfter forskellige emner, som lige om lidt det syvende forskningsrammeprogram, så er det efter min mening uacceptabelt, at alle mulige andre ting er vigtigere for forvaltningen end at transmittere dette møde med en ordentlig kameraføring via internettet og til grænsefladerne til medierne. Jeg ville være meget taknemmelig, hvis De også ville tage dette spørgsmål op, som vedrører vores interne arbejde.
<SPEAKER ID="172" NAME="Vytautas Landsbergis" AFFILIATION="PPE-DE">
(LT) Hr. formand! Begivenhederne i de seneste par måneder i forholdet mellem EU og Rusland har vist, at Europa er ved at se kendsgerningerne i øjnene. Den strategiske partner med de såkaldte "fælles værdier" er allerede blevet degraderet til en pragmatisk parter, og det varer ikke længe, før Iran, med alle dets energiressourcer, også bliver anerkendt som Europas pragmatiske partner. Støtte til terrorister bliver ingen hindring. Vi har allerede accepteret, at Ruslands "suverænitets-love" giver landets agenter lov til at rejse rundt og dræbe styrets fjender overalt i verden. Vi accepterer det, når Kreml åbent siger til Europa, at de værdier, vi værdsætter, er kunstige og advarer mod udbredelsen af det europæiske demokratis kolonialisme. Vi tier og håber, at dette er prisen for at få et energicharter, selv om Rusland gentagne gange har sagt, at det vil omskrive dokumentet på sin egen måde og tvinge europæerne til at trække sig. For nylig har Polen forsøgt at forsvare princippet om europæisk solidaritet, og det var EU utilfreds med. Vi skubbede energiproblemet, som polakkerne tog op, til side og talte kun om kød. Derfor er al snak om enighed om forfatningen nyttesløs, når vi ikke er enige i vores sind og hjerter, og når Rusland ikke bare kan købe en gasrørledning, men også europæiske politikere.
<SPEAKER ID="173" NAME="Formanden">
Indlæggene af et minuts varighed om politisk vigtige sager er hermed afsluttet.
