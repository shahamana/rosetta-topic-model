<CHAPTER ID="013">
Indlæg af et minuts varighed om politisk vigtige sager
<SPEAKER ID="022" NAME="Formanden">
Næste punkt er indlæg af et minuts varighed om politisk vigtige sager.
<SPEAKER ID="023" NAME="Erna Hennicot-Schoepges" AFFILIATION="PPE-DE">
(FR) Hr. formand! Jeg vil gerne henlede Parlamentets opmærksomhed på den kendsgerning, at Belarus' præsident, Aleksandr Lukasjenko, er ankommet til Prag. Er præsident Lukasjenkos besøg i overensstemmelse med de værdier, som vi står for? Kan EU have relationer til en præsident, der besidder al magten i et land uden tidsbegrænsning og uden mandat? Hvilket image får EU ved at acceptere tilstedeværelsen af en præsident, der har fået flere af sine politiske modstandere fjernet, og som begrænser sine borgeres rettigheder? Hvilket signal sender EU til Obamaregeringen, når en amerikansk borger lider i et belarussisk fængsel og sandsynligvis vil dø, hvis der ikke gribes ind hurtigt? Det er min holdning, at præsidenten aldrig skulle have været indbudt.
<SPEAKER ID="024" NAME="Antonio Masip Hidalgo" AFFILIATION="PSE">
(ES) Hr. formand! Jeg vil gerne tale om El Musel, som er den største havn i min region, Asturias.
<P>
Det er helt afgørende, at Kommissionen frigør midler til de yderligere omkostninger, der er forbundet med denne havn. Kommissær Tajani har forstået dette ligesom hans forgænger Jacques Barrot. De har begge anerkendt de store driftsmæssige og miljømæssige udfordringer i forbindelse med El Musel.
<P>
Her midt i krisen, hvor der er stort behov for arbejder som i El Musel, er tiden inde til at fjerne tidskrævende og overdrevent bureaukratiske procedurer og tænke store tanker og fremskynde denne finansiering, der er så vigtig for Asturias, for den nordlige del af Spanien og for den europæiske økonomiske genopretning. Og lad mig gentage: så vigtig for den europæiske økonomiske genopretning, som Spanien er beæret over at tage del i.
<SPEAKER ID="025" NAME="Metin Kazak" AFFILIATION="ALDE">
(BG) Hr. formand! Resultatet af det seneste møde i Det Europæiske Råd er et eksempel på, hvordan man kan praktisere et af EU's grundlæggende principper, nemlig solidaritet.
<P>
De 5,6 mia. EUR i bistand vil gøre det muligt for europæerne at afbøde konsekvenserne af den globale finansielle og økonomiske krise. De 105 mio. EUR, der blev godkendt til Bulgarien, og som er øremærket beskyttelse af energiforsyningssikkerheden, etablering af bredbåndsinternet og landbrug, afspejler støtten og den stigende tillid til regeringens program til håndtering af krisen.
<P>
Det er af afgørende betydning for mit land, at Kommissionen godkender og Parlamentet støtter den søgte forlængelse til 2013 for kompensation for den tidlige lukning af Kozloduy-atomkraftværkets tredje og fjerde blok. Bulgarien led de største tab i forbindelse med den seneste gaskrig mellem Rusland og Ukraine. Det er derfor vigtigt at respektere princippet om ligebehandling af EU-medlemsstaterne.
<P>
Jeg regner med støtte fra Kommissionens formand Barroso, og jeg opfordrer mine kolleger i Parlamentet til at lade retfærdighed og solidaritet herske i Europa.
<SPEAKER ID="026" NAME="Eoin Ryan" AFFILIATION="UEN">
(EN) Hr. formand! Jeg vil gerne rejse spørgsmålet om de spydigheder og bemærkninger, der fremsættes fra visse sider, om det irske bank- og finanssystem.
<P>
Det irske system fungerer i henhold til et retligt og lovgivningsmæssigt EU-direktiv. Det irske system er nøjagtig lige så stærkt - eller svagt - som det pågældende EU-direktiv. Som vi alle ved, har lovgivningssystemet generelt spillet fallit. Irland er ikke værre eller bedre end andre steder.
<P>
Jeg er utilfreds med de fjendtlige kommentarer om Irland fra London, New York og de tyske medier. Alle disse steder har oplevet lovgivningsmæssige og bankrelaterede udfordringer og problemer, der svarer til og i mange tilfælde er meget værre end dem, vi har stået over for i Irland. De konstante spydige bemærkninger fra vores EU-naboer har været baseret på fordomme snarere end objektive kendsgerninger og skader EU-solidariteten på et tidspunkt, hvor Europa står over for enorme finansielle og økonomiske udfordringer.
<SPEAKER ID="027" NAME="László Tőkés" AFFILIATION="Verts/ALE">
(HU) Hr. formand! Det internationalt kendte Roşia Montană Gold Corporation, som er et canadisk-rumænsk joint venture, planlægger at udvikle Europas største åbne guldmine i den transsylvanske by Verespatak (Roşia Montană). Europa-Parlamentet udtrykte i sin beslutning fra december 2004 dyb bekymring vedrørende den risiko for en naturkatastrofe, som projektet indebar. På mødet i 2005 i ICOMOS' generalforsamling blev det besluttet at beskytte denne gamle bys historiske arv.
<P>
I projektet, som er blevet ledsaget af en række skandaler, skal der anvendes samme cyanidteknologibaserede forarbejdningsmetode som den, der forurenede hele Tiszafloden i 2000. Verespataks arv (Roşia Montană) er også blevet ødelagt og dens befolkning kastet ud i fattigdom. Det ser ud til, at den rumænske regering forbereder sig på at ophæve sit midlertidige forbud mod investeringen.
<P>
Jeg opfordrer Parlamentet til at gribe ind for at redde Verespatak og beskytte områdets naturlige miljø. Kommissionen bør bidrage til at rehabilitere den ødelagte by og dens omgivelser.
<SPEAKER ID="028" NAME="Georgios Toussas" AFFILIATION="GUE/NGL">
(EL) Hr. formand! I de næste par dage vil det være:
<P>
10 år siden NATO og EU's regeringer - både centrum-venstre- og centrum-højre-regeringer - indledte deres beskidte krig mod Jugoslaviens befolkning;
<P>
seks år siden USA's og dets allieredes kriminelle krig og besættelse af Irak - en krig, der har kostet ca. 1,5 mio. irakere livet;
<P>
60 år siden stiftelsen af NATO, den imperialistiske krigsmaskine og trussel mod freden i hele verden, som forbereder fejringen af sit 60-års jubilæum med et topmøde i Strasbourg.
<P>
For 10 år siden i Washington, den 23. og 24. april 1999, undertegnede lederne af NATO-medlemsstaterne en 50-års jubilæumserklæring, hvori de godkendte NATO's nye doktrin. De vedtog således den nye NATO-strategi, som også officielt går imod de grundlæggende retsstatsprincipper. En række andre kriminelle indgreb fra NATO's side fulgte i Afghanistan, Irak, Iran og Mellemøsten.
<P>
Frem mod NATO-topmødet har de franske myndigheder gjort Strasbourgs bymidte til en lukket zone og aktiveret den bestemmelse i Schengenaftalen, der forhindrer fredelige demonstranter i at komme ind i Frankrig. De har mobiliseret betydelige væbnede styrker og politistyrker for at håndtere demonstranterne. Disse foranstaltninger, der åbenlyst krænker grundlæggende demokratiske rettigheder, viser, i hvor høj grad imperialisterne og NATO frygter befolkningen.
<P>
Folket må reagere på de festligheder, der markerer 60-året for kriminelle imperialistiske tiltag fra NATO's side, ved at styrke den antiimperialistiske fredsbevægelse, styrke græsrøddernes krav om, at NATO opløses ...
<P>
(Formanden fratog taleren ordet)
<SPEAKER ID="029" NAME="Kathy Sinnott" AFFILIATION="IND/DEM">
(EN) Hr. formand! Tværpolitiske grupper har en lang og fornem historie i Europa-Parlamentet. I de tværpolitiske grupper kan medlemmerne samles på tværs af politiske skel og behandle specifikke spørgsmål.
<P>
Den ældste tværpolitiske gruppe - om handicap - gør sig til fortaler for lovgivning, der skal sikre, at Parlamentet er handicapvenligt, og oplyser andre parlamentsmedlemmer om handicapspørgsmål.
<P>
Til trods for det værdifulde arbejde i de tværpolitiske grupper er de i det seneste år blevet marginaliseret, og de er reelt blevet lukket ned af interne parlamentariske regler, der nægter de tværpolitiske grupper mødelokaler og pladser på dagsordenen for Strasbourg-møderne.
<P>
Jeg mener, at vi skal rette op på dette straks - og inden næste valgperiode - da de tværpolitiske grupper ellers vil blive fortid. Parlamentet vil være fattigere uden dem, og de europæiske borgere vil ikke kunne få den samme service.
<P>
(Bifald)
<SPEAKER ID="030" NAME="Desislav Chukolov" AFFILIATION="NI">
(BG) Hr. formand, mine damer og herrer! I de seneste år har vi i Bulgarien været vidne til en forkastelig praksis, der er kendt som "køb af stemmer".
<P>
Denne praksis anvendes af samtlige politiske grupper, undtagen det patriotiske Attackparti. Selv partier, der beskriver sig selv om et alternativ til regeringspartierne, betaler vælgerne, hvilket for nogle dage siden fremgik af oplysninger fra landsbyen Brest i nærheden af Pleven.
<P>
Det kommende valg i vores land ser ud til at blive det mest korrupte valg i Bulgarien i nyere tid. Det etnisk tyrkiske og forfatningsfjendtlige parti MRF har øremærket den enorme sum af 60 mio. EUR til at få det maksimale antal medlemmer, der repræsenterer tyrkiske interesser, ind i både Europa-Parlamentet og Bulgariens nationalforsamling.
<P>
Der er en helt reel fare for, at der i næste valgperiode vil være medlemmer af Europa-Parlament, der har opnået deres mandat på grundlag af købte stemmer. Vores budskab i Attack er følgende: "Tyrkiet skal ikke ind i EU", og vi anmoder formand Pöttering om at opfordre de bulgarske myndigheder til at sikre, at køb af stemmer forhindres under det kommende valg gennem vedtagelse af valglovgivning.
<SPEAKER ID="031" NAME="György Schöpflin" AFFILIATION="PPE-DE">
(HU) Hr. formand! Situationen er enkel. Et par hundrede meter fra den ungarske grænse i den østrigske landsby Heiligenkreuz opfordrer et østrigsk selskab til opførelse af et affaldsforbrændingsanlæg med stor kapacitet. På den ungarske side opfatter byen Szentgotthárd den planlagte opførelse som uacceptabel bl.a. af miljøbeskyttelseshensyn.
<P>
I de sidste to år har der været hyppige protester på den ungarske side, men Østrig nægter at anerkende dette. Resultatet er, at en voksende antiøstrigsk følelse begynder at påvirke de traditionelt venskabelige forbindelser mellem de to lande.
<P>
Vi opfordrer Østrig til at undersøge planen under hensyntagen til de ungarske bekymringer og standse udviklingen heraf.
<SPEAKER ID="032" NAME="Gyula Hegyi" AFFILIATION="PSE">
(EN) Hr. formand! I januar angreb Kommissionen det ungarske stop for genmodificeret MON810-majs. Stoppet støttes klart af hele det ungarske videnskabelige samfund, alle politiske partier og det ungarske samfund. På Det Europæiske Råds møde i marts opnåede Ungarn og Østrig et overvældende flertal til opretholdelse af dette stop til trods for Kommissionens afgørelse. 23 af de 27 medlemsstater støttede Ungarn mod Kommissionen.
<P>
Det viser, at det er på høje tid, at vi genovervejer fremgangsmåden for godkendelse af gmo'er i EU. Jeg tror - og det fremgår klart af afstemningen i Det Europæiske Råd - at de fleste medlemsstater har samme holdning, nemlig at medlemsstaterne bør have kompetence til at give tilladelse til en gmo eller ej. Jeg håber, at Parlamentet i den kommende valgperiode vil vedtage en ny forordning om godkendelse af gmo'er, som er baseret på subsidiaritetsprincippet og princippet om gennemsigtighed. Kommissionen bør samarbejde med Parlamentet og medlemsstaterne, ikke bestemme over dem.
<SPEAKER ID="033" NAME="Jean Marie Beaupuy" AFFILIATION="ALDE">
(FR) Hr. formand! En af vores kolleger har netop talt om tværpolitiske grupper.
<P>
Der er mere end 20 tværpolitiske grupper i Parlamentet, og deres arbejde har været tydeligt i hele indeværende valgperiode, der lakker mod enden. Utallige tekster har nydt godt af arbejdet i vores tværpolitiske grupper, og titusindvis af personer og flere hundrede institutioner er blevet modtaget i Parlamentet takket være arbejdet i disse tværpolitiske grupper. Hvis vi bliver ved med at undertrykke de tværpolitiske grupper ved at nægte dem mødelokaler, vil der blive flere demonstrationer.
<P>
Hr. formand! De har stor erfaring i Parlamentet. Tillad ikke mere eller mindre hemmelige undergrupper at mødes i den kommende valgperiode. Vi er ikke bange for gennemsigtighed i de tværpolitiske grupper, og vi beder Dem derfor om helt åbent at foretage en evaluering af de tværpolitiske grupper i denne valgperiode. På den måde kan vi bevise deres nytte.
<P>
Jeg vil bede Dem om ikke at vende det døve øre til de tværpolitiske gruppers ønsker og til de mange skrivelser, som er blevet sendt til Dem i de seneste år.
<SPEAKER ID="034" NAME="Ewa Tomaszewska" AFFILIATION="UEN">
(PL) Hr. formand! Den demografiske krise i Europa kan ikke ignoreres. Den deraf følgende mangel på arbejdskraft er en trussel mod EU-medlemsstaternes økonomiske udvikling. Krisen underminerer også pensionssystemernes effektivitet og skaber alvorlige problemer for de europæiske sundheds- og socialsystemer.
<P>
I mellemtiden har Kommissionen nægtet at udvise forståelse for vores forsøg på at vende den negative demografiske tendens ved at fremme familieudvikling. Der har især været indvendinger mod behovet for at sænke momsen på produkter til spædbørn såsom bleer. Idéen om at straffe de enkelte lande for at indføre denne type løsninger er et udtryk for manglende bevidsthed om de farer, som vi står over for, eller kan alternativt opfattes som et tegn på ond tro. Under alle omstændigheder er det uacceptabelt.
<SPEAKER ID="035" NAME="Ilda Figueiredo" AFFILIATION="GUE/NGL">
(PT) Hr. formand! Det er skandaløst, at den eneste rent portugisisk ejede dækfabrik har været i produktionsstop i flere måneder, hvilket har bragt op imod 300 job i direkte fare i det socialt dårligt stillede område Vale do Ave. Området har et af de højeste arbejdsløshedsniveauer i EU efter en række virksomhedslukninger og jobnedskæringer i tekstilsektoren.
<P>
De ansatte hos Camac i Santo Tirso og den fagforening, der repræsenterer dem, har offentligt redegjort for denne alvorlige situation og meddelt, at selskabet ikke skylder bankerne eller staten noget og rent faktisk har fordringer i størrelsesordenen titusindvis af euro som følge af tilbageholdelse af moms. Hovedkreditorerne er de ansatte selv, som ikke har fået udbetalt løn, fordi virksomheden ikke har kunnet afbøde konsekvenserne af det britiske punds faldende værdi - næsten hele virksomhedens produktion eksporteres til Det Forenede Kongerige - og de kraftigt stigende priser på de råmaterialer, der anvendes i produktionsprocessen.
<P>
Efter virksomhedens konkursbegæring venter de indtil den 30. marts på en løsning. Den portugisiske regering og Kommissionen må straks reagere på advarslen og på den utilfredshed, som arbejdstagerne har givet udtryk for, med henblik på at forhindre yderligere arbejdsløshed og elendighed i et område, hvor der ikke er alternative beskæftigelsesmuligheder.
<SPEAKER ID="036" NAME="Philip Bushill-Matthews" AFFILIATION="PPE-DE">
(EN) Hr. formand! Revisionen og reformen af de parlamentariske procedurer står nu øverst på dagsordenen, og jeg er sikker på, at det er et spørgsmål, der ligger Dem meget på sinde.
<P>
Må jeg underbygge de kommentarer, som et par af mine kolleger allerede har fremsat, om de tværpolitiske gruppers betydning? Jeg er medformand for den tværpolitiske gruppe om aldring, og, som De måske ved, vil over 50 % af vælgerne i år - for første gang - være over 50 år og ikke under 50 år. Aldersrelaterede spørgsmål er således ikke noget, der kun har interesse for os, men også for vores vælgere.
<P>
Jeg vil opfordre formanden til at bruge den gennemsigtighed og retfærdighed, der har præget hans formandskab, til at sikre, at arbejdet i de tværpolitiske grupper fremover lettes og ikke hindres. Er det et løfte?
<SPEAKER ID="037" NAME="Formanden">
Det er altid rart at se de britiske konservative helt om bord på den europæiske skude og helt på vores side. Jeg lover at opføre mig eksemplarisk.
<SPEAKER ID="038" NAME="Proinsias De Rossa" AFFILIATION="PSE">
- (EN) Hr. formand! Jeg vil gerne henlede opmærksomheden på overtrædelser af miljølovgivningen i Irland, specifikt vedrørende vandkvalitet. Ifølge den nye EU-undersøgelse vedrørende vandkvalitet i Irland siger to tredjedele af de adspurgte, at vandkvalitet er et alvorligt problem, mens halvdelen mener, at kvaliteten er faldet siden 2004.
<P>
80 % mener, at der ikke er sket nogen forbedring af vandkvaliteten i vores floder, søer og kystfarvande i de seneste fem år. Kommissionen har nu i syv år undersøgt, hvorvidt den irske regering overholder Domstolens dom fra 2002, hvori det blev fastlagt, at Irland overtrådte lovgivningen om vandkvalitet.
<P>
Vi er nødt til at finde metoder til at sikre, at de love, som vi vedtager i de europæiske borgeres interesse, rent faktisk anvendes af medlemsstaterne. Kommissionen, som er EU's politimand, skal handle rettidigt med henblik på at sikre, at dette sker.
<SPEAKER ID="039" NAME="Kinga Gál" AFFILIATION="PPE-DE">
(HU) Hr. formand! I krisetider anvender dem, der er ved magten i de nye medlemsstater, stadig de gamle reflekser, der er uacceptable i henhold til retsstatsprincippet. På Ungarns nationaldag blev politiske rettigheder overtrådt i uacceptabel grad i Budapest. Området omkring festlighederne blev fuldstændig lukket af, som de blev under diktaturet. For et par dage siden blev krav om en mere ansvarlig regering og krav om, at premierministeren skulle træde tilbage, mødt af politiaktioner, herunder tilbageholdelser og umenneskelig, ydmygende behandling.
<P>
Siden weekenden har vi set, at myndighederne også tilsidesætter demokratiske rettigheder, idet de forsøger at forhindre et tidligt valg ved at gennemføre regeringsrokader. Det er ikke den type demokratisk stat baseret på retsstatsprincippet, som vi - den unge generation efter det kommunistiske regimes afslutning - har drømt om. Vi føler tværtimod, at det er sådan, bløde diktaturer opstår.
<P>
De rumænske myndigheders handlinger mindede os også om fortiden, da den ungarske præsident stik imod de rumænske myndigheders anbefalinger deltog i festlighederne den 15. marts sammen med de 1,5 mio. ungarere i Rumænien, men kun kunne rejse dertil som privatperson i bil. Årsagen til dette var, at landingstilladelsen til præsidentens fly blev trukket tilbage af Rumænien med den opdigtede begrundelse, at besøget ville skade partnerskabet mellem de to lande. Alt dette finder sted i 2009 i to EU-medlemsstater, som er nabolande.
<SPEAKER ID="040" NAME="Csaba Sándor Tabajdi" AFFILIATION="PSE">
- (HU) Hr. formand! Sidste uges EU-topmøde bekræftede de grundlæggende principper, som Europa-Parlamentet også har givet udtryk for, nemlig at EU ikke tolererer protektionisme og ikke tillader en udvanding af resultaterne af det indre marked. Jeg vil gerne lykønske formanden for at have været til stede på Det Europæiske Råds møde.
<P>
Der blev truffet nogle meget vigtige beslutninger, herunder beslutninger vedrørende det spørgsmål, som den ungarske premierminister Ferenc Gyurcsány anbefalede for et år siden, og som blev støttet af Europa-Parlamentet i Rasmussen-betænkningen, nemlig at der bør indføres et finansielt marked og et banktilsynssystem. Der blev truffet en principbeslutning på topmødet, som repræsenterer et meget vigtigt skridt fremad.
<P>
Det er et vigtigt skridt fremad for hele EU, men især for Central- og Østeuropa og de baltiske lande, at banker ikke må lade deres datterselskaber i regionen i stikken, men skal fremsende den støtte, som de modtager.
<P>
Den kendsgerning, at støtte til betalingsbalancen i medlemsstater uden for euroområdet er blevet fordoblet fra 25 mia. EUR til 50 mia. EUR, er et meget vigtigt udtryk for EU's solidaritet. Det er i alles interesse, og heldigvis er det i hele EU's interesse.
<SPEAKER ID="041" NAME="Aurelio Juri" AFFILIATION="PSE">
(SL) Hr. formand! På vores sidste møde vedtog vi en vigtig maritim lovgivningspakke, som har forbedret de fremgangsmåder, der skal anvendes i tilfælde af ulykker på havet.
<P>
Som vi ved, giver havet os mange fordele, men det indebærer også risici. Når en alvorlig ulykke finder sted, er det dem, der lever langs kysten, der må lide under konsekvenserne. Den bedste fremgangsmåde er således forebyggelse, især den type forebyggelse, der regulerer mængden og karakteren af søfart i forhold til følsomheden af det område, der oversejles.
<P>
Derfor vil jeg gerne stille følgende spørgsmål til Kommissionen og især kommissær Tajani, som er ansvarlig for transport, og til hvem jeg vil henvende mig på hans modersmål, italiensk.
<P>
- (IT) Hr. formand, mine damer og herrer! (...) hvordan målene i denne nye lov om sikkerhed til søs hænger sammen med planerne om to metanproducerende gasgeneratorer i Triestebugten, som er et område med tung skibsfart og høj bykoncentration, hvor havet er lavt - ikke mere end 20 meter dybt - og hvor havbunden ikke må røres, da den er gennemsyret af kviksølv. Terminalerne ville, hvis de blev bygget, tiltrække et metantankskib om ugen pr. anlæg. Vi kender de risici, som disse skibe medfører i denne type områder.
<SPEAKER ID="043" NAME="Bogusław Rogalski" AFFILIATION="UEN">
(PL) Hr. formand! I dag vil jeg specifikt fokusere på den måde, hvorpå den israelske hær forsøger at udslette den palæstinensiske nation for vores øjne. Vi må ikke sidde dette spørgsmål overhørig.
<P>
Jeg lytter til de israelske medieberetninger med skam. Jeg hører soldater fortælle, hvordan de er blevet beordret til at skyde på civile, herunder ældre kvinder. Avisen Haarec har offentliggjort den skriftlige ordre, som en af de militære ledere gav sine underordnede. Han beordrede sine mænd til at skyde på folk, der hjalp sårede palæstinensere. Soldaterne lærer også at udvise foragt over for palæstinensiske liv. Beviset herfor kan findes på den makabre T-shirt, som israelske soldater bærer, og som viser en gravid arabisk kvinde og bærer påtegningen "one shot, two kills".
<P>
Vi må bryde stilheden i Parlamentet på dette område. Ingen nation er bedre eller værre end en hvilken som helst anden nation. I dag har det palæstinensiske folk brug for vores hjælp og støtte. Vi bør løfte denne udfordring og forsøge at løse problemet.
<SPEAKER ID="044" NAME="Anna Záborská" AFFILIATION="PPE-DE">
- (SK) Hr. formand! For to uger siden overbragte De os en meget trist og forfærdelig nyhed. I Tyskland dræbte en ung mand 15 personer og efterfølgende sig selv. Han begik mord og kastede mange, herunder hans egen familie, ud i sorg og fortvivlelse. Hans familie har også mistet et barn, og deres verden er også vendt på hovedet.
<P>
Tillad mig at citere den tyske præsident, der talte ved ofrenes begravelse: "Vi konfronteres alle med et meget alvorligt spørgsmål. Gør vi nok for at beskytte os selv og vores børn? Gør vi nok for at beskytte dem, der udsættes for fare? Gør vi nok for fred i vores eget land? Vi må spørge os selv, hvad vi kan gøre bedre i fremtiden, og hvilken lære kan vi drage af denne begivenhed. Lad os hjælpe både forældre og deres børn med at undgå fare."
<P>
Jeg vil derfor igen opfordre Parlamentet og Kommissionen til at støtte den europæiske kampagne "Do you know where your children are?". Som jeg allerede har sagt i denne forsamling, skal vi gøre alt, hvad der står i vores magt for at forhindre, at den slags sker igen.
<SPEAKER ID="045" NAME="Silvia-Adriana Ţicău" AFFILIATION="PSE">
(RO) Hr. formand! EU er først og fremmest et socialt Europa. Vi har brug for økonomisk udvikling, men vi har også brug for job, et rimeligt løn- og pensionsniveau og adgang til sundheds- og uddannelsestjenester, og det skal være af god kvalitet.
<P>
Under en økonomisk krise kommer mange virksomheder i vanskeligheder, og ansatte mister deres job.
<P>
På Arcelor Mittals fabrikker i Galaþi og Hunedoara i Rumænien vil flere tusinde ansatte blive teknisk arbejdsløse i en rotationsordning, hvor de får blot 75 % af deres løn eller afskediges. Lignende situationer er opstået i andre lande og i andre virksomheder i forskellige industrielle sektorer.
<P>
Jeg opfordrer Kommissionen til at overveje at udarbejde et forslag til Rådets beslutning med henblik på at genoverveje kriterierne for adgang til Den Europæiske Socialfond og Den Europæiske Fond for Tilpasning til Globaliseringen. Dette skal ske på sektor- og virksomhedsniveau, ikke kun regionalt og lokalt, således at fondene mobiliseres hurtigt med henblik på at hjælpe de arbejdstagere, der er i krise.
<P>
Jeg mener, at Europa kan og skal gøre mere for arbejdstagere med problemer.
<SPEAKER ID="046" NAME="Edit Bauer" AFFILIATION="PPE-DE">
(HU) Hr. formand! Jeg vil gerne henlede opmærksomheden på de metoder, der anvendes af den slovakiske regering for at undertrykke minoriteters sproglige rettigheder, og som krænker deres rettigheder. I sidste uge vedtog regeringen en lovgivningsmæssig ændring vedrørende det nationale sprog, som ifølge regeringen ikke påvirker minoriteternes sprogbrug. Selve loven giver imidlertid et andet billede.
<P>
Jeg vil nævne to eksempler. I lovens § 8, stk. 4, henvises til sundhedsvæsenet og sociale institutioner, og det anføres, at der er to tilfælde, hvor personer, der tilhører en minoritetsgruppe, kan anvende deres modersmål i disse institutioner: Hvis de ikke har kendskab til nationalsproget, eller hvis institutionen ligger i et område, hvor andelen af minoriteter overstiger 20 %. Lægen skal således først spørge patienten, hvilket sprog han eller hun taler, og først herefter kan han spørge, hvad der er galt med ham eller hende. En overtrædelse heraf kan ifølge loven straffes med en bøde på mellem 100 og 5 000 EUR.
<P>
Situationen er ikke bedre, når det gælder udsendelse af nyheder, da radioprogrammer - med undtagelse af public service-radio - først skal udsendes på minoritetssproget og derefter igen oversat.
<P>
Hr. formand! Jeg har blot ét spørgsmål: Kan minoriteter regne med støtte fra europæisk side?
<SPEAKER ID="047" NAME="Jelko Kacin" AFFILIATION="ALDE">
(SL) Hr. formand! Siden så langt tilbage som september 1945 har der i Bazovica, i nærheden af Trieste, ikke langt fra den italienske grænse til Slovenien, stået et monument for de første antifascister i Europa. Fire slovenske patrioter, nemlig Bidovec, Marušič, Miloš og Valenčič, blev dømt til døden af en særlig fascistisk domstol i 1930 under den første Trieste-retssag.
<P>
Monumentet er blevet beskadiget og overhældt med maling 16 gange, senest for lidt over en uge siden. Denne vandalske gerning er blot én i en række politiske, økonomiske, kulturelle og uddannelsesmæssige forsøg på at øve pres på det slovenske etniske samfund i Italien og på Republikken Slovenien.
<P>
En lang række handlinger, herunder maling på slovenske monumenter, slovenske skolers mure og regionale skilte med navne på slovensk, har virket dybt sårende på italienske borgere af slovensk afstamning og det slovenske folk i Republikken Slovenien.
<P>
Ingen er dog endnu blevet stillet til regnskab for disse lovovertrædelser. Jeg har svært ved at tro, at det italienske politi er så inkompetent, at det ikke har kunnet finde gerningsmændene, eller at der er en manglende politisk vilje til at finde dem. Når det for 16. gang i træk har været umuligt at finde gerningsmændene, er det virkelig et stort problem.
<SPEAKER ID="048" NAME="Dimitar Stoyanov" AFFILIATION="NI">
(BG) Hr. formand, mine damer og herrer! I sidste mødeperiode blev Tyrkiets manglende anerkendelse af det armenske folkedrab debatteret i forbindelse med drøftelserne om Tyrkiet. Der mangler imidlertid kendskab til et andet ikke anerkendt folkedrab, som blev begået af tyrkerne over en periode på 500 år, nemlig det bulgarske folkedrab.
<P>
Jeg vil fortælle om en lille del heraf, der fandt sted over fire dage i april 1876, gennem de ord, der på det tidspunkt blev skrevet af en amerikansk journalist ved navn MacGahan:
<P>
"Det er ligegyldigt for mig, hvorvidt disse oplysninger er upartiske eller ej, når blot man anerkender, at 15 000 personer blev dræbt på fire dage. Selv hvis tallet er rundet op, kan det ikke føje noget til den enorme rædsel, der er forbundet med alle de ødelæggende og afskyelige detaljer i denne brutale nedslagtning. Den franske konsul overhørte selv, hvordan bashi-bazouk'erne med fryd fortalte deres opmærksomme publikum, at de efter at have skåret hovederne af børn nysgerrigt betragtede dem, efterhånden som deres små kroppe faldt og rullede rundt som slagtede kyllinger."
<P>
Disse få linjer beskriver blot fire dage ud af fem århundreder med reelle folkedrab fra det ottomanske Tyrkiets side mod de slavebundne bulgarere. Medlemmerne fra Attack ønsker en anerkendelse af og en undskyldning for disse handlinger, inden der overhovedet indledes drøftelser om Tyrkiets eventuelle EU-medlemskab.
<SPEAKER ID="049" NAME="Ioannis Gklavakis" AFFILIATION="PPE-DE">
(EL) Hr. formand! Ud over at være en landbrugspolitik og en økonomisk politik er den fælles landbrugspolitik, som revideret i årene 2003 til 2008, nu i høj grad en social politik, hvilket efter min mening er berettiget. Eksempelvis styrkes fødevarehjælpeprogrammer, der tages initiativer vedrørende frugt og grøntsager i skoler - hvilket efter min mening også er berettiget - og der gennemføres programmer til indførelse af bredbånd og bistand til landdistrikter.
<P>
Der er imidlertid brug for en stærk fælles landbrugspolitik, hvis den skal leve op til nutidens behov. Det skyldes, at landmænd gennem den fælles landbrugspolitik modtager støtte og bliver i landområderne. Lad os derfor i fællesskab opfordre til, at ressourcer under den fælles landbrugspolitik ikke længere kanaliseres over til andre politikker. Det er nødvendigt at øge ressourcerne til landbrugspolitikken:
<P>
hvis vi ønsker sikre fødevarer, da europæiske fødevarer er og bør være sikre fødevarer;
<P>
hvis vi ønsker fødevaresikkerhed, da det er den eneste måde, hvorpå vi kan håndtere kriser;
<P>
hvis vi ønsker et beskyttet miljø, hvor fødevarer således skal dyrkes i overensstemmelse med europæisk praksis;
<P>
hvis vi ønsker, at landmænd skal blive i landbrugsområderne, i hvilket tilfælde vi således er nødt til at hjælpe dem;
<P>
hvis vi ønsker sunde forbrugere, i hvilket tilfælde vi således skal sikre, at de har adgang til europæiske fødevarer.
<P>
Jeg vil til sidst opfordre EU til at øge sit budget, da det vil give Europa en fremtid. Og hvis vi ønsker en stærk landbrugssektor, er vi nødt til at øge midlerne til den fælles landbrugspolitik.
<SPEAKER ID="050" NAME="Chris Davies" AFFILIATION="ALDE">
(EN) Hr. formand! Det er over en måned siden, De besøgte Gaza, men de seneste tal fra den israelske regering viser, at intet har ændret sig. Der kommer stadig ingen materialer til genopbygning gennem kontrolposterne, dvs. at der ikke kommer materialer frem til skoler og industri. Bombeangrebene er stoppet, men blokaderne opretholdes.
<P>
Måske er det på tide, at Parlamentet forsøger at påvirke holdningen ved at udstille de T-shirts, som et andet medlem nævnte - tøj, der produceres efter soldaternes design, såsom snigskytten fra Givati Brigade, hvis design omfatter en gravid palæstinensisk kvinde og sloganet: "One shot, two kills". Der findes beretninger i israelske aviser om andre design, der er mere racistiske, mere ekstreme, mere afskyelige. En sådan udstilling vil kunne tilskynde medlemmerne til at sætte spørgsmålstegn ved, hvorvidt vi skal opretholde associeringsaftalen mellem EU og Israel under de nuværende omstændigheder.
<SPEAKER ID="051" NAME="Formanden">
På sit møde sidste onsdag vedtog Den Parlamentariske Forsamling for Euro-Middelhavssamarbejdet under mit forsæde en beslutning om den tragiske situation i Mellemøsten. Det vil jeg gerne minde Dem om. Denne beslutning er værd at tage i betragtning. Tak for Deres bemærkninger.
<SPEAKER ID="052" NAME="Péter Olajos" AFFILIATION="PPE-DE">
(HU) Hr. formand! Det er ikke første gang, jeg har været nødt til at protestere over det planlagte enorme kulkraftværk med en årlig CO2-udledning på 4 mio. t i byen Tõketerebes (Trebišov) i Slovakiet. Dette kraftværk har mødt udbredte protester på både den slovakiske og den ungarske side af grænsen, men til trods herfor har de berørte parter genoptaget godkendelsesproceduren for kraftværket.
<P>
På den anden side af grænsen har den ungarske regering udarbejdet en krisehåndterings- og vækststrategi, ifølge hvilken Ungarn ud fra krisehåndteringshensyn nu søger at udvide den største CO2-udleder, Mátra-kraftværket, som udleder over 6 mio. t forurening om året, med en ny brunkulsbaseret 440 MW-blok. Det er vel næppe nødvendigt at sige, at ingen af disse kraftværker vil komme til at anvende CO2-opsamling og -lagring.
<P>
Ved udgangen af 2008 vedtog EU klimapakken, og i sidste uge blev finansieringen til en klimakompensationsordning for udviklingslande godkendt på EU-topmødet. Endvidere er vi i fuld gang med at forberede os til klimakonferencen i København i december. I mellemtiden fortsætter lederne af to medlemsstater, Slovakiet og Ungarn - selv om sidstnævnte dog netop har trukket sig tilbage - som om intet er hændt, og finansierer klimaændringer med skatteydernes penge til trods for disses protester. Jeg håber, at EU hverken vil støtte disse tiltag politisk eller økonomisk.
<SPEAKER ID="053" NAME="Luisa Morgantini" AFFILIATION="GUE/NGL">
(IT) Hr. formand, mine damer og herrer! Mens tusinder af palæstinensiske hjem jævnes med jorden i Østjerusalem, er selv den palæstinensiske kultur et mål for israelske politikker. Det er sørgeligt, at israelske soldater endda har lavet T-shirts med et billede af en gravid palæstinensisk kvinde med en skydeskive og sloganet: "One shot, two kills":
<P>
Den arabiske kultur er under angreb. Den Palæstinensiske Myndighed har sammen med de arabiske nationer valgt at udpege Østjerusalem - og ikke Jerusalem som helhed - som arabisk kulturhovedstad i 2009. Israel har anholdt 20 aktivister - herunder internationale aktivister - som blot planlagde et arrangement som hyldest til palæstinensisk kultur. Det er et forsøg på helt at forhindre palæstinensisk tilstedeværelse i Østjerusalem.
<P>
Jeg spørger derfor mig selv, om det internationale samfund kan gøre noget for at sikre, at dette arrangement bliver en succes, og Jerusalem reelt bliver en delt hovedstad. Lad os sørge for, at arrangementet finder sted.
<SPEAKER ID="054" NAME="Alojz Peterle" AFFILIATION="PPE-DE">
(SL) Hr. formand! I weekenden blev Slovenien og især Dolenjskaregionen rystet af Renaults beslutning om at overflytte sin Clio-produktion fra Novo Mesto til Frankrig.
<P>
Jeg vil gerne tro den officielle forklaring om, at beslutningen blev truffet som følge af en øget efterspørgsel efter Clio og Twingo og ikke er et udtryk for protektionisme affødt af vanskeligheder i bilindustrien.
<P>
Hvem tilhører Revoz-produktionsfabrikken i Novo Mesto? Er den slovensk? Eller fransk? Svaret er indlysende: En slovensk fabrik, der producerer franske biler, er helt sikkert en europæisk fabrik.
<P>
Det er min klare overbevisning, at vi skal beskytte bilindustrien med en europæisk løsning frem for nationale løsninger. Ellers går vi bort fra de fire grundlæggende friheder, der er kernen i det indre marked.
<SPEAKER ID="055" NAME="Milan Horáček" AFFILIATION="Verts/ALE">
(DE) Hr. formand! I begyndelsen af marts blev de politiske fanger Mikhail Khodorkowski og Platon Lebedev overført fra Chita i Sibirien til Moskva for blot at stå over for nye grundløse anklager. Det første offentlige retsmøde skal finde sted den 31. marts. Den femte runde menneskerettighedsdrøftelser mellem EU og Rusland skulle afholdes samme dag. Russerne har nu udskudt disse vigtige drøftelser på ubestemt tid.
<P>
Rusland har således gjort det klart, præcis hvor lille værdi landet tillægger menneskerettighederne. Frem for at udøve retfærdighed tjener retssystemet fortsat til at fjerne modstandere af regimet, og denne kendsgerning skjules for EU.
<SPEAKER ID="056" NAME="Richard Seeber" AFFILIATION="PPE-DE">
(DE) Hr. formand! Jeg vil gerne rette en kritisk bemærkning mod Kommissionen, for så vidt angår beslutningen om at forbyde den klassiske elpære, som blev indgivet skriftligt i sidste uge. Jeg støtter fuldt ud kravene om energieffektivitet og de klimamål, som vi har fastlagt sammen med Rådet og Kommissionen. Det var kun fremgangsmåden, der var forkert i dette tilfælde. Det er klart, at borgerne føler, at de bliver holdt udenfor, når beslutningerne træffes bag lukkede døre med anvendelse af komitologiproceduren. Kommissionen fortjener derfor helt bestemt kritik for ikke at involvere Parlamentet i beslutningstagningen og for ikke at følge den almindelige procedure.
<P>
For det andet var der en klar mangel på kommunikation. Befolkningen er meget bekymret, da der ikke blev udført en omfattende konsekvensanalyse i forbindelse med disse foranstaltninger, især da vi ved, at disse pærer indeholder kviksølv og derfor udgør en trussel mod menneskers sundhed, især mod børns sundhed.
<P>
Endelig ville det have været klogt at tænke på fremtiden og fremme nye teknologier. Derfor vil jeg bede Kommissionen om at indgive et nyt forslag.
<SPEAKER ID="057" NAME="Tunne Kelam" AFFILIATION="PPE-DE">
(EN) Hr. formand! Estere, lettere og litauere vil gerne takke Dem varmt for den solidaritet, der er blevet udtrykt i anledning af 60-året for 1949-deportationerne fra de baltiske lande, som er blevet anerkendt som forbrydelser mod menneskeheden begået i fredstid fire år efter krigens afslutning. To tredjedele af de deporterede var kvinder og børn, der blev sendt til Sibirien i omkring 10 år. Proportionelt ville antallet af deporterede personer have været på en halv million., hvis disse deportationer havde fundet sted i tre skandinaviske lande - Sverige, Danmark og Norge.
<P>
I dag står det dog klart, at en økonomisk og politisk udvidelse af Europa ikke er nok til at opnå et Europa, der reelt er integreret som et værdifællesskab. Vi har brug for en ny udvidelse, nemlig en udvidelse af Europas bevidsthed. Vi har akut behov for en fælleseuropæisk bevidsthed og vilje til at anerkende disse forbrydelser og fordomme som en del af vores fælles historie.
<SPEAKER ID="058" NAME="Maria Petre" AFFILIATION="PPE-DE">
(RO) Hr. formand! Mange af os har i dag talt om behovet for solidaritet, og jeg vil også gerne drøfte dette emne.
<P>
Der er mere end nogensinde behov for energiuafhængighed i EU og solidaritet medlemsstaterne imellem på dette område. Vores tiltag skal være fælles og konsekvente, ikke kun i lyset af risiciene, men også i lyset af behovet for at diversificere vores ressourcer.
<P>
Jeg vil gerne lykønske Det Europæiske Råd med den aftale, som det opnåede om den økonomiske genopretningsplan, for den betydning, som det har tillagt energisektoren, og for finansieringen af Nabuco-projektet.
<P>
Jeg vil gerne opfordre Kommissionen til hurtigt og effektivt at finde metoder til at sikre, at disse midler er effektive og skaber de ønskede resultater både i energisektoren og især i den økonomiske sektor, som er alvorligt påvirket og truet af protektionisme.
<P>
At ty til protektionisme er det værste, der kan ske for både vækstøkonomier og udviklede økonomier.
<SPEAKER ID="059" NAME="Marie Panayotopoulos-Cassiotou" AFFILIATION="PPE-DE">
(EL) Hr. formand! Der er gået et år, siden gruppen for revision af Parlamentets forretningsorden gjorde det vanskeligt for tværpolitiske grupper at fungere ved at beslutte, at de kun måtte mødes torsdag eftermiddag. I alle henseender gjorde dette en ende på de tværpolitiske grupper, som var en platform for forelæggelse af idéer, generelt om spørgsmål, der for størstedelens vedkommende ikke angår europæiske politikker, såsom familiespørgsmålet.
<P>
Jeg er formand for den tværpolitiske gruppe om familiespørgsmål og børns beskyttelse, og jeg må overbringe den dybe beklagelse, som familieorganisationer i civilsamfundet og almindelige europæiske borgere har givet udtryk for over den kendsgerning, at de ikke længere kan udtrykke sig gennem denne tværpolitiske gruppe.
<P>
Gruppen for revision af forretningsordenen har ikke meddelt os, om den har evalueret de tværpolitiske grupper, og har ikke givet os en løsning for fremtiden. Hvordan kan de erstattes?
<SPEAKER ID="060" NAME="Nicodim Bulzesc" AFFILIATION="PPE-DE">
(EN) Hr. formand! Jeg vil gerne tale om et meget vigtigt emne i forbindelse med den europæiske litteraturpris. Prisen finansieres under EU's kulturprogram og sigter mod at sætte fokus på kreativitet inden for nutidig fiktion. Jeg synes, at det er et godt initiativ, men jeg har mine tvivl om gennemførelsen heraf.
<P>
Jeg er blevet kontaktet af kulturelle organisationer fra mit land, der er kede af, at Rumænien ikke er indbefattet af programmet i år. Ud af 34 mulige lande er det faktisk kun 12 lande, der hvert år indbefattes af programmet. Et godt spørgsmål er, hvordan de resterende lande, herunder Rumænien, kan deltage aktivt, hvis de overhovedet ikke er indbefattet af programmet. Jeg vil derfor gerne henlede opmærksomheden på problemet, og jeg håber, at vi sammen med Kommissionen kan finde en passende løsning på problemet.
<SPEAKER ID="061" NAME="Nicolae Vlad Popa" AFFILIATION="PPE-DE">
(RO) Hr. formand, mine damer og herrer! Det bliver et vanskeligt år for Europa. Vi står over for udfordringer, der er uden fortilfælde i europæisk historie.
<P>
Vi må kæmpe imod den finansielle og økonomiske krise, energikrisen, klimaændringer og terrorisme, som truer alt, hvad vi har opbygget indtil nu. Det er netop derfor, at det er mere vigtigt end nogensinde, at vi står sammen.
<P>
Vi må tage et standpunkt mod den antieuropæiske retorik, mod ultranationalistiske elementer, der er destruktive og farlige. I det nuværende klima kan borgere, der er utilfredse med den stigende krise, for ikke at tale om andre problemer, let manipuleres af ultranationalister, der udnytter dette ugunstige klima til at angribe et forenet Europa. Lad mig minde om, at de konsekvenser af krisen, som vi oplever nu, ville have været katastrofale uden EU og euroområdet.
<P>
Jeg opfordrer de europæiske politikere, der er involveret i valgkampagnerne, til at tage et kraftigt standpunkt mod den antieuropæiske retorik. Jeg opfordrer dem til ikke at anvende ultranationalistiske og chauvinistiske elementer eller brandtaler blot for at score nogle få ekstra stemmer.
<SPEAKER ID="062" NAME="Iuliu Winkler" AFFILIATION="PPE-DE">
(HU) Hr. formand! At dømme efter den officielle retorik, der er opstået i kølvandet på den globale økonomiske krise, er der behov for straks at genopbygge tilliden til det internationale finansielle system. I dag er nøgleordet tillid, hvilket også fremgår af EU's tekster.
<P>
Jeg vil gerne foreslå et andet nøgleord, nemlig solidaritet, da solidaritet eller samarbejde er en ofte nævnt grundlæggende værdi, som EU bygger på. Jeg vil dog gerne spørge, om vi, landene uden for euroområdet, kan tale om at praktisere solidaritet, når vi opfordres til at hæve skatter og bidrag frem for at anvende EU's krisefond og dens mekanismer, selv om det netop er baseret på solidaritetsprincippet, at EU anvender denne fond.
<P>
Vil borgerne i de central- og østeuropæiske medlemsstater blive nødt til at opgive håbet om at indhente EU's levestandard inden for en rimelig frist? Det tror jeg ikke. Jeg er sikker på, at det europæiske standpunkt, som EU indtager forud for det kommende G20-topmøde, vil være et standpunkt, som vi alle kan stå inde for.
<SPEAKER ID="063" NAME="Csaba Sógor" AFFILIATION="PPE-DE">
(HU) Hr. formand! Ungarske samfund i fem EU-medlemsstater mindedes for nylig den ungarske revolution og uafhængighedskrigen i 1948-49. Ungarere kæmpede dengang skulder ved skulder med polakker, serbere, kroater, schwabere, tyskere, østrigere, armeniere og rumænere for deres frihed og for verdensfrihed mod de to største hære i Europa på daværende tidspunkt.
<P>
Vi mindes denne begivenhed hvert år i marts, og præsidenterne fra to andre lande gjorde det samme. De rumænske myndigheder forsøgte på en måde, der er et EU-land uværdigt, at forhindre László Sólyom, præsidenten for Den Ungarske Republik, i at rejse til Rumænien. Hvad ville der ske, hvis de havde forsøgt at gøre det samme med USA's præsident Barack Obama, som også anerkendte og hyldede den ungarske uafhængighedskrig i 1848, hvis han havde ønsket at besøge Rumænien?
<P>
Det ville være godt, hvis vi endelig alle kunne indse, at vi bor i Europa, hvor vi kan respektere hinandens fortid og historie og også kan respektere hinandens nationaldag.
<SPEAKER ID="064" NAME="Călin Cătălin Chiriţă" AFFILIATION="PPE-DE">
(RO) Hr. formand! Jeg er fortaler for Serbiens integration i og tiltrædelse af EU. I denne sammenhæng opfordrer jeg Kommissionen til at træffe specifikke effektive foranstaltninger for at sikre rettighederne for de personer, der tilhører det rumænske mindretal i Timocdalen.
<P>
Den europæiske rammekonvention om beskyttelse af nationale mindretal og den europæiske pagt om regionale sprog eller mindretalssprog skal anvendes effektivt i Timocdalen i amterne Craina, Morava, Pojarevaþ og Timoc i det østlige Serbien. Vi skriver 2009, og jeg mener, at det er på tide, at det traditionelle rumænske etniske samfund i Timocdalen får adgang til proportionel repræsentation samt til kirker og skoler på deres rumænske modersmål.
<SPEAKER ID="066" NAME="Formanden">
Punktet er afsluttet.
