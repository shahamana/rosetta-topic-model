<CHAPTER ID="006">
Kvaliteten af statistiske data i Unionen og øgede revisionsbeføjelser til Kommissionen (Eurostat) (forhandling) 
<SPEAKER ID="109" NAME="Formanden">
Næste punkt på dagsordenen er forhandlingen om den mundtlige forespørgsel af Karas og Bowles for Økonomi- og Valutaudvalget til Kommissionen om kvaliteten af statistiske data i Unionen og udvidede revisionsbeføjelser til Kommissionen (Eurostat) - B7-0314/2010).
<SPEAKER ID="110" NAME="Othmar Karas">
forslagsstiller. - (DE) Hr. formand, hr. kommissær, mine damer og herrer! Forhandlingen i dag er et vigtigt politisk signal, som Europa-Parlamentet ønsker at sende i disse tider. Denne mundtlige forespørgsel, der indgives midt under arbejdet med ændringen af Eurostat og udarbejdelsen af Europa-Parlamentets betænkning til Kommissionen, vidner også om vores beslutsomhed.
<P>
Med vedtagelsen af en særskilt beslutning viser vi, at Europa-Parlamentet mener, at Eurostat skal have uafhængige og udvidede beføjelser. Dette er lovgivningsmyndighedens første direkte reaktion på erfaringerne i og med Grækenland. Vi bør samtidig ikke glemme, at Rådet forkastede kommissær Almunias fempunktsplan i 2005, hvilket er årsagen til, at Kommissionen ikke har de nødvendige instrumenter. Vi er i gang med at træffe de foranstaltninger, som vi kunne og burde have truffet for længe siden. Jeg vil derfor gøre både Kommissionen og Rådet opmærksom på, at der er politisk vilje til at udvikle de nødvendige instrumenter til at sikre, at euroen understøttes, ikke kun af Den Monetære Union, men også af Den Økonomiske Union. Jeg opfordrer Rådet til ikke at blokere, forsinke eller forhindre, men at give Kommissionen denne mulighed.
<P>
Vi vil også gerne have oplyst, om der pågår en undersøgelse af, hvilke fejl Eurostat og/eller medlemsstaterne har begået i de senere år, idet vi først kan vide, hvilke ændringer og tilføjelser der skal foretages, når der foreligger en klar analyse.
<P>
Hvad ønsker Europa-Parlamentet? Vi ønsker uafhængighed, vi ønsker sammenlignelighed - og således minimumsstandarder for indsamling af statistikker, minimumsstandarder for myndighedernes institutionelle struktur og samarbejde med ECB. Vi ønsker mulighed for at kontrollere alle data, og Eurostat skal derfor til enhver tid have mulighed for at udføre uanmeldte inspektioner. Vi ønsker en udvidelse af Eurostats beføjelser, fordi vi ønsker indsigt i alle data - herunder på regionalt og kommunalt plan og for sociale sikringsordninger. Vi ønsker et gnidningsløst samarbejde, vi ønsker at styrke samordningen, og Kommissionen skal fortælle os, om alt det, der er blevet aftalt med Rådet indtil videre, er tilstrækkeligt, inden vi færdiggør vores betænkning. Det tror vi ikke. Der er blot tale om det nødvendige minimum, om at indhente det forsømte og om at tage det næste skridt hen imod større uafhængighed og udvidede beføjelser.
<SPEAKER ID="111" NAME="Sharon Bowles">
forslagsstiller. - (EN) Hr. formand! Alle medlemmerne af Økonomi- og Valutaudvalget har den klare holdning, at Eurostat skal styrkes, og vi har længe ønsket statistiske data af højere kvalitet.
<P>
Vi kender historien, da hr. Karas allerede har fortalt den. I 2005 bragte Rådet skam over sig selv og lagde de første spirer til de nuværende statsgældsproblemer ved at svække stabilitets- og vækstpakken og samtidig nægte Eurostat revisionsbeføjelser. Det tager tid at genskabe tilliden på denne baggrund, og den manglende tillid var medvirkende årsag til, at medlemsstaterne var nødsaget til at lægge en masse kontanter på bordet under den nylige krise. Økofinrådets erklæringer og politiske tilsagn var ikke nok.
<P>
Eurostat vil snart langt om længe få revisionsbeføjelser, hvilket navnlig er vigtigt i dag, da disse beføjelser er en forudsætning, hvis andre planer om økonomisk overvågning skal være effektive. Et redskab til at få styr på et resultat er langt bedre end tomme løfter.
<P>
Vi ønsker en forbedring af dataenes kvalitet, vi ønsker rettidige data, og vi ønsker at få mulighed for at kontrollere input fra foregående led til nationale regnskaber. Men er de nye beføjelser til Eurostat tilstrækkelige? Selv nu har Økofinrådet knyttet en række betingelser til udøvelsen af de nye revisionsbeføjelser, der rent faktisk er mindre begrænsende, end mange af os frygtede, men Økofin har undermineret muligheden for en virkelig tidlig undersøgelse og intervention.
<P>
Europa-Parlamentet støtter i sin betænkning Eurostats ubetingede ret til at gennemføre såkaldte metodologiske besøg. Ressourcerne skal naturligvis anvendes der, hvor der er behov herfor, men undersøgelsen skal foretages, så snart mistanken opstår, og ikke efter begivenheden.
<P>
Endelig vil vi gerne vide, hvornår oplysningerne bliver sammenlignelige? Hvilke fremskridt sker der med hensyn til at sikre, at regnskabsprocedurerne standardiseres og gøres tilstrækkelig gennemsigtige til at opfange ikkebogførte aktiviteter og anden innovativ praksis?
<SPEAKER ID="112" NAME="Olli Rehn">
medlem af Kommissionen. - (EN) Hr. formand! Jeg vil gerne indledningsvis takke hr. Karas, fru Bowles og andre, der har rejst disse meget vigtige spørgsmål om kvaliteten af statistiske data og Eurostat. Jeg glæder mig også over den støtte, der gives udtryk for i forslaget til beslutning om Kommissionens forslag vedrørende ændring af forordningen om gennemførelse af protokollen om proceduren i forbindelse med uforholdsmæssigt store underskud (EDP).
<P>
Jeg vil gerne understrege, at dette er det allerførste forslag til retsakt efter indsættelsen af den anden Barroso-Kommission i februar. Jeg glæder mig over, at forordningen snart vil blive vedtaget, hvilket jeg er sikker på, og vi vil herefter have den i vores arsenal. Som fru Bowles påpegede, har vi haft brug for den længe.
<P>
Det oprindelige forslag blev forelagt i 2005, men blev efterfølgende forkastet af medlemsstaterne. Tiderne har ændret sig, og nu er der bred opbakning bag dette forslag i Rådet.
<P>
Med hensyn til dette forslag er der i den generelle tilgang, som Økofinrådet nåede til enighed om den 8. juni i sidste uge, fokus på at sikre statistikker af høj kvalitet over offentlig gæld og offentligt underskud, og Kommissionens og Eurostats rolle i denne forbindelse anerkendes.
<P>
I den endelige forordning fastholdes hovedformålet med Kommissionens forslag, nemlig at udvide Eurostats beføjelser, når der klart er konstateret signifikante risici eller problemer i forbindelse med dataenes kvalitet. Kommissionen kan derfor acceptere kompromisteksten.
<P>
Kommissionen agter at tage en lang række yderligere skridt for at forbedre kvaliteten af de europæiske statistikker, der anvendes i proceduren i forbindelse med uforholdsmæssigt store underskud. Personaleressourcerne på dette område vil blive styrket med det samme, primært via intern omfordeling i Eurostat. Medlemsstaterne vil modtage mere regelmæssige besøg end i øjeblikket inden for rammerne af de såkaldte EDP-dialogbesøg.
<P>
Kommissionen vil sikre, at der indarbejdes yderligere oplysninger om datakilder til brug for udarbejdelse af statistikker i de EDP-oversigter, der henvises til i forordningen. I ekstraordinære tilfælde, hvor der klart er konstateret signifikante risici eller problemer i forbindelse med dataenes kvalitet, vil Eurostat udøve alle tilgængelige relevante beføjelser i henhold til de nye regler, herunder naturligvis revisionsbeføjelserne.
<P>
Jeg vil gerne afslutningsvis kort kommentere en række aktuelle spørgsmål vedrørende Grækenland. Jeg vil gerne benytte mig af denne lejlighed og måske tage endnu et minut af Deres tid. Som bekendt har Kommissionen gennem flere år arbejdet indgående med de græske statistikker. Den reviderede forordning vil fremover i højere grad afbøde risikoen for svig eller manipulation med statistikker eller enhver anden form for uregelmæssighed.
<P>
I går skete der en ny udvikling vedrørende Grækenland. Som bekendt besluttede Moody's i går at nedgradere græske obligationer. Jeg har også drøftet dette med min kollega Michel Barnier og Kommissionens formand. Jeg må sige, at Moody's beslutning blev truffet på et ganske overraskende og yderst uheldigt tidspunkt, nu hvor Grækenland og Kommissionen, ECB og IMF er nået til enighed om et makroøkonomisk tilpasningsprogram.
<P>
De foranstaltninger, som den græske regering har truffet, vidner om regeringens vilje til at ændre det statistiske system, stabilisere de offentlige finanser og genskabe langsigtet bæredygtig økonomisk vækst. Moody's beslutning forekommer ulogisk henset til udviklingen i handelen med græske statsobligationer og CDS-spreads, der er blevet betydelig indsnævret efter indgåelsen af aftalen om programmet. Det rejser på ny en række spørgsmål vedrørende kreditvurderingsbureauernes rolle i det finansielle system og tilsynsmæssig regulering.
<P>
Kommissionen vil bl.a. tage disse spørgsmål op i forbindelse med overvejelserne omkring kreditvurderingsbureauernes fremtidige rolle. Kommissionen vil i de kommende måneder navnlig se på konkurrenceforholdene i denne sektor, hvor der er en meget stærk koncentration af aktører i øjeblikket. Vi vil også se på gennemsigtigheden i metodologien, og om der er interessekonflikter, idet systemet fortsat er baseret på udsteder betaler-modellen.
<P>
Jeg vil gerne til slut sige, at det er meget vigtigt at have nøjagtige og pålidelige statistiske data om nationale regnskaber. Det er en af hjørnestenene i en velfungerende og effektiv økonomisk og monetær union, hvilket bl.a. blev understreget af hr. Karas. Denne ændring af Eurostats beføjelser er således en integrerende del af styrkelsen af den økonomiske styring i Europa, hvilket er et nødvendigt mål.
<SPEAKER ID="113" NAME="Edward Scicluna">
for S&D-Gruppen. - (EN) Hr. formand! Jeg glæder mig over Kommissionens forslag til retsakt om en styrkelse af Eurostat, der behandles i ECON-udvalget i øjeblikket.
<P>
Kvaliteten af den statistiske styring er af afgørende betydning i forbindelse med krisen i euroområdet. Jeg er ikke i tvivl om, at Eurostat bør have udvidede beføjelser, navnlig til at udføre inspektioner på stedet i medlemsstaterne. Det skal imidlertid ikke kun være embedsmænd fra finansministeriet i medlemsstaterne eller repræsentanter for nationale statistiske myndigheder eller statsejede virksomheder, der deltager i disse inspektioner, idet f.eks. økonomer, fagforeninger og ngo'er også bør deltage, hvis det er relevant. Det er rent faktisk allerede praksis i kreditvurderingsbureauer og endog IMF.
<P>
Medlemsstaterne, Kommissionen og Parlamentet skal desuden nå til enighed om indførelse af et fælles regnskabssystem, der skal anvendes i alle medlemsstaterne, baseret på en standardiseret og internationalt anerkendt regnskabsmetode. Det skal ikke kun anvendes i forbindelse med finansiel rapportering til Kommissionen, men også af den offentlige sektor i medlemsstaterne.
<P>
Mere end 10 år efter oprettelsen af euroområdet og indførelsen af euroen har vi konstateret grundlæggende mangler i systemet, der er til skade. Vi har ironisk nok ignoreret disse fejl, fordi den succesfulde euro skabte en falsk tryghedsfølelse. Vi skal sikre, at markederne fremover har tillid til regeringernes økonomiske prognoser og statistikker. Vi skal afbøde disse mangler, og det skal ske hurtigt.
<P>
Jeg opfordrer derfor Kommissionen til at fortsætte det tætte samarbejde med Parlamentet og Rådet for at finde en hurtig løsning på disse problemer.
<SPEAKER ID="114" NAME="Sylvie Goulard" LANGUAGE="FR">
Hr. formand, hr. kommissær! Den nuværende krise i euroområdet kan naturligvis ikke tilskrives manglerne i det fælles statistiske system. Disse mangler har imidlertid haft alvorlige konsekvenser. De har haft økonomiske konsekvenser, og dem har vi hørt meget om, men EU's troværdighed er også blevet svækket. Det er efter min opfattelse et af de største problemer ved den måde, EU fungerer på i dag. Regeringerne afgiver løfter til borgerne - og det med rette. De siger, at gensidige selskaber vil blive strengt overvåget, at kriterierne vil blev undersøgt ned til allersidste decimal - på tysk giver det "drei Komma null" - men de selvsamme regeringer har år efter år nægtet at give Eurostat de nødvendige ressourcer til at varetage opgaven. Alt dette er til skade for almenvellet, da alt, der svækker Kommissionen, svækker os alle.
<P>
Derfor støtter vi helhjertet denne beslutning, hvori det understreges, at Kommissionen (Eurostat) skal tildeles flere undersøgelsesbeføjelser, og at de fælles standarder skal styrkes. Hvis vi ikke bestræber os på at sikre en stringent anvendelse og indsamling af data, vil løfterne om stringens ikke blive indfriet. Europæerne vil i stigende grad føle sig i vildrede, og EU vil tabe ansigt.
<SPEAKER ID="115" NAME="Franz Obermayr" AFFILIATION="NI">
(DE) Hr. formand! Der tages i virkeligheden ikke fat på problemet i forhandlingen om udvidede beføjelser til Eurostat. Vi må aldrig igen havne i en situation, hvor en medlemsstat laver numre med sine budgetdata og lever over evne i årevis på andres bekostning. Hvis der er grund til at betvivle data, skal dataene kontrolleres. EU må imidlertid ikke bruge Grækenland og den nuværende eurokrise som undskyldning for at fratage medlemsstaterne alle deres budgetbeføjelser. Vi skal i stedet udrydde problemet.
<P>
I en række medlemsstater er de socioøkonomiske strukturer meget forskellige. Selv Eurostat, der behandler tallene for EU, er nødt til at erkende dette. En arbejdsløs i London kan ikke sidestilles med en arbejdsløs i Paris, idet kriterierne er forskellige. Forskellene i de socioøkonomiske strukturer mellem lande med stærk og svag valuta er endnu mere slående.
<P>
Eurostat må ikke fastholde denne myte om sammenlignelighed for enhver pris, idet man nærmere bør tage sammenligneligheden mellem landene i euroområdet op til fornyet grundlæggende overvejelse.
<SPEAKER ID="116" NAME="Anni Podimata" AFFILIATION="S&amp;D">
(EL) Hr. formand, hr. kommissær! Jeg vil gerne indledningsvis sige, at jeg er jeg helt enig i Deres udtalelse lige før om den pludselige og ubegrundede beslutning, som kreditvurderingsbureauet Moody's traf i går om at nedgradere Grækenlands kreditvurdering, en beslutning, som De betegner om uheldig og forkert, hvorved De bekræfter, at vores beslutning om at foretage en gennemgribende gennemgang af rammerne for disse bureauer i EU og for alvor undersøge muligheden for at oprette et offentligt europæisk kreditvurderingsbureau var korrekt.
<P>
Med hensyn til forhandlingen i dag og forslaget om ændring af forordningen om kvaliteten af de statistiske data til brug ved proceduren i forbindelse med uforholdsmæssigt store underskud er vi alle klar over, at baggrunden for forslaget er den såkaldte "græske affære" og falske statistikker.
<P>
Som græsk medlem af Europa-Parlamentet har jeg det naturligvis ikke godt med, at Grækenland under forhandlingen fremhæves som et eksempel, der ikke tjener til efterfølgelse. Jeg vil imidlertid gerne - i lighed med Dem - gøre Parlamentet opmærksom på, at den nuværende græske regering var den første til at erkende problemet og straks traf radikale beslutninger for at løse problemet, først og fremmest ved at omdanne det nationale statistiske kontor til en fuldt uafhængig myndighed under parlamentets tilsyn, og for det andet ved at tage skridt til oprettelse af et undersøgelsesudvalg, der skal undersøge og placere skylden hos de aktører, der har været involveret i denne uacceptable procedure.
<P>
Vi er imidlertid nødt til at erkende, at denne debat på EU-niveau kommer sent, da der siden 2005 har været tilstrækkelige statistikker, som burde have vækket os til dåd.
<SPEAKER ID="117" NAME="Dimitar Stoyanov" AFFILIATION="NI">
(BG) Hr. formand! Jeg vil gerne lede forhandlingen i en mere praktisk retning, da kommissæren i sidste uge erklærede, at Eurostat vil foretage en særlig kontrol af de statistiske data, som Kommissionen har modtaget fra Bulgarien.
<P>
Det fremgik desværre ikke klart af kommissær Rehns erklæring, hvorfor denne kontrol var nødvendig. Jeg vil derfor gerne benytte denne lejlighed i dag til at stille ham et spørgsmål.
<P>
Hvilke kriterier lå til grund for udvælgelsen af den mest stabile medlemsstat på Balkan, henset til at alle de øvrige medlemsstater på Balkan har store problemer? Hvilke kriterier lå til grund for beslutningen om at foretage en særlig kontrol i Bulgarien? Er det ikke også et tegn på en vis inerti fra Deres side, da udvidelsen var Deres tidligere ansvarsområde?
<P>
De har også netop lige sagt, at det er yderst uheldigt, at Moody's har nedgraderet Grækenlands kreditvurdering. Er De klar over, at Bulgariens kreditvurdering også kan blive nedgraderet næste gang, fordi De har slået om Dem med sådanne udtalelser i det offentlige rum? De kan derfor ikke se Dem gal på Moody's, idet De i så fald kun har Dem selv at blive gal på.
<SPEAKER ID="118" NAME="Olle Ludvigsson" AFFILIATION="S&amp;D">
(SV) Hr. formand! Der skal træffes en række enkle foranstaltninger for at sikre økonomisk stabilitet i EU. En af de enkleste, men samtidig vigtigste foranstaltninger er at øge de økonomiske statistikkers kvalitet. Det er fuldt ud muligt at opnå betydelige forbedringer relativt hurtigt. Jeg glæder mig derfor over de positive signaler fra både Kommissionen og Rådet. Jeg håber, at det vil være muligt at nå hurtigt til enighed om effektive foranstaltninger, der vil øge statistikkernes kvalitet.
<P>
Jeg mener, at vi er nødt til at styrke Eurostats rolle og beføjelser. Eurostat skal også fortsat samarbejde med de nationale leverandører af statistikker, men hierarkiet og beslutningsniveauerne skal klarlægges. Eurostat skal have beføjelse til at anmode om korrekte nationale data og til at anvende sanktioner og udføre særlige inspektioner, hvis kvaliteten ikke er god nok.
<P>
Der er behov for flere ressourcer, hvis statistikkerne skal forbedres. Det er vigtigt, at vi erkender, at højere kvalitet kræver større investeringer på dette område. Vi skal fastlægge en plan for Eurostat. Eurostats kapacitet skal øges, og vi skal sikre, at budgettet kan bære denne øgede kapacitet. Jeg er bekymret over, at statistikker indtil videre ikke har været en prioritet på dette område i de igangværende drøftelser. Jeg håber, at der vil ske en opprioritering af dette område.
<SPEAKER ID="119" NAME="Andreas Mölzer" AFFILIATION="NI">
(DE) Hr. formand! Vi er helt klar over, at ændringen af forordningen for så vidt angår kvaliteten af de statistiske data til brug ved proceduren i forbindelse med uforholdsmæssigt store underskud er en meget vigtig og hastende foranstaltning i lyset af de nuværende problemer i de nationale budgetter i de fleste medlemsstater. Det er vanskeligt at træffe beslutning om og gennemføre yderligere foranstaltninger uden nøjagtige, klare data. Der skal i denne forbindelse indføres en kontrolmekanisme, der gør det muligt at kontrollere de indberettede data fra de nationale myndigheder rettidigt. Vi må under alle omstændigheder aldrig igen havne i en situation - som vi gjorde med Grækenland - hvor det først efterfølgende bliver klart, at der blev truffet en række beslutninger med vidtrækkende følger på grundlag af forkerte eller forfalskede data. Vi skal også overveje at indføre sanktioner over for de medlemsstater, der forsætligt indberetter forkerte data og statistikker. Vi skal under alle omstændigheder overveje at styrke Eurostat og omdanne det til en uafhængig myndighed. Dette er overhovedet ikke i strid med medlemsstaterne budgetbeføjelser, men handler nærmere om at sikre en effektiv kontrol af data.
<SPEAKER ID="120" NAME="Liisa Jaakonsaari" AFFILIATION="S&amp;D">
(FI) Hr. formand! Jeg mener, at vi bør takke Kommissionen, der har gjort hurtige fremskridt på disse områder. For blot et par måneder siden blev det f.eks. anset for at være en krænkelse af den nationale suverænitet at kigge et lands statistiske data efter i sømmene. Det blev på daværende tidspunkt anset for at være næsten umuligt, og nu har vi åbenlyst gjort store fremskridt. Det er fremragende, at Eurostats beføjelser udvides. Europa var blevet drevet ud i en moralsk krise, hvis borgerne så at sige blot kunne se til, mens der blev manipuleret med statistikkerne.
<P>
Jeg er enig med min kollega fru Podimata i, at vi skal holde op med at gøre grin med Grækenland på denne måde. Grækenland har truffet nogle meget barske beslutninger, og det bør vi respektere. Borgerne i Grækenland bør også fremover have bedre adgang til statistiske data og generelle oplysninger om økonomien.
<SPEAKER ID="121" NAME="Olli Rehn">
medlem af Kommissionen. - (EN) Hr. formand! Jeg vil gerne takke Dem for en meget væsentlig forhandling og for Deres støtte til dette forslag om udvidede beføjelser til Eurostat. Jeg er enig med fru Jaakonsaari i, at der gennem de seneste måneder er sket et reelt kursskifte - en reel kulturel ændring - i holdningen til samordning af den økonomiske politik i Europa.
<P>
Vedtagelsen af dette forslag er en af hjørnestenene i vores bestræbelser på at styrke Den Økonomiske og Monetære Union. Der var en række bemærkninger vedrørende Grækenland og Bulgarien, og jeg vil gerne klarlægge og kommentere nogle af de spørgsmål, der blev drøftet i dag. Med hensyn til Grækenland vil jeg ikke komme nærmere ind på denne lange saga. Jeg er enig i, at det ikke er rimeligt at blive ved med at lange ud efter Grækenland, da Grækenland er på rette spor, og programmet gennemføres effektivt. Grækenland fortjener anerkendelse og støtte, ikke at få på puklen. Med hensyn til de statistiske reformer samarbejder vi med de græske myndigheder. Vi aflagde en række besøg i løbet af vinteren og foråret og er for nylig nået til enighed om en handlingsplan, der har til formål at øge det græske statistiske systems kapacitet og forbedre Grækenlands statistikker over offentlige finanser.
<P>
Med hensyn til Bulgarien har vi primært fokus på to aspekter vedrørende budgetplanlægningen. Jeg går ud fra, at i hvert fald de bulgarske medlemmer af Europa-Parlamentet lytter til min afklaring vedrørende Bulgariens gennemførelse af proceduren i forbindelse med uforholdsmæssigt store underskud.
<P>
For det første underrettede Bulgarien Kommissionen om de store ændringer af budgetudsigterne for sent i strid med traktatfæstede forpligtelser. For det andet mangler vi oplysninger om, hvorfor Bulgarien inden for nogle få uger ændrede sit budget for 2010 fra et balanceret budget til et budget med et underskud på 3,8 %, selv om det makroøkonomiske scenarie var uændret eller endog forbedret. Kommissionen kan derfor ikke i øjeblikket foretage en vurdering af Bulgariens budgetplaner for i år.
<P>
I forbindelse med Eurostats planlagte besøg i Bulgarien i andet halvår 2010 vil der ikke være fokus på forskellene og budgettet for 2010. Det er ikke et statistisk spørgsmål. Eurostat vil i stedet fokusere på potentielle risici forbundet med tidligere data til brug for proceduren i forbindelse med uforholdsmæssigt store underskud for 2009 vedrørende aftalemæssige forpligtelser indgået af regeringen, der ikke er blevet indberettet tidligere.
<P>
Jeg glæder mig meget over, at der er fokus på disse vigtige spørgsmål, der også kan indvirke på Bulgariens position på markederne. Ifølge de bulgarske myndigheder vil deres interne budgetrevision først blive afsluttet midt på sommeren. Eurostat vil bruge resultatet af denne revision i forbindelse med det planlagte EDP-dialogbesøg til Bulgarien. Alt afhængigt af hvor hurtigt den ændrede forordning om udvidede beføjelser til Eurostat vedtages, kan Eurostat udøve disse beføjelser i sit arbejde i nødvendigt omfang.
<P>
Jeg vil gerne på ny takke Dem for Deres opmærksomhed og navnlig for den brede og kraftige støtte til vores forslag, det allerførste forslag til retsakt fra den nye Barroso-Kommission. Vedtagelsen er af afgørende betydning for Den Økonomiske og Monetære Unions rette virkemåde.
<SPEAKER ID="122" NAME="Formanden">
Tak for Deres generøse bemærkninger om os. Vi lyttede ikke godt nok efter. Jeg finder det beklageligt, at der under indlæg i Parlamentet kommer reaktioner fra salen som f.eks. bifald, som ikke har noget med emnet og indlægget under forhandlingen at gøre.
<P>
Forhandlingen er afsluttet.
<P>
Afstemningen finder sted onsdag den 16. juni 2010.
<P>
Skriftlige erklæringer (artikel 149)
<SPEAKER ID="123" NAME="Enikő Győri" AFFILIATION="PPE">
skriftlig. - (HU) Europa-Parlamentet skal tage stilling til et meget vigtigt spørgsmål under forhandlingen i dag, nemlig den fremtidige kurs for det nuværende statistiske system under Eurostat, hvis vi skal undgå situationer som den græske skandale fremover. Jeg vil gerne minde om, at de græske myndigheders bedrageri allerede var kommet for dagens lys i 2004, og omkring samme tidspunkt stod det også helt galt til med den socialistisk ledede ungarske regerings finanser. På trods heraf har EU endnu ikke taget skridt til at ændre det statistiske informationssystem. Selv om jeg mener, at Kommissionens plan om at give Eurostat kontrolbeføjelser er et skridt i den rigtige retning, er jeg overbevist om, at vi skal gå videre, da det gælder den fælles valutas fremtid. Hvad skal vores næste skridt være? Efter min opfattelse bør der inden for rammerne af proceduren i forbindelse med uforholdsmæssigt store underskud ikke kun træffes sanktioner over for medlemsstater, der gentagne gange undlader at opfylde deres forpligtelse til at overholde underskudskriteriet på 3 % i henhold til Maastrichttraktaten, men også over for de medlemsstater, der i årevis har indberettet falske statistiske data, vildledt investorer og EU og bragt euroområdets stabilitet i fare. Jeg er enig i, at medarbejderne ved de nationale statistiske kontorer skal have et personligt ansvar for kvaliteten af de data, der indberettes til Eurostat. Derfor foreslår jeg, at vi under hensyntagen til arbejdet i Rådets arbejdsgruppe under ledelse af Herman Van Rompuy anmoder Kommissionen om at udtænke et strengere sanktionssystem til erstatning for det nuværende system.
