<CHAPTER ID="025">
Resultattavlen for det indre marked (kortfattet forelæggelse) 
<SPEAKER ID="179" NAME="Formanden">
Næste punkt på dagsordenen er betænkning af Cederschiöld for Udvalget om det Indre Marked og Forbrugerbeskyttelse om resultattavlen for det indre marked.
<SPEAKER ID="180" NAME="Charlotte Cederschiöld">
ordfører. - (SV) Hr. formand! Jeg er utrolig glad for, at der er gjort så store fremskridt, siden vi vedtog vores betænkning om det indre marked i udvalget. Den nye resultattavle for det indre marked, der blev fremlagt i går, viste, at medlemsstaterne havde opnået deres bedste resultater nogensinde i henseende til at gennemføre reglerne for det indre marked i national lovgivning. Stats- og regeringschefernes mål, nemlig et gennemsnitligt underskud i gennemførelsen på 1 %, er nået, og vi har en vinder med 0 %: Bulgarien. Godt gået! Lad os håbe, at denne positive tendens fortsætter, og borgerne fremover vil få det fulde udbytte af vores indre marked.
<P>
Vi skal lægge større vægt på korrekt gennemførelse. I vores betænkning opfordrer vi indtrængende medlemmerne af Europa-Parlamentet og Kommissionen til at indarbejde nye og mere avancerede værktøjer og indikatorer, som giver mere dybtgående information, således at offentligheden kan måle og udligne de tab, de måtte lide, fordi medlemsstaternes regeringer ikke altid gør, hvad de formodes at gøre, enten fordi de ikke gør det inden for den rette frist eller på den rette måde.
<P>
Navnlig skal vi udvikle overvågningen og vurderingen af gennemførelsen på en sådan måde, at det falder sammen med den nationale gennemførelsesproces. For alle bliver vindere, hvis vi på denne måde kan undgå retssager, først og fremmest skal vi finde ud af, hvordan vi undgår overtrædelsesprocedurer, og hvis det ikke er muligt, hvordan vi får dem gennemført hurtigere. Ved at oprette arbejdsgrupper og netværk kan vi undgå forskelle i gennemførelsen og unødig "gold plating", og ved hjælp af en effektiv SOLVIT og Kommissionens sektorundersøgelser kan eventuelle resterende problemer løses på et tidligt tidspunkt. SOLVIT er et instrument, der bør og vil blive stærkere.
<P>
Et af de spørgsmål, der er blevet drøftet her i Parlamentet, er forbindelsen til resultattavlen for forbrugermarkederne. Jeg vil gerne benytte lejligheden til her og nu at understrege, at vi ikke bare skal presse en hvilken som helst beslutning igennem på dette trin. Som vi har bemærket, udfylder resultattavlen for det indre marked sin funktion som middel til at øve et pres, og der er stadig et betydeligt udviklingspotentiale. Desuden er det hensigtsmæssigt at lade de to vokse hver for sig, så de hver især kan udvikle deres egne kvaliteter. Derefter kan vi se på, om det er umagen værd at sammenlægge dem, hvilket sagtens kan blive resultatet. For resultattavlen for forbrugermarkederne er stadig et meget umodent produkt, mens den for det indre marked allerede nu er meget vigtig for fremme af en harmoniseret EU-lovgivning. Trods dens muligheder i denne henseende ser medlemsstaterne meget positivt på den. Den er med andre ord et yderst effektivt instrument, som vi skal bevare, men måske også lidt efter lidt indføre i andre sektorer.
<P>
Her vil jeg også nævne de sektorer, hvor der kan opstå problemer. Det er miljø, beskatning, told, energi og transport. Her mener jeg, at vi skal forsøge os med nye modeller og måske indføre modellen i tjenesteydelsesdirektivet, hvis gennemførelse kræver et yderst tæt samarbejde med Kommissionen. Det vil jeg anbefale. Jeg håber, at der kommer flere muligheder for at drøfte dette utrolig vigtige emne i det kommende år i et årligt forum om det indre marked og gennem styrkede netværk, administrative samarbejdsordninger og måske en ny rådssammensætning, indre marked, inden for Ministerrådet. Det ville være en vældig god idé, synes jeg. For regelmæssig ajourføring er trods alt en metode, der kan være med til at udvikle dette område. Jeg vil gerne takke alle, der har bidraget til arbejdet om dette emne, for jeg er overbevist om, at vores arbejde kommer til at danne grundlag for det fremtidige EU-samarbejde.
<SPEAKER ID="181" NAME="Ján Figeľ">
medlem af Kommissionen. - Hr. formand! Vi har en række betænkninger under dette nye system, og det glæder mig at kunne lykønske Charlotte Cederschiöld med hendes betænkning, fordi det er et område, som er vanskeligt at evaluere. Betænkningen er meget vigtig, fordi den er yderst detaljeret, men også på grund af de forslag til fremtidige foranstaltninger, den indeholder. Det er en betænkning om resultattavlen for det indre marked, selv om fru Cederschiöld netop har talt om andre områder, som indeholder mange meget interessante og nyttige forslag til tavlens indhold og fokus for de kommende år.
<P>
Forsinket eller forkert gennemførelse af EU-lovgivning i national lovgivning berøver borgere og virksomheder deres rettigheder under fællesskabslovgivningen. Og det underminerer tilliden til EU som et Fællesskab baseret på retsstatsprincippet. Derfor er rettidig, korrekt gennemførelse og anvendelse af EU-lovgivningen i vores lande af største vigtighed. Denne betænkning bekræfter og understreger denne vigtighed til Kommissionens meget store glæde.
<P>
Medlemsstaterne har i høj grad forbedret den rettidige og korrekte gennemførelse af EU-lovgivning i de senere år, og det er en god nyhed. I dag har 18 medlemsstater allerede nået tærsklen på 1 % eller derunder, hvilket er målet for underskud for 2009, som vores stats- og regeringschefer vedtog i marts 2007. Andre medlemsstater er meget tæt på denne ene procent. Det betyder, at det gennemsnitlige gennemførelsesunderskud allerede er 1 % og det endda længe før fristen, der er 2009. Det er en meget positiv udvikling, og Kommissionen håber, at denne tendens vil blive yderligere bekræftet i 2009.
<P>
Resultattavlen for det indre marked har allerede spillet en meget vigtigt rolle for medlemsstaternes indsats. Sådan vil det også være fremover. Der sker noget, og resultattavlen og de andre medlemsstaters resultater lægger pres på de andre medlemsstater med hensyn til at forbedre deres egne resultater.
<P>
Men som ordføreren sagde, betyder god gennemførelse af EU-lovgivningen ikke bare rettidig, korrekt gennemførelse af direktiver. Disse direktiver skal anvendes effektivt i praksis af myndighederne. Og de nationale myndigheder skal sikre, at borgere og virksomheder kan nyde godt af deres rettigheder i henhold til selve traktaten, effektivt og målrettet.
<P>
Jeg er enig med fru Cederschiöld i, at tiden nu er inde til at se på, om resultattavlens dækningsområde skal udvides, og undersøge andre aspekter af anvendelsen af EU-lovgivningen, ud over den blotte og bare gennemførelse.
<P>
Det øgede fokus på overtrædelser af EU-lovgivningen - altså ikke bare forsinket gennemførelse - herunder mere information om de enkelte sektorer, i den seneste resultattavle fra juli 2008 er et første skridt i denne retning, og vi begynder nu at anlægge en bredere synsvinkel. Kommissionen undersøger, om der kan fremlægges mere kvalitative data om anvendelsen af EU-lovgivning, muligvis med særlig vægt på sektorer, hvor problemerne med korrekt anvendelse af EU-lovgivningen ser ud til at være mest akutte, herunder, som nævnt, energi- og transportsektoren.
<P>
Ambitionen er at offentliggøre en mere omfattende resultattavle i første kvartal af 2009. Det er helt i tråd med det forslag, fru Cederschiöld har stillet i sin betænkning.
<P>
Jeg bemærker også holdningen i betænkningen til forholdet mellem resultattavlen for det indre marked for forbrugermarkederne, og at de to resultattavler bør holdes adskilt.
<SPEAKER ID="182" NAME="Formanden">
Forhandlingen er afsluttet.
<P>
Afstemningen finder sted i morgen.
<P>
Skriftlig erklæring (artikel 142)
<SPEAKER ID="183" NAME="Zita Pleštinská  " LANGUAGE="SK">
EU-lovgivningens kvalitet og rettidige gennemførelse er afgørende for, om det indre marked kan fungere efter hensigten. Korrekt gennemførelse og anvendelse af direktiverne for det indre marked har betydning for konkurrenceevne og den økonomiske og sociale balance i EU.
<P>
For eksempel blev direktivet om byggevarer, som vi skulle erstatte med en lov, som jeg nu arbejder med som skyggeordfører for PPE-DE-Gruppen, omsat på en sådan måde, at CE-mærkning er frivillig i fire medlemsstater og obligatorisk i andre. Denne situation skaber enorme problemer for produktionssektoren.
<P>
Uklare bestemmelser og ukorrekt gennemførelse af afledt lovgivning ender ofte med sagsanlæg ved De Europæiske Fællesskabers Domstol.
<P>
Oprettelsen af kontaktpunkter, hvor de europæiske borgere kan få hjælp med alle retlige og praktiske spørgsmål, når de flytter inden for det indre marked, er et meget vigtigt skridt.
<P>
I et åbent, konkurrencepræget indre marked er der behov for mere målrettede, entydige værktøjer til at bekæmpe forfalskninger og piratkopier. De bedes bemærke, at mine kolleger og jeg udarbejdede den skriftlige erklæring 67/2008 for at gøre opmærksom på forfalskninger og piratkopier, som er en stigende trussel mod Europas økonomi, beskæftigelse og kreativitet.
<P>
Vi skal prioritere beskyttelse af forbrugerne, som ofte uafvidende køber et forfalsket produkt i den tro, at det er den ægte vare, og som derved sætter deres helbred og sikkerhed på spil.
<SPEAKER ID="184" NAME="Rovana Plumb  " AFFILIATION="PSE">
skriftlig. - (RO) Rettidig og korrekt gennemførelse og hensigtsmæssig håndhævelse af direktiverne for det indre marked er forudsætninger for, at det indre marked kan fungere effektivt, og for forbrugerbeskyttelse, hvilket indvirker på konkurrenceevnen og EU's økonomiske og sociale balance.
<P>
Resultattavlen er et vigtigt instrument i vores politikker. Derfor beder vi Kommissionen øge mængden af information og indikatorer til bl.a. at omfatte arbejdstagernes sociale vilkår og livskvalitet samt miljømæssig indvirkning og indvirkning på klimaændringer.
<P>
Rumænien kommer ind på syvendepladsen i EU med hensyn til gennemførelsen af direktiverne om det indre marked med et gennemsnitlig gennemførelsesunderskud på 0,8 % i december 2007 sammenholdt med stats- og regeringschefernes mål for 2009 på 1 %. Det understreges også i betænkningen, at forsinkelser eller ukorrekt gennemførelse af EU-lovgivning påvirker forbrugere og virksomheder og betyder, at medlemsstaterne skal forstærke indsatsen for at fremme SOLVIT (et problemløsningsnetværk, som medlemsstaterne bruger til at løse problemer, der opstår på grund af uhensigtsmæssig håndhævelse af lovgivningen om det indre marked, hvor man ikke gør brug af domstolene).
