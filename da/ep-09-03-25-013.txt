<CHAPTER ID="013">
Sikker og miljøansvarlig ophugning af skibe (forhandling) 
<SPEAKER ID="454" NAME="Formanden">
- Næste punkt på dagsordenen er forhandlingen om en mundtlig forespørgsel om forhandlingerne i maj 2009 inden for rammerne af Den Internationale Søfartsorganisation (IMO) om betingelserne for ikrafttrædelse af konventionen om sikker og miljøansvarlig ophugning af skibe af Johannes Blokland for Udvalget om Miljø, Folkesundhed og Fødevaresikkerhed til Kommissionen - B6-0224/2009).
<SPEAKER ID="455" NAME="Johannes Blokland" LANGUAGE="NL">
Hr. formand! Tilbage på plenarmødet i maj sidste år indtog Europa-Parlamentet et klart standpunkt imod menneskeligt nedværdigende og miljøskadelige situationer i forbindelse med ophugning af skibe. Og dog bliver der stadig på sydasiatiske strande ophugget enorme søgående skibe under forhold, som både er miljøskadelige og menneskeligt nedværdigende. I Bangladesh f.eks. overholder ikke et af 36 ophugningssteder minimumsstandarderne for miljø og sikkerhed.
<P>
Der er dog det gode ved det, at højesteret derfor i sidste uge beordrede regeringen i Bangladesh til at lukke disse "ophugningsanlæg" inden to uger. Samtidig forbød samme højesteret alle skibe, der medførte farlige stoffer, at sejle ind i bangladeshisk farvand. Yderligere har Bangladesh' miljøminister tre måneder til at fastlægge regler, der opfylder Baselkonventionens bestemmelser, for ophugning af skibe.
<P>
Det er de selvsamme foranstaltninger, som Europa-Parlamentet argumenterede for i beslutningen fra sidste år. Man kunne næsten forledes til at tro, at højesteret i Bangladesh havde læst vores beslutning. Jeg ser denne afgørelse som en vigtig sejr i kampen mod den tidligere nævnte uacceptable praksis. Det er afgørende, at regeringen i Bangladesh følger behørigt op på rettens afgørelse. Det gælder ikke kun Bangladesh, men også andre asiatiske lande.
<P>
Jeg har allerede bemærket, at det ikke er nok, hvad den enkelte stat kan udrette. Det er stadig hårdt tiltrængt med en global løsning på problemet med ophugning af skib. I maj i år afholder Den Internationale Søfartsorganisation (IMO) en global konference i Hong Kong, hvis formål er at indgå en global aftale om ophugning af skibe. Den beslutning, der blev truffet af Udvalget om Miljø, Folkesundhed og Fødevaresikkerhed, skal sikre, at der sendes et klart signal til Rådet og Kommissionen om forhandlingerne med det formål at opnå det bedst mulige resultat.
<P>
Med hensyn til sidste års beslutning er det vigtigt at tilføje følgende fem punkter. For det første må det gøres klart, at skibe til ophugning, som involverer farlige stoffer, bør anses for farligt affald og dermed falde ind under Baselkonventionen. At fortsætte med at debattere definitionerne er ikke i miljøbeskyttelsens interesse. Ændringsforslag 1 fremsat af Gruppen for Det Europæiske Folkeparti (Kristelige Demokrater) og De Europæiske Demokrater svækker denne holdning noget, og jeg kan derfor ikke støtte den. For det andet må det anses for uacceptabelt at sætte skibe på grund til ophugning på stedet. For det tredje er der behov for at træffe foranstaltninger - navnlig vedrørende udfasning af tankskibe med enkeltskrog - før udløbet af den lange ratificeringsperiode. For det fjerde hilser jeg certificering af ophugningspladser velkommen. For det femte bør der fortsat findes en obligatorisk fond i forbindelse med producentansvar - som Europa-Parlamentet fastslog sidste år. Imidlertid synes Europa-Kommissionen at genoverveje denne holdning. Jeg vil derfor gerne høre kommissær Figel' fortælle os, at Kommissionen stadig er klar til at oprette en ophugningsfond.
<P>
Med denne beslutning i kombination med sidste års beslutning afstikker Europa-Parlamentet en klar kurs mod en løsning på de nævnte problemer. Jeg bifalder den høje grad af enighed om dette emne i Miljøudvalget og Transport- og Turismeudvalget. Det er mit håb, at Rådet og Kommissionen vil gøre en lige så enig indsats for at vedtage en solid konvention i Hong Kong om to måneder, en konvention, som skal garantere, at sikkerhedens, folkesundhedens og miljøets interesser tjenes godt. Jeg vil gerne bede kommissær Figeľ om at fortælle os, hvorvidt Europa-Kommissionen skal bruge denne klare kurs som et aktiv i forhandlingerne på IMO-konferencen og også, hvilke foranstaltninger Kommissionen agter at træffe for at sikre rettidig gennemførelse af den konvention, der skal vedtages.
<SPEAKER ID="456" NAME="Ján Figeľ" LANGUAGE="EN">
Hr. formand! Først og fremmest vil jeg gerne takke Parlamentet for den meget stærke interesse, det har udtrykt, og for dets fortsatte engagement med hensyn til ophugning af skibe. Jeg vil særlig gerne takke hr. Blokland.
<P>
Det er et glimrende udgangspunkt for yderligere handling på EU-plan at sikre, at EU udfylder sin rolle med hensyn til at løse dette internationale problem. Disse spørgsmål er også på deres plads set i lyset af den seneste afgørelse fra højesteret i Bangladesh, som De netop nævnte, og situationen i dette land. Som en konsekvens af denne afgørelse vil alle skibsophugningsanlæg blive lukket inden for to uger, da de ikke er blevet godkendt af Miljøministeriet. Importen af farlige skibe, som står på en liste, vil blive forbudt, og alle importerede skibe skal forhåndsrenses. Endelig vil Bangladesh igangsætte udarbejdelsen af en national lov om skibsophugning i overensstemmelse med Baselkonventionen.
<P>
Lad mig nu vende tilbage til situationen på mere hjemlige breddegrader ved at svare på Deres spørgsmål.
<P>
Deres første spørgsmål vedrører udfasning af strandmetoden - fremgangsmåden med ophugning af udrangerede fartøjer direkte på stranden.
<P>
Jeg deler Deres bekymringer over de alvorlige risici, som dette udgør for menneskers sundhed og miljøet. Vi så på spørgsmålet om at indføre et EU-forbud mod strandophugning i virkningsvurderingen af vores strategi. Der var nogle bekymringer over virkningen af et sådant forbud, eftersom det kun ville gælde skibe med EU-flag, og det kunne let og lovligt blive omgået ved at skifte flagstat.
<P>
Vi mener, at det vil være mere effektivt at målrette vores indsats mod at sikre, at de tekniske retningslinjer, der i øjeblikket bliver udarbejdet til at understøtte den kommende IMO-konvention, reelt fører til sikker og miljøansvarlig ophugning af skibe. Fremskridtene med udformningen af disse retningslinjer har hidtil været meget opmuntrende. Det er meget tvivlsomt under alle omstændigheder, at den traditionelle strandmetode skulle kunne overholde de kommende retningslinjer.
<P>
Og med hensyn til Deres andet spørgsmål er jeg glad for at kunne bekræfte, at Kommissionen er fuldt ud engageret i at arbejde hen imod en effektiv og hurtig gennemførelse af skibsophugningskonventionen i EU-retten. GD Miljø har allerede lanceret adskillige undersøgelser og arbejder på at vurdere virkningerne af konventionens nøgleelementer. Jeg mener, det er yderst vigtigt for EU at udvise lederskab og vise, hvor høj prioritet vi giver disse spørgsmål. Det vil tilskynde tredjelande til at ratificere konventionen og dermed fremskynde dens ikrafttræden.
<P>
Men jeg deler de bekymringer, der er understreget i det tredje spørgsmål om betydningen af ikke at underminere det bestående regelværk. Vi må sikre de nugældende krav med hensyn til arbejdstagernes rettigheder og miljøbeskyttelse, når IMO-konventionen skal gennemføres. Og i vores undersøgelse vil vi derfor nøje sammenligne kravene i IMO-konventionen med vores regelværk. Og jeg vil gerne understrege, at vi navnlig vil sikre, at forordningen fra 2006 om overførsel af affald ikke undermineres.
<SPEAKER ID="457" NAME="Pilar Ayuso" LANGUAGE="ES">
Hr. formand, hr. kommissær! Dette spørgsmål, som hr. Blokland forklarede, er særdeles betimeligt, idet den diplomatiske konference om konventionen om ophugning af skibe skal holdes i maj. Jeg vil derfor gerne lykønske hr. Blokland ikke blot med spørgsmålet, men også med den beslutning, han har udarbejdet forslag til.
<P>
I Partido Popular går vi ind for bekæmpelse af dårlig praksis og dårlige metoder, der bruges ved ophugning af skibe, og vi støtter derfor hr. Bloklands beslutningsforslag. Der er imidlertid et par punkter, der bekymrer os.
<P>
Det første er punkt 3 - som hr. Blokland også selv har refereret til - hvori det hedder, at skibene som helhed bør betragtes som farligt affald og derfor bør være omfattet af Baselkonventionens anvendelsesområde. Vi har derfor fremsat et ændringsforslag til dette punkt, fordi der er varierende fortolkninger, både inden for og uden for EU, og vi mener, at Baselkonventionen bør tages i betragtning, og at der ikke bør være noget, der strider mod den. Det bør imidlertid være den fremtidige internationale aftale om ophugning af skibe, der kan bruges til at definere anvendelsen nærmere.
<P>
I punkt 14 i beslutningsforslaget opfordres desuden til, at der indføres en finansieringsmekanisme, som er baseret på obligatoriske bidrag fra søtransportsektoren. For os at se er det lidt for tidligt allerede nu at tale om obligatoriske bidrag, når der hidtil ikke har foreligget nogen beslutning inden for IMO om, hvilket system det er, der skal finansieres på denne måde, og det forekommer mig, at Europa-Kommissionen ikke har noget klart svar på dette spørgsmål heller.
<P>
Endelig er der i punkt 15 en opfordring til Kommissionen om klart at fastsætte, at den stat, der har kompetence over for ejere af affald, er den ansvarlige stat. Vi mener ikke, at det er noget, som Kommissionen skal beslutte. Tværtimod mener vi, at det også burde indarbejdes i en international aftale.
<P>
Det, der er vigtigt, er at sikre sammenhængen mellem den fremtidige aftale om ophugning af skibe og Baselkonventionen om kontrol med grænseoverskridende transport af farligt affald og bortskaffelse heraf og samtidig tage hensyn til ikke blot Baselkonventionen, men også al eksisterende lovgivning.
<SPEAKER ID="458" NAME="Ján Figeľ" LANGUAGE="EN">
Hr. formand! Jeg takker for både fru Ayusos og hr. Bloklands kommentarer og navnlig sidstnævntes engagerede indsats. Som jeg sagde før, navnlig med hensyn til affald eller farligt affald, har vi her brug for at sikre, at konventionen bliver gennemført i fuld overensstemmelse med forordning (EF) nr. 1013/2006 om overførsel af affald, der blev vedtaget for relativt nylig.
<P>
Med hensyn til finansiering findes der i øjeblikket ingen fond eller mekanisme. Vi har igangsat en undersøgelse for at forberede potentielle valgmuligheder eller løsninger, og vi vil snart iværksætte offentlige høringer om emnet. Så Deres kommentarer både nu og til den tid er meget velkomne, navnlig om oprettelse af ophugningsfonden.
<SPEAKER ID="459" NAME="Formanden">
- Forhandlingen er afsluttet.
<P>
Afstemningen finder sted torsdag den 26. marts 2009.
