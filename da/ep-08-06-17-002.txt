<CHAPTER ID="002">
Afgørelse om uopsættelighed
<SPEAKER ID="006" NAME="Formanden">
Næste punkt på dagsordenen er anmodning om uopsættelig behandling fra Rådet om indgåelse af en protokol om de fiskerimuligheder og den finansielle modydelse, der er fastsat i fiskeripartnerskabsaftalen mellem Det Europæiske Fællesskab og Den Islamiske Republik Mauretanien, for perioden 1. august 2008 - 31. juli 2012 (KOM(20080243 - 6-0199/2008 -.
<P>
Jeg giver ordet til hr. Morillon, som fremsætter udtalelsen fra Fiskeriudvalget.
<SPEAKER ID="007" NAME="Philippe Morillon" AFFILIATION="ALDE">
- (FR) Hr. formand! Som nogle her i forsamlingen sikkert vil huske, hr. formand og hr. rådsformand, skyldes denne anmodning, at vi i slutningen af sidste år måtte genforhandle de praktiske vilkår i forbindelse med gennemførelsen af denne partnerskabsaftale med Republikken Mauretanien.
<P>
Genforhandlingen krævede et tæt samarbejde, som jeg glæder mig over, mellem kommissæren for udvikling og humanitær bistand, Louis Michel, og kommissær Borg, og som endte med oprettelsen af en blandet komité. Gennem denne komité lykkedes det med Den Islamiske Republik Mauretaniens samtykke at komme frem til en aftale, som nu er tilfredsstillende for begge parter, EU og Republikken Mauretanien.
<P>
Når det er sagt, gælder det nu faktisk om at kunne betale de honorarer, vi skylder Republikken Mauretanien fra den 1. august. I samråd med alle de politiske grupper henstiller vi til Kommissionen, at denne betænkning sættes til afstemning, ikke denne gang, ikke i denne mødeperiode, men i mødeperioden i juli af den simple grund, at vores udpegede ordfører, fru Fraga Estévez, således får mulighed for at forklare os de nærmere forhold i denne betænkning onsdag den 25. juni om eftermiddagen, og vi derefter kan stemme om den torsdag den 26. juni om formiddagen. Følgelig vil den altså kunne sættes på dagsordenen til næste plenarmøde i juli. Jeg tror, det vil være tilfredsstillende for såvel de tre partnere som for Republikken Mauretanien naturligvis.
<P>
(Parlamentet forkastede anmodningen om uopsættelig forhandling)
