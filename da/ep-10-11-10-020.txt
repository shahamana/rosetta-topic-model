<CHAPTER ID="020">
Ændring af forordning (EF) nr. 539/2001 om fastlæggelse af listen over tredjelande, hvis statsborgere skal være i besiddelse af visum ved passage af de ydre grænser, og listen over de tredjelande, hvis statsborgere er fritaget for dette krav (forhandling) 
<SPEAKER ID="243" NAME="Formanden">
Næste punkt på dagsordenen er betænkning af Agustín Díaz de Mera García Consuegra for Udvalget om Borgernes Rettigheder og Retlige og Indre Anliggender om forslaget til Europa-Parlamentets og Rådets forordning om ændring af forordning (EF) nr. 539/2001 om fastlæggelse af listen over tredjelande, hvis statsborgere skal være i besiddelse af visum ved passage af de ydre grænser, og listen over de tredjelande, hvis statsborgere er fritaget for dette krav - C7-0162/2010 -.
<SPEAKER ID="244" NAME="Agustín Díaz de Mera García Consuegra" LANGUAGE="ES">
Hr. formand! Jeg vil også gerne bede kommissæren om at overbringe mine hilsner til hans fremragende team. Forordning (EF) nr. 539/2001 indeholder en liste over tredjelande, hvis statsborgere skal være i besiddelse af visum ved passage af EU's ydre grænser, og en liste over de tredjelande, hvis statsborgere er fritaget for dette krav.
<P>
Forslaget om at ændre forordning (EF) nr. 539/2001, som vi drøfter i dag, har tre formål, nemlig at overføre Taiwan til positivlisten, overføre andre tredjelande eller områder - Trinidad og Tobago, Saint Lucia, Saint Vincent og Grenadinerne, Belize, Dominica, Grenada, Marshalløerne, Mikronesien og Palau - til positivlisten samt drøfte situationen på Nordmarianerne.
<P>
Situationen på Nordmarianerne giver ikke anledning til nogen problemer, da indbyggerne som bekendt er amerikanske statsborgere.
<P>
Med hensyn til anmodningen om at overføre de nævnte tredjelande til positivlisten ser Kommissionen ingen grund til at fjerne visumkravet, og det gør vi heller ikke.
<P>
For Taiwans vedkommende har denne asiatiske ø gennemgået en prisværdig demokratisk, social og økonomisk udvikling. De demokratiske institutioner har været fast forankret siden 1996, hvor det første direkte præsidentvalg blev afholdt. Præsidenten står i spidsen for regeringen, og vælges for en fireårig periode af befolkningen i Taiwan via almindelig valgret. Den lovgivende magt ligger for tiden hos "den lovgivende Yuan", som har 113 medlemmer.
<P>
Rent økonomisk ligger Taiwans indkomst pr. indbygger blandt de højeste i verden med USD 30 100, og i juli 2010 lå arbejdsløsheden på 5,2 %, langt under det europæiske gennemsnit, der i samme måned var på 10,1 %. I første kvartal 2010 nåede den økonomiske vækst op på 13,27 %, mens overskuddet på handelsbalancen i første halvår 2010 lå på 12,1 mia. USD. Ifølge tal fra Den Internationale Valutafond var Taiwan i 2009 økonomisk set nr. 25 i verden med en bruttonationalindkomst på 379 mia. USD. Det skal påpeges, at Taiwan i 1950 var fattigere end Ghana, Uganda og Den Demokratiske Republik Congo. Landet var indtil 1960 mere afhængig af råvareeksport end lande som Kenya, Sydafrika og Libanon. Men i dag tegner produkter fremstillet i Taiwan sig for mere end 97 % af landets eksport.
<P>
Alt dette har betydet, at Taiwans nettomigration ligger på bare 0,15 %. Det er derfor meget usandsynligt, vi får et problem med illegale indvandrere fra Taiwan. Ifølge oplysninger fra Kommissionen var der i perioden 2006-2008 kun 45 illegale indvandrere i hele EU, som viste sig at være kommet fra Taiwan.
<P>
For så vidt angår sikkerheden med hensyn til rejsedokumenter, vil jeg gerne påpege, at de taiwanske elektroniske pas lever op til alle de standarder vedrørende bekæmpelse af forfalskning, som Organisationen for International Civil Luftfart har udarbejdet.
<P>
Situationen for taiwanere i eksil bør undersøges nærmere, eftersom de skal have en forhåndstilladelse til at rejse ind i Taiwan, også selv om de har et pas udstedt af myndighederne. Det vil derfor være logisk, at EU som foreslået i min betænkning bibeholder en tilsvarende fremgangsmåde vedrørende disse personer.
<P>
Taiwan kræver på nuværende tidspunkt ikke visum fra størstedelen af medlemsstaterne med undtagelse af Cypern, Rumænien og Bulgarien. De taiwanske myndigheder har ikke desto mindre lovet at sikre, at der bliver indført visumfritagelse for statsborgere fra disse lande inden den 11. november, dvs. i morgen. Det er et formelt tilsagn, som Rådets formandskab, Kommissionen og Parlamentet samt de permanente repræsentationer i de pågældende lande er blevet underrettet om.
<P>
Af denne grund og af andre grunde, som jeg kommer ind på i mit andet indlæg, er det helt på sin plads, at vi giver Taiwan visumfrihed, sådan som Det Forenede Kongerige og Irland gjorde sidste år.
<SPEAKER ID="245" NAME="Andrey Kovatchev" LANGUAGE="EN">
Hr. formand! Jeg hilser hr. Díaz de Meras betænkning velkommen. Efter årtier med et spændt forhold er det politiske klima mellem den nuværende taiwanske regering og Folkerepublikken Kina positivt. Der er direkte flyvninger mellem de to lande, og der er allerede indgået en økonomisk samarbejdsrammeaftale.
<P>
Relationerne mellem Taiwan og EU er også inde i en positiv udvikling, idet handelsomsætningen samt udvekslingsaktiviteterne inden for den akademiske verden og erhvervslivet er stor. Uddannelsessystemet, den demokratiske regeringsførelse og indtægterne i Taiwan ligger på niveau med Japan og Sydkorea. På baggrund af disse fakta og andre positive tendenser støtter Udenrigsudvalget hr. Díaz de Meras betænkning om at fritage Taiwan for visumkravet. Som nævnt i betænkningen forventer vi, at Taiwan, inden foranstaltningerne træder i kraft, også vil ophæve visumkravet for alle 27 medlemsstater. Man må huske på, at visumordninger - og eventuelle konsulære eller privatretlige ordninger - ikke berører holdningen til territoriers status i henhold til folkeretten.
<SPEAKER ID="246" NAME="Cecilia Malmström" LANGUAGE="EN">
Hr. formand! Forslaget om at overføre Taiwan til positivlisten blev vedtaget af Kommissionen den 5. juli i år. Taiwan er jo et veludviklet og stabilt demokrati. Landet opfylder alle de nødvendige tekniske krav.
<P>
Forslaget er et resultat af en periodisk gennemgang af visumlisten og bygger på forslag fra medlemsstaterne. Kommissionen vurderer en række vilkår: ureglementeret migration, grundlæggende retsprincipper, offentlig sikkerhed, gensidighed, regional sammenhæng og forbindelser med tredjelande.
<P>
Vi er nødt til at styrke den regionale sammenhæng i Sydøstasien. Andre tilsvarende udviklede tredjelande som f.eks. Hongkong, Macao, Japan, Sydkorea og Singapore har allerede visumfrihed. Desuden er det indiskutabelt, at der er kommet gang i processen vedrørende relationerne mellem Taiwan og Folkerepublikken Kina, hvilket også bekræftes af, at der er oprettet direkte flyvninger og indgået en økonomisk samarbejdsrammeaftale mellem landene.
<P>
Som ordføreren og hr. Kovatchev sagde, har Det Forenede Kongerige, Irland, New Zealand og Sydkorea allerede indført visumfri indrejse til taiwanske borgerne, og Canada er for tiden i færd med at fritage Taiwan for visumkravet.
<P>
Enhver visumfritagelse til taiwanske statsborgere bør naturligvis gengældes af Taiwan. Taiwan har gradvist lempet visumkravet for statsborgere fra størstedelen af EU's medlemsstater og har forpligtet sig til at indføre fuld visumfrihed for alle EU-borgere. Rumænske, bulgarske og cypriotiske borgerne vil fra den 11. november, dvs. i morgen, frit kunne rejse til Taiwan uden visum - så det er bare med at reservere sin billet!
<P>
Endvidere vil Taiwan udvide den tilladte periode, hvori EU-borgere kan opholde sig i Taiwan, til 90 dage, når visumfritagelsen for alle EU-lande træder i kraft. Forslaget omfatter også, at Nordmarianerne bliver slettet fra negativlisten, eftersom området udgør en del af USA.
<P>
Visumfrihed og visumliberalisering er en storartet måde, hvorpå man kan bringe mennesker sammen, tættere på hinanden: studerende, forskere, almindelige mennesker, forretningsfolk, forskere m.fl. Det er en særdeles vigtig beslutning, vi er ved at træffe. Proceduremæssigt er der jo tale om den fælles beslutningsprocedure, men jeg kan med glæde meddele, at Rådets medlemmer allerede har givet udtryk for deres meget brede opbakning til denne beslutning. Som jeg forstår det, og takket være den arbejdsindsats, ordføreren, hr. Díaz de Mera, og skyggeordførerne har ydet, er der også meget stor opbakning her i Parlamentet, så jeg håber, at afstemningen i morgen falder godt ud.
<P>
Der var kun én ændring til Kommissionens forslag - fra både Rådets og Parlamentets side - med det formål at udelukke de 60 000 såkaldte oversøiske taiwanske statsborgere. Ordføreren og medlemmerne i Rådet var af den opfattelse, at disse personer skal have en forhåndstilladelse fra Taiwan til at rejse ind i deres eget land. Det vil derfor være en logisk og rimelig foranstaltning, hvis EU udelukker denne gruppe fra visumfritagelsen. Kommissionen godkender dette ændringsforslag.
<P>
Jeg vil gerne takke ordføreren og skyggeordførerne for deres fremragende støtte og samarbejde om denne sag. Jeg er sikker på, at fuld gensidig visumfritagelse vil give et løft til de rigtig gode relationer mellem EU og Taiwan på en række områder som f.eks. turisme og handel og gavne alle parter.
<SPEAKER ID="247" NAME="Georgios Papanikolaou" LANGUAGE="EL">
Hr. formand! Allerførst vil jeg også gerne rose ordføreren og alle mine kolleger, der har arbejdet med den foreliggende betænkning. De har virkelig gjort et fantastisk stykke arbejde.
<P>
Fritagelse for visumkravet for taiwanske statsborgere er naturligvis et skridt i den rigtige retning. For det første er det et positivt resultat, at vi har ryddet de juridiske hindringer af vejen, for så vidt at ikke alle medlemsstater anerkender Taiwan. For det andet forholder det sig sådan, at borgere fra EU's medlemsstater - på baggrund af ét aspekt af den gensidige anerkendelse - fremover ikke er omfattet af visumkravet ved indrejse i Taiwan. Det er med andre ord det, vi gør for de 27 medlemsstater. Og for det tredje har man undgået at påvirke relationerne mellem EU og Kina negativt.
<P>
Jeg vil her tillade mig at komme med en mere generel bemærkning. Vi var for nylig alle vidne til en terrorhandling, hvor der blev sendt brevbomber fra Grækenland til ambassader i en række byer i EU og fra Yemen til en række medlemsstater. Vi følte naturligvis alle, at vores sikkerhed på alle måder var truet.
<P>
Så når vores medborgere i Europa erfarer, at EU gør det lettere for borgere fra tredjelande såsom Taiwan og andre lande, vi for nylig godkendte, at rejse ind i EU, spekulerer de logisk nok på, om det bringer deres sikkerhed i større fare.
<P>
Når vi træffer en beslutning som denne, skal vores svar på dette derfor være, at vi allerede har vurderet alle disse parametre. Vi ved udmærket, at vi har mekanismerne til at håndtere eventuelle problemer og beskytte vores medborgere. Det er lige netop derfor, vi har truffet denne beslutning. Vi har informationsudvekslingssystemerne og faciliteterne til at håndtere eventuelle problemer.
<P>
Jeg vil derfor gerne afslutte med at sige, at vi er heldige at have truffet denne beslutning, og at vi under ingen omstændigheder har sat sikkerheden på spil for vores medborgere i hele Europa.
<SPEAKER ID="248" NAME="Tanja Fajon" LANGUAGE="SL">
Hr. formand! Jeg vil først og fremmest gerne takke ordføreren for den fremragende arbejdsindsats. Taiwan kan anses for at være en succeshistorie. Jeg er lige vendt tilbage fra et besøg på denne ø, som allerede har indgået flere samarbejdsaftaler med EU. EU-27 er den største investor i Taiwans hastigt voksende økonomi - i år anslås den økonomiske vækst at nå op på næsten 9 %, og arbejdsløsheden er under 6 %.
<P>
Fritagelse for visumkravet for Taiwan vil styrke de økonomiske og politiske forbindelser med EU, øge investeringerne og give især de unge og studerende mulighed for mobilitet. Som vi har hørt, udgør Kina fortsat den største trussel mod Taiwan, men i de senere år er forbindelserne med Kina tøet noget op, især på det økonomiske område. Internationalt set anerkender man generelt ikke Taiwan som en stat. Landet er end ikke blevet anerkendt af EU, selv om borgerne i 24 EU-medlemsstater allerede i dag kan rejse til denne ø uden visum, og i den nærmeste fremtid fritager Taiwan også Bulgarien, Rumænien og Cypern for visumkravet.
<P>
Den taiwanske regering har truffet en række vigtige foranstaltninger vedrørende passikkerhed, hvilket vi så med egne øjne, da vi besøgte det kontor, der udsteder dokumenter. Myndighederne har ingen problemer med ulovlig indvandring eller ulovlig menneske- eller varehandel. Der er ingen organiseret kriminalitet i byerne, og folk er i det store og hele tilfredse med deres liv.
<P>
I det forløbne år har EU fritaget fem lande på Vestbalkan for visumkravet. Ministrene vedtog i mandags en vigtig beslutning for Albanien og Bosnien-Hercegovina. Dette er et særdeles vigtigt budskab - især for de lande, der banker på EU's dør - om, at de har en oplagt fremtid i EU. Frihed til at rejse er en grundlæggende menneskerettighed, og jeg mener bestemt, at dette er den eneste rigtige strategi, da Taiwan ikke udgør nogen trussel for EU. Jeg opfordrer derfor mine kolleger til at bakke kraftigt op om visumfritagelsen i morgen og give befolkningen i Taiwan mulighed for at rejse frit.
<SPEAKER ID="249" NAME="Cecilia Wikström" LANGUAGE="SV">
Hr. formand! I dag har vi en liste over tredjelande, hvis statsborgere skal være i besiddelse af visum ved passage af vores ydre grænser. Der er en anden liste for de statsborgere, som er fritaget for dette krav. Disse lister skal naturligvis gennemgås regelmæssigt og ændres alt afhængigt af situationen i de respektive lande. Tidligere på efteråret afskaffede vi visumkravet for befolkningen i Albanien og Bosnien-Hercegovina. Vi vil snart stemme om afskaffelse af visumkravet også for Taiwan - et land, der har gennemgået en omfattende demokratiseringsproces. Institutionelle reformer, et dynamisk civilsamfund og større respekt for borgernes rettigheder og frihedsrettigheder har ført til større stabilitet, herunder politisk stabilitet, i Taiwan. Desuden har vi jo ikke noget visumkrav for andre lande i regionen, så dette er også et led i at skabe større regional sammenhæng. Taiwan udgør på ingen måde en trussel for EU, og afskaffelse af visumkravet vil gavne handelsrelationerne med EU og ligeledes fremme et tættere samarbejde omkring kultur og forskning - vigtige områder for os alle.
<P>
Politikere fra Taiwan har i mange år haft svært ved at rejse til Europa, selv som privatpersoner, fordi man i landene i Europa var bange for at vække anstød hos Kina eller havne i en politisk konflikt. Nu ser tingene anderledes ud, og jeg håber, at den aftale, vi er ved at indgå, vil fremme og forbedre de politiske relationer mellem politikerne her i EU og i Taiwan og også for Taiwans vedkommende vil føre til et større engagement i det internationale samfund på forskellige niveauer. Men vi står også til at opnå en gevinst rent ideologisk.
<P>
Europa står for åbenhed, en imødekommende indstilling og integrering. Gensidig tillid indebærer, at man holder dørene mellem vores lande åbne, og dette vil være gavnligt og føre til samarbejde og frem for alt til mere behagelige relationer mellem vores lande. Det er noget, jeg glæder mig over af hele mit hjerte inden denne vigtige afstemning, som vi meget snart skal have her i Parlamentet.
<SPEAKER ID="250" NAME="Charles Tannock" LANGUAGE="EN">
Hr. formand! Kommissær Malmström var jo selv en god ven af Taiwan, da hun var parlamentsmedlem. Jeg er nu formand for den taiwanske venskabsgruppe her i Parlamentet. Jeg er på vores gruppes vegne naturligvis glad for at kunne notere mig, at taiwanske borgere snart kan rejse ind i Schengenområdet uden visum - hvilket vi i EU-jargon også kalder en visumliberalisering for Taiwan.
<P>
Mit hjemland, Det Forenede Kongerige, og Irland - som jo begge står uden for Schengenområdet - gav taiwanske borgere visumfrihed for halvandet år siden. Jeg kan rolig sige, at vores erfaringer i Storbritannien, især med hensyn til fremme af turismen og reelle erhvervsrejser siden da til fulde viser, at det var en god beslutning.
<P>
Taiwan er et blomstrende, velstående og moderne demokrati, der har de samme værdier som os og går ind for menneskerettighederne, fred, sikkerhed og velstand i regionen. Vi kan kun drage fordel af at fremme nogle tættere erhvervsmæssige bånd med Taiwan, hvis økonomi atter er i vækst og går fra succes til succes, og i stadig større grad er et springbræt for europæiske investeringer i Kina. Europa haler jo også kraftigt ind på USA som foretrukket bestemmelsessted for taiwanske universitetsstuderende og kandidater, der gerne vil forske. Igen er fordelene ved disse udvekslingsophold betydelige i enhver henseende. Det er et vigtigt tegn på vores støtte til og solidaritet med Taiwan, der under præsident Mas inspirerende lederskab har søgt pragmatiske løsninger på den internationale isolering fra Folkerepublikken Kinas side.
<SPEAKER ID="251" NAME="Mario Borghezio" LANGUAGE="IT">
Hr. formand, mine damer og herrer! Allerførst vil jeg gerne sige ærlig og oprigtig tak til ordføreren, hvis kompetencer og bestemthed har udfoldet sig fint med hensyn til at give medlemsstaterne, som giver fri indrejse til taiwanske statsborgere og afskaffer visumkravet, garanti for, at det ikke vil give problemer for EU.
<P>
Jeg er ikke så overbevist om det seneste arbejdsresultat vedrørende Bosnien-Hercegovina og Albanien. Nu er der oven i købet tale om at afskaffe visumkravet for Tyrkiet. I disse situationer er jeg ikke overbevist om, at Kommissionen og Parlamentet har gjort deres arbejde godt nok, dvs. sørget for de europæiske borgeres sikkerhed. Jeg bifalder derfor så meget desto mere betænkningen og stemmeafgivningen i Parlamentet - der helt sikkert vil falde positivt ud.
<P>
Historien er ikke flygtig. Folk med en vis alder husker, hvad det var dét, der en gang blev kaldt det nationalistiske Kina, repræsenterede i årtier, nemlig et banner for frihed. Vesten må ikke glemme, hvem der forsvarede principperne om frihed, da de var truet andre steder. Selv nu tror jeg, at man skal foretage en klar sondring, for så vidt angår menneskerettighederne.
<P>
Kineserne fra Taiwan er derfor også velkomne i min hjemregion, Padanien. Tilstedeværelsen af sådanne vigtige og kvalificerede personer i regionen illustrerer allerede i tilstrækkelig grad den taiwanske befolknings evne til at blive integreret i vores samfund. I modsætning til andre lande har Taiwan også den fordel, at landet ikke eksporterer sociopolitiske budskaber, der går imod principperne om frihed, beskyttelsen af menneskerettighederne og respekten for etniske og religiøse mindretal, til EU sammen med landets varer. Borgerne i Taiwan skal derfor være velkomne i EU og i Padanien.
<SPEAKER ID="252" NAME="Béla Kovács" AFFILIATION="NI">
(HU) Hr. formand! Man kan sige, at visumsystemet er et effektivt middel, hvormed man effektivt kan hindre ulovlig indrejse i eller ulovligt ophold i EU's medlemsstater. Når vi beslutter, hvilke tredjelandsborgere, der skal være omfattet af visumkrav, skal situationen i hvert enkelt land undersøges individuelt under hensyntagen til ulovlig indvandring, grundlæggende retsprincipper og sikkerhedsspørgsmål samt EU's forbindelser med tredjelande, regional overensstemmelse og naturligvis princippet om gensidighed.
<P>
Evalueringsmekanismen skal fungere således, at man sikrer, at visumkravet kan genindføres omgående for alle lande, der ikke længere lever op til ovennævnte kriterier, eller som indfører visumkrav for statsborgere fra én eller flere medlemsstater. I praksis har det desværre vist sig, at konsekvenserne af at afskaffe visumrestriktionerne, for så vidt angår indvandring og sikkerhed, altid efterfølgende har skullet håndteres af medlemsstaterne selv. Det er i mine øjne et spørgsmål om sikkerhedspolitik og ikke en form for gave, man bare giver til nogle ansøgerlande. Det er præcis derfor, man efter min mening skal bede om sikkerhedsgarantier fra alle lande, inden de får grønt lys for, at deres borgere kan rejse ind i EU uden visum.
<SPEAKER ID="253" NAME="Kinga Göncz" AFFILIATION="S&amp;D">
(HU) Hr. formand! Jeg vil også gerne bifalde, at spørgsmålet om visumfritagelse for Taiwan er kommet på Parlamentets dagsorden. Vi tilbagebetaler efter min mening vores gæld. Andre af EU's partnere af tilsvarende betydning er allerede blevet fritaget fra visumkravet og nyder nu godt af visumfri indrejse. Taiwan er EU's fjerdevigtigste handelspartner i Asien, og handelen i den anden retning er af næsten lige så stor betydning for Taiwan og EU. Vi forventer, at en ophævelse af visumrestriktionerne yderligere vil styrke disse forbindelser, som i forvejen er meget tætte. Vi ved, at forbindelserne er tætte, ikke alene hvad angår økonomi og handel, men også inden for områderne forskning, teknologisk udvikling, uddannelse og kultur, og vi kan forvente, at visumfriheden ligeledes styrker disse områder.
<P>
Den betingelse, vi stillede, om, at alle 27 EU-medlemsstater skal være omfattet af visumfritagelse, bliver en realitet i år, når visumkravet ophæves for Cypern, Bulgarien og Rumænien, og det har efter min mening stor betydning. Jeg vil også gerne understrege, at de forandringer, der er sket i Taiwan i løbet af de sidste 50-60 år, er særdeles vigtige. Taiwan har opbygget et demokratisk institutionelt system og har forvandlet sig fra et fattigt land til et økonomisk stærkt land, så der er, som mange har nævnt, ingen fare for, at visumfritagelsen vil medføre nogen form for indvandringspres. Vi bør derimod have positive forventninger i den henseende.
<SPEAKER ID="254" NAME="Laima Liucija Andrikien" AFFILIATION="PPE">
(EN) Hr. formand! Jeg støtter fuldt ud det, vores ordførere, hr. Díaz de Mera og hr. Kovatchev, har sagt. Taiwan er et industriland med høje tekniske og administrative standarder. Det opfylder med sikkerhed de højeste sikkerhedsstandarder for kontrol- og toldprocedurer. Jeg vil derfor gerne kraftigt opfordre vores kolleger til at gå videre med forslaget om langt om længe at give Taiwan visumfritagelse.
<P>
Taiwan er også medlem af Verdenshandelsorganisationen som ét toldområde. Vi bør ikke stoppe her - vi bør tilskynde Taiwan til ligeledes at søge om optagelse i andre internationale organisationer som f.eks. Organisationen for International Civil Luftfart eller De Forenede Nationers rammekonvention om klimaændringer. Taiwan er et land, der fortjener en sådan anerkendelse, da det er en vigtig partner for EU i det østasiatiske område. Båndene vil til begge parters fordel blive endnu tættere.
<P>
Vi skal se frem til, at båndene med Taiwan bliver tættere i fremtiden. En af de udviklingsmuligheder, vi skal overveje, er forhandlinger om et mere omfattende handelssystem med Taiwan, navnlig nu, hvor landet har undertegnet den skelsættende rammeaftale om økonomisk samarbejde. Hvis vi bevæger os i den retning, er visumfriheden et uhyre vigtigt element i forbindelse med udbygningen af relationerne mellem EU og Taiwan.
<SPEAKER ID="255" NAME="Ioan Enciu" AFFILIATION="S&amp;D">
(RO) Hr. formand! For det første vil jeg gerne rose hr. Díaz de Mera for den betænkning, han har udarbejdet. Jeg er sikker på, at den nok skal blive vedtaget enstemmigt i morgen.
<P>
Jeg vil dog gerne tale om, hvordan Kommissionen agter at fastholde princippet om gensidighed i EU's forbindelser med tredjelande. Taiwan får visumfritagelse i hele EU og ophæver til gengæld visumkravet for Rumænien, Bulgarien og Cypern. Det er en positiv udvikling. På den anden side nægter USA, der nyder godt af fuld visumfritagelse i hele EU, at indrømme gensidighed for Rumænien, Bulgarien, Polen og Cypern. Desuden er der endda blevet indført et indrejsegebyr for alle EU-borgere, hvilket ret beset er en skjult form for visum.
<P>
På baggrund af princippet om gensidighed og solidaritet blandt medlemsstaterne skal Kommissionen ændre sin passive holdning, hvor man accepterer tingenes tilstand, og spille en aktiv rolle i processen med at etablere fuld gensidighed vedrørende visumfritagelse for alle medlemsstater. Så længe EU har enekompetence vedrørende forhandlinger om visumtraktater, og området ikke henhører under medlemsstaterne, skal Kommissionen træffe alle foranstaltninger overhovedet for at få løst disse situationer.
<SPEAKER ID="256" NAME="Marek Henryk Migalski" AFFILIATION="ECR">
(PL) Hr. formand, fru kommissær! Det er klart, at der er konsensus her i Parlamentet, og at betænkningen faktisk bliver vedtaget, formentlig i morgen. Vedtagelsen bliver måske ikke enstemmig, men betænkningen vil blive vedtaget af et overvældende flertal og med støtte fra samtlige politiske grupper. Jeg ønsker ikke at gentage alle de argumenter, som ordføreren og kommissæren har fremført. Taiwan opfylder helt klart alle betingelserne, både økonomisk og politisk, for, at samarbejdet skal styrkes, og visumkravet som led heri skal ophæves. Jeg mener, vi er forpligtet til at gøre dette, fordi Taiwan har vist, at et liberalt demokrati er en mulighed overalt, i enhver kulturel sammenhæng, og at den forandring, som er sket dér, har været en succes, og vi skal efter min mening støtte den.
<P>
Endelig er der endnu en grund, bortset fra de økonomiske grunde. Der er den grund, som hr. Borghezio omtalte - den politiske grund - som jeg ikke nu vil forklare nærmere, men vi forstår alle også, at det er en vigtig grund, og at vi på dette område skal støtte vores venner fra Taiwan.
<SPEAKER ID="257" NAME="Peter Jahr" AFFILIATION="PPE">
(DE) Hr. formand! Taiwan er på positivlisten. Befolkningen i Taiwan har med andre ord lov til at rejse til EU uden visum. Jeg glæder mig på disse menneskers vegne. Politik er imidlertid et spørgsmål om at give og tage. Jeg havde gerne set, at Taiwan til gengæld straks gav alle borgere i EU ret til visumfri indrejse. Det er imidlertid ikke sket endnu. Taiwan har blot erklæret, at man har til hensigt at gøre det inden årets udgang. Jeg håber, at denne hensigtserklæring også bliver omsat til virkelighed. I øvrigt har jeg tillid til vores ordfører, der har stillet dette i udsigt, og jeg vil stemme for dette forslag i sin helhed. Som sagt håber jeg, at Taiwan også løser problemerne og derved også giver alle EU-borgere mulighed for at rejse til Taiwan uden visum.
<SPEAKER ID="258" NAME="Cecilia Malmström" LANGUAGE="EN">
Hr. formand! Jeg vil gerne endnu en gang takke ordføreren og Parlamentet for deres støtte med hensyn til at sætte Taiwan på positivlisten. Jeg kan berolige de medlemmer, der stadig havde nogle spørgsmål, med, at Kommissionens metodik ved undersøgelse af landene - herunder Taiwan - altid er meget grundig, idet vi sikrer, at alle kriterierne er opfyldt dér, inden vi kommer med et sådant forslag. Dette er som altid blevet gjort meget grundigt.
<P>
Jeg vil også gerne over for den sidste taler bekræfte, at visumkravet bliver ophævet for de sidste lande i morgen. Fra i morgen vil visumliberaliseringen gælde for de resterende lande, således at der er fuld gensidighed. Efter afstemningen i morgen vil vi efter min mening være meget stærke og vil også sende et kraftigt signal. Vi kan alle glæde os og håbe på endnu bedre relationer mellem befolkningen i Taiwan og befolkningen i EU. Jeg vil gerne sige mange tak for en rigtig god forhandling.
<SPEAKER ID="259" NAME="Agustín Díaz de Mera García Consuegra" LANGUAGE="ES">
Hr. formand! Noblesse oblige, så jeg vil gerne begynde med at sige, at jeg er uendelig taknemmelig for den støtte, som alle kolleger, der repræsenterer deres politiske grupper, har givet til den betænkning, jeg har haft æren at fremlægge her i Parlamentet. Jeg vil også gerne sige tak for at have bakket op om mit arbejde.
<P>
Det ville imidlertid ikke være fair, hvis jeg ikke sagde, at den person, som har haft det øverste ansvar, er kommissær Malmström, hvis støtte, energi og fremragende team har gjort det muligt at skabe fremdrift for dette tiltag, som jeg vil beskrive som en retfærdighedens handling.
<P>
Der er ikke mere at sige, undtagen at tilføje, at jeg også gerne vil lykønske befolkningen i Taiwan, de taiwanske myndigheder og naturligvis det fremragende team af diplomater, som Taiwan har rundt omkring i verden, især i Bruxelles.
<SPEAKER ID="260" NAME="Formanden">
Forhandlingen er afsluttet.
<P>
Afstemningen finder sted i morgen, torsdag den 11. november 2010, kl. 12.00.
<P>
Skriftlige erklæringer (forretningsordenens artikel 149)
