<CHAPTER ID="012-03">
3. Drab på albinoer i Tanzania
<SPEAKER ID="233" NAME="Formanden">
Næste punkt på dagsordenen er forhandling om seks beslutningsforslag om drab på albinoer i Tanzania.
<SPEAKER ID="234" NAME="Ryszard Czarnecki">
forslagsstiller. - (PL) Hr. formand! Mennesker dræbes i det 21. århundrede, fordi de er albinoer. Det finder sted i Tanzania, et land hvor over en tredjedel af indbyggerne lever under fattigdomsgrænsen. 173 personer er i den seneste tid blevet anholdt og beskyldt for at dræbe eller lemlæste albinoer, og det fortæller noget om omfanget af problemet. I løbet af det sidste halve år er 25 personer netop dræbt eller lemlæstet af denne årsag.
<P>
Vi kan tale om en meget stor albinobefolkning i verden. Ud af en million mennesker er 50 albinoer. Men det er kun i Tanzania, at de behandles så dårligt. Man handler med deres blod og kropsdele, og ansvaret for dette hviler på de animistiske heksedoktorer og banderne, der er hyret af heksedoktorerne. Og det skal understreges, at ansvaret også hviler på politiet, da det ser gennem fingre med det.
<P>
Jeg vil til slut gerne sige, at vores protest først bliver effektiv, når de tanzaniske albinoer sikres sundhedspleje, uddannelse og mulighed for at blive integreret med samfundet.
<SPEAKER ID="235" NAME="Laima Liucija Andrikienė" LANGUAGE="LT">
Hr. formand! I dag drøfter vi en sag om diskrimination mod en minoritet. Den pågældende minoritet er albinoer, som bliver dræbt og lemlæstet i Tanzania, inklusive små børn. Dette er et alvorligt problem i hele Afrika syd for Sahara. Jeg vil gerne minde Dem om, at albinisme på verdensplan rammer en ud af 20.000 mennesker. Som det blev nævnt i den forrige tale, sælger heksedoktorer i Tanzania afskårne kropsdele og blod fra albinoer til minearbejdere og fiskere, som naivt tror, at det vil bringe dem held, sundhed og lykke. Vores holdning er meget klar - drab på albinoer og diskriminering af dem er fuldstændig uacceptabelt og skal ikke tolereres. Regeringen i Tanzania skal træffe overensstemmende foranstaltninger til at stoppe denne frygtelige situation. Regeringen og præsidenten i Tanzania er allerede begyndt at gennemføre foranstaltninger, hvilket vi værdsætter, men det er ikke nok. Retssagen, hvor 173 mennesker, der er anklaget for albinodrab, skal stilles for retten, vil være en lakmusprøve, som vil vise holdningen hos dem, der har magten i Tanzania, og de skyldige vil blive straffet. Den bedste måde at løse problemet på vil dog være gennem bedre uddannelse og passende sundhedspleje, som er tilgængelig for alle dette lands borgere, inklusive albinoer. Det internationale samfund såvel som EU skal give støtte til overvindelsen af disse problemer. De fleste mennesker med albinisme dør af hudkræft, før de bliver 30 år.
<SPEAKER ID="236" NAME="Marios Matsakis">
forslagsstiller. - (EN) Hr. formand! Personer med den genetiske defekt albinisme er udsat for forskellige grader af diskriminering internationalt, foruden at de har alvorlige helbredsmæssige problemer.
<P>
Men på det seneste i Afrika syd for Sahara, og især i Tanzania, er albinoer derudover blevet overfaldet og lemlæstet på en hidtil uhørt og barbarisk måde, hvorefter deres legemsdele er blevet brugt af heksedoktorer som ingredienser ved fremstillingen af drikke, som lover at gøre folk rige. Foruden det åbenlyst kriminelle ved denne situation vidner den også om et tilbagestående samfund, hvor der stadig praktiseres sygeligt brutal heksekunst.
<P>
Den tanzanianske regering har pligt til at handle hurtigt og beslutsomt med henblik på følgende: For det første for at beskytte alle albinoer mod yderligere overfald, for det andet for at foretage en dybtgående undersøgelse af alle forbrydelser, der er begået mod albinoer, og stille de ansvarlige for retten, for det tredje for at give landets borgere tilstrækkelig uddannelse, så de kan slippe ud af heksekunsten og overtroens forbandelse, samt for det fjerde for at sikre, at albinoer tilbydes den bedst mulige sundhedspleje og socialhjælp, så de kan leve et næsten normalt liv i fred og sikkerhed.
<SPEAKER ID="237" NAME="Erik Meijer" LANGUAGE="NL">
Hr. formand! I Tanzania drejer det sig ikke om vold fra statens side. Diskriminering og vold er levn fra tiden før den jødisk-kristelig-islamiske civilisation, hvori man endnu ikke gik ud fra alle menneskers ligeværdighed.
<P>
Tanzania har 150.000 indbyggere, som på grund af for lidt af farvepigmentet melanin, har røde øjne, en bleg hud og lyst hår. De betragtes som et produkt af hekseri. Mange af disse mennesker dræbes, hvorefter deres flåede hud og andre legemsdele bruges til magiske ritualer. På grund af det store antal albinoer er Tanzania den vigtigste leverandør af menneskelige legemsdele til hele Afrika.
<P>
Disse frygtelige metoder kan ikke bringes til ophør uden aktiv information af almindelige mennesker i Tanzania og i hele Afrika, et bedre sundhedsvæsen og en bedre adgang for albinoer til toneangivende job. Tanzanias regering træffer ganske vist foranstaltninger, bl.a. en registrering af alle albinoer, for at kunne beskytte dem. Uden en ændret opfattelse af albinoers stilling kunne denne registrering i fremtiden også misbruges til at opspore og udrydde disse mennesker. I Europa har vi i 1940'erne gjort dårlige erfaringer med registrering af truede befolkningsgrupper.
<SPEAKER ID="238" NAME="Charles Tannock" LANGUAGE="EN">
Hr. formand! Det er næsten ikke til at fatte, at det kan stå så slemt til med albinoerne i Tanzania i vores tidsalder. Første gang jeg hørte om problemstillingen, lød det som noget, der var taget lige ud af Joseph Conrads roman Mørkets hjerte. Jeg vil meget gerne tro på Afrikas genopblomstring og muligheder, som så mange af mine kolleger i Parlamentet tilsyneladende gør, men mordet på albinoerne for deres legemsdele gør ikke noget for at forbedre kontinentets omdømme internationalt. Albinoernes lidelser begrænser sig desværre ikke kun til Tanzania, men forekommer i hele Afrika.
<P>
Foruden de helbredsmæssige konsekvenser af albinisme i troperne, herunder risikoen for frygtelige former for hudkræft, betragtes de hårdt prøvede albinoer i bedste fald traditionelt som at være vanskabninger eller et af naturens luner, og i værste fald myrdes de for at tilfredsstille efterspørgslen efter traditionel medicin, der mere minder om middelalderlig trolddom.
<P>
EU bør ikke tøve med at tage sagen op og lægge pres på lande som Tanzania, hvor det tilsyneladende generelt kniber med at respektere menneskerettighederne og menneskelig værdighed. Det er dog opmuntrende, at den tanzanianske præsident har appelleret til landets folk om at ændre sin traditionelle måde at leve og tænke på. Lad os håbe, at andre ledere i Afrika gentager denne vigtige besked.
<SPEAKER ID="239" NAME="Lidia Joanna Geringer de Oedenberg">
for PSE-Gruppen. - (PL) Hr. formand! I marts i år blev over 25 albinoer brutalt dræbt eller lemlæstet. Albinoerne boede i regionen ved Victoriasøen, og nogle af dem var børn. I disse områder har aggression tidligere fundet sted over for personer, der tilegnes såkaldte overnaturlige evner.
<P>
36 % af Tanzanias befolkning lever under fattigdomsgrænsen, og den har praktisk taget ingen adgang til sundhedspleje, hvorfor det er meget almindeligt, at befolkningen tager sin tilflugt til heksedoktorer. Troen på overnaturlige evner forstærkes af lokalbefolkningens lave uddannelsesniveau. Befolkningen benægter det hele, som alle andre. Albinoerne er ofre for åben diskrimination, da de er anderledes. Der bor særlig mange albinoer i området syd for Sahara. De nægtes både adgang til sundhedspleje samt social og juridisk bistand. Det er helt almindeligt, at de diskrimineres i det daglige liv, i skolerne, på de offentlige institutioner samt på arbejdsmarkedet. Albinoerne føler, at de bliver nedværdiget for hvert skridt, de tager, samt at de bliver behandlet som andenrangsborgere.
<P>
Hvis man straffer dem, der har begået drabene, kan man gøre noget ved den eksisterende intolerance og stoppe aggressionshandlingerne mod albinoerne i fremtiden. Man skal samtidig udføre grundlæggende arbejde for at højne den tanzaniske befolknings bevidsthed. Det er i denne forbindelse nødvendigt at støtte alle den tanzaniske regerings initiativer, herunder særlig beskyttelse for albinobørn. Vi skal endvidere samarbejde med civilsamfundet og ngo'erne. Aktionerne skal især rettes mod landområderne, hvor bevidstheden er lavest. Kommissionen og EU-medlemsstaterne skal endvidere kraftigt støtte de midlertidige tiltag, som albinoernes organisation i Tanzania har iværksat. De videre tiltag skal have til hensigt at sikre albinobefolkningen fulde rettigheder i forbindelse med adgangen til uddannelse, arbejdsmarkedet, samt den sociale og sundhedsmæssige beskyttelse.
<SPEAKER ID="240" NAME="Ewa Tomaszewska">
for UEN-Gruppen. - (PL) Hr. formand! Siden marts er der dræbt 25 personer - albinoer - i Tanzania som følge af overtro. Der findes en tro på, at albinoers kropsdele - ben, arme, hår og blod - gør folk sunde, lykkelige og rige. Det seneste offer er et barn på syv måneder. Sidste år mistede 25 mennesker ligeledes livet.
<P>
Den okkulte praksis finder sted ved Victoriasøen, i landområderne samt blandt fiskere og minearbejdere. Albinoerne er ofte genstand for diskrimination og chikane. Præsident Jakaa Kikwete har ved politiets hjælp lovet at lokalisere albinoerne, der er i skjul, og erklæret dem beskyttelse. Albinoerne er dog ikke tillidsfulde, da de frygter, at den okkulte praksis også har tilhængere blandt politimændene. Albinomordene er organiseret af heksedoktorernes bander. 173 personer fra dette miljø er anholdt og anklaget for at have deltaget i forbrydelserne.
<P>
Vi byder udnævnelsen af albinoen Al-Shymaa Kway-Geer til parlamentsmedlem velkommen som et skridt i den rigtige retning. Præsidenten har udnævnt hende på grund af hendes kamp mod diskrimineringen. Vi støtter aktionerne indledt af albinoernes organisation i Tanzania og forventer, at kommissionen yder den reel støtte.
<SPEAKER ID="241" NAME="Urszula Krupa">
for IND/DEM-Gruppen. - (PL) Hr. formand! Den omtalte menneskerettighedskrænkelse vedrører det subtropiske Tanzania, hvor albinoer diskrimineres, hvilket også sker i mange andre afrikanske lande.
<P>
Der finder imidlertid særlig voldsomme drab sted i Tanzania, hvor over 25 mennesker den seneste tid har mistet livet. Ud af 39 millioner tanzaniere lider 270.000 af en genetisk defekt, der skyldes et recessivt gen, der medfører manglende pigmenter i huden. Albinoer lider derfor af problemer med synet, solbrændthed, kræft og tidlig død. Begge forældre skal være bærere af dette gen, ellers forekommer defekten ikke. Kvinder, der giver fødsel til albinobørn tvinges til skilsmisse, og børnene opfattes som en forbandelse nedkaldt over familien. Børnene beskyldes for at være besat af urene ånder eller behandles som dyr, selv om heksedoktorerne på den anden side spreder rygtet om de magiske egenskaber, albinoernes hvide hud besidder. Huden skal forestille at skabe lykke og rigdom. Det fører til drab på albinoer, hvorefter de brutalt parteres og anvendes til eliksirer.
<P>
Det er svært at forstå, hvad formålet og årsagen er med disse barbariske handlinger, men måske vil man eliminere syge med genetiske defekter. Selv om regeringen på det seneste har fordømt anvendelsen af vold på de hvidhudede afrikanere, støttet en uddannelseskampagne og sågar valgt et parlamentsmedlem, der lider af albinisme, fortsætter disse personers drama. Der mangler endvidere penge til beskyttelsestøj og anden hjælp til denne marginaliserede befolkningsgruppe, så de kan finde beskæftigelse og blive uddannet.
<P>
Det internationale samfunds protester og appeller samt den uddannelsesmæssige og finansielle hjælp kan bidrage til at modvirke denne form for ekstrem diskrimination og fremtvinge retlige tiltag over for de 173 anholdte pseudoheksedoktorer, der er anklaget for at have begået forbrydelser, tilskynde til drab og handle med menneskeorganer.
<SPEAKER ID="242" NAME="Avril Doyle" AFFILIATION="PPE-DE">
- (EN) Hr. formand! Jeg vil bare udtrykke min støtte til mine kolleger i hele Parlamentet i forbindelse med den frygtelige historie om, hvordan albinoer behandles i Tanzania. Jeg ved, at det også foregår i andre dele af Afrika, men der er en høj koncentration i Tanzania - vi har hørt et antal på 270.000 albinoer - som diskrimineres, som er marginaliserede, som behandles brutalt, og som myrdes for deres legemsdele på grund af overtro, heksekunst og forskellige okkulte traditioner.
<P>
Ved at tage sagen op her (og jeg vil rose alle mine kolleger, som har taget sagen op, og dem, der sætter sagen på dagsordenen), føjer vi vores protester her i Europa-Parlamentet til de internationale protester, og forhåbentlig vil den tanzanianske regering - og forhåbentlig også andre - lytte efter.
<P>
Det er hovedsageligt et spørgsmål om uddannelse, men vi har først og fremmest brug for, at albinoer beskyttes i deres egne samfund. Vi har brug for en dybtgående undersøgelse. Det er meget bekymrende, at personer i politistyrken er en del af problemet, og at man således ikke kan have tillid til den.
<SPEAKER ID="243" NAME="Benita Ferrero-Waldner" LANGUAGE="EN">
Hr. formand! Vi deler Parlamentets harme over det stigende antal overfald på albinoer i Tanzania og over den afskyelige illegale handel med legemsdele fra albinoer i forbindelse med traditionel medicin, overtro og heksedoktorer.
<P>
Vi deler i særdeleshed de bekymringer, som FN's komité for afskaffelse af diskrimination mod kvinder for nylig har rapporteret om, nemlig at kvinder og piger har været særligt udvalgt som ofre for rituelle drab. Vi fordømmer alle former for diskriminering og forfølgelse og støtter fuldt politikker og foranstaltninger, der har til hensigt at sætte en stopper for disse handlinger.
<P>
Det må dertil siges, at den tanzanianske regering også er fast besluttet på at sætte en stopper for disse gerninger og øge bevidstheden om den sørgelige situation, albinoerne befinder sig i. Vi hilser det også velkommen, at en albino er blevet udnævnt til medlem af parlamentet, at flere heksedoktorer er blevet arresteret for nylig, og at præsidenten har lovet, som det er blevet nævnt, at bringe de ansvarlige for en domstol.
<P>
Vi vil også nøje holde øje med den generelle menneskerettighedssituation i Tanzania sammen med medlemsstaterne og andre udviklingspartnere. Adskillige medlemsstater og andre partnere støtter organisationer, f.eks. Legal and Human Rights Centre (en af Tanzanias største menneskerettighedsorganisationer), som løbende holder øje med, om der sker krænkelser af menneskerettighederne. Kommissionen vil som medlem af den største donorgruppe fortsætte med at koordinere donorbidrag for at løse problemet, herunder med albinoforeningen.
<P>
Kommissionen vil også tage problemet op med medlemsstaterne i Tanzania i sin politiske dialog med de tanzanianske myndigheder.
<P>
Civilsamfundsprogrammet, som Den Europæiske Udviklingsfond støtter med 3 millioner euro, vil være med til at skabe øget bevidsthed: Der er ved at blive organiseret workshopper, som skal sætte fokus på albinoernes situation, og der gennemføres om kort tid en kampagne, der skal øge bevidstheden, i Mwanzaregionen i den nordlige del af Tanzania.
<P>
Så vi tager generelt dette emne op i forbindelse med vores løbende dialog. Spørgsmålene tages naturligvis også op i vores igangværende initiativ vedrørende offentlige midler samt sundheds-, uddannelses- og beskæftigelsessektoren. Vi mener, at et uafhængigt og fungerende retssystem er meget vigtigt.
<P>
Derfor vil vi fra Kommissionens side i vores dialog med myndighederne understrege vigtigheden af, at der træffes retslige foranstaltninger over for dem, der har begået disse forfærdelige gerninger.
<P>
Vi vil også tage kontakt til fru Kway-Geer, som er det første albinomedlem af parlamentet i Tanzania (hun blev nævnt tidligere), og drøfte mulige foranstaltninger med hende, da hun bedre kan fortælle os, hvad der kan gøres. Desuden vil vi drøfte dette emne med præsidenten i Tanzania i forbindelse med den markering af 60-års-dagen for underskrivelsen af verdenserklæringen om menneskerettigheder, som efter planen finder sted i Tanzania den 10. december 2008.
<SPEAKER ID="244" NAME="Formanden">
Forhandlingen er afsluttet.
<P>
Afstemningen findert sted efter forhandlingerne.
