<CHAPTER ID="017">
Udgifter på veterinærområdet (forhandling) 
<SPEAKER ID="173" NAME="Formanden">
Næste punkt på dagsordenen er betænkning af Ilda Figueiredo for Udvalget om Landbrug og Udvikling af Landdistrikter om forslag til Rådets beslutning om ændring af beslutning 90/424/EØF om visse udgifter på veterinærområdet - C6-0199/2006 -.
<SPEAKER ID="174" NAME="Markos Kyprianou">
medlem af Kommissionen. - (EN) Hr. formand! For det første vil jeg gerne sige, at jeg glæder mig over den indsats, der er blevet gjort af medlemmerne af de udvalg, der er berørt af Kommissionens forslag om ændring af Rådets beslutning 90/424/EØF om visse udgifter på veterinærområdet. I år afsatte Kommissionen ca. 210 millioner euro til støtte for medlemsstaternes programmer for udryddelse og overvågning af dyresygdomme. Disse programmer er af afgørende betydning for vores fødevaresikkerhedsstrategi.
<P>
Som vi alle ved, er dyresygdomme uforudsigelige - det uventede kan ske og sker. Selv om der var udbrud af aviær influenza, blå tunge og klassisk svinepest i nogle medlemsstater i 2005-2006, var der ingen større udbrud, og det lykkedes os at holde dem under kontrol og undgå, at de forårsagede stor skade.
<P>
Kommissionen har taget hul på en gennemgribende revision af Fællesskabets dyresundhedspolitik. Den har for nylig afsluttet en omfattende evaluering, og resultaterne blev fremlagt på en konference i Bruxelles i sidste måned. Det glædede mig, at en række ærede medlemmer deltog og ledede nogle af møderne.
<P>
Et af de områder, der er af størst interesse for debatten i dag, og som vakte stor interesse, var den mulige indførelse af et forsikrings- eller omkostningsdelingselement, der kan bidrage til finansiering af omkostningerne til sygdomsudryddelse. Der er imidlertid tale om mere langsigtede foranstaltninger, der stadig skal drøftes indgående med de forskellige aktører, før vi kan træffe afgørelse om den mest hensigtsmæssige fremgangsmåde. Der er imidlertid en række vigtige ændringer, som vi kan gennemføre allerede i dag for at effektivisere Kommissionens og medlemsstaternes forvaltning af midlerne på dette område. Formålet med nærværende forslag er at gennemføre disse ændringer, således at der samtidig bliver tilstrækkelig tid til at behandle de mere langsigtede spørgsmål i forbindelse med den igangværende revision af politikken.
<P>
Forslaget indeholder tre hovedelementer. For det første foreslår vi at indføre muligheden for flerårig programmering i forbindelse med programmer for udryddelse af dyresygdomme, men med en forenklet procedure, der gør det nemmere for såvel medlemsstaterne som Kommissionen. For det andet foreslår vi at styrke retsgrundlaget for Traces-programmet samt for kommunikationsaktiviteter. Det er interessant at bemærke, at vi i dag har et retsgrundlag for kommunikationsaktiviteter på dyrevelfærdsområdet, men ikke på dyresundhedsområdet, og det bliver der rettet op på med dette forslag. For det tredje foreslår vi at begrænse listen over støtteberettigede programmer for udryddelse af dyresygdomme til programmer, der er i overensstemmelse med klare prioritetsområder, på grundlag af en procedure, der gør det muligt at tilpasse denne liste til udviklingen i nødvendigt omgang.
<P>
Med de foreslåede ændringer vil der ske betydelige fremskridt med hensyn til styrkelsen og prioriteringen af vores fødevaresikkerhedsstrategi. Med forslaget indføres en række forbedringer, der også øger effektiviteten og mindsker bureaukratiet i såvel Kommissionen som i medlemsstaterne. Jeg glæder mig over Parlamentets støtte.
<SPEAKER ID="175" NAME="Ilda Figueiredo " LANGUAGE="PT">
Hr. formand, hr. kommissær, mine damer og herrer! I den betænkning, som jeg fremlægger på vegne af Udvalget om Landbrug og Udvikling af Landdistrikter, udtrykkes støtte til Kommissionens forslag om muligheden for at godkende flerårige programmer og opdatere nogle af de instrumenter, der ledsager Fællesskabets politik for dyresundhed. Der gives dog også udtryk for, at visse foranstaltninger i forbindelse med forslaget om at ændre Rådets beslutning 90/424/EØF ikke anses for tilstrækkelige.
<P>
Vi lægger derfor stor vægt på 12 ændringsforslag, der sigter på fem vigtige mål. Da der kun vides lidt om, hvad der er sket med programmer for bekæmpelse, udryddelse og overvågning af visse dyresygdomme i de forskellige medlemsstater, foreslår vi for det første, at Kommissionen hvert fjerde år sender en rapport til Europa-Parlamentet og Rådet om dyresundhedssituationen og omkostningseffektiviteten af gennemførelsen af programmer i de forskellige medlemsstater, herunder en redegørelse for de vedtagne kriterier.
<P>
For det andet ønsker vi støtte til foranstaltninger til at formidle god praksis og opmuntre til to eller flere medlemsstaters og grænseregioners indgivelse af fælles programmer, hvor dette viser sig at være vigtigt for bekæmpelse, udryddelse og overvågning af smitsomme dyresygdomme, herunder zoonoser, da der er forskellige holdninger til og måder at behandle de samme sygdomme i forskellige medlemsstater, endog nabomedlemsstater, og da dette kan påvirke de trufne foranstaltningers effektivitet.
<P>
For det tredje mener vi, at nødsituationer, som kræver øjeblikkelig og uplanlagt udbetaling af meget store finansielle ressourcer, altid bør accepteres og ikke skal være underlagt de tidsfrister, der er nævnt i nærværende beslutning, ligesom de tidsfrister, som Kommissionen har fastsat nok i alle tilfælde bør udvides. Et eksempel er udbruddet af mund- og klovsyge i Det forenede Kongerige i 2000. For sygdomme af denne art vil foranstaltningerne være mere effektive, jo hurtigere de anvendes, og jo mere radikale de er. For at dette kan være muligt, er der behov for, at der etableres en finansiel minimumsreserve, så der kan reageres på katastrofer, der opstår pludseligt, snigende og uforudsigeligt.
<P>
For det fjerde foreslår vi at udvide den i bilaget indeholdte liste over smitsomme dyresygdomme, der kan udløse fællesskabsstøtte, til forskel fra Kommissionen, der vil beskære denne liste. Betænkningen medtager et forslag fra Landbrugsudvalget om at tilføje otte sygdomme ud over de nuværende, og der foreslås nogle flere sygdomme for også at sikre finansiering af disses overvågning og udryddelse.
<P>
Dette forslag er af største betydning, da der som bekendt er flere lande, hvor der foregår udryddelsesprogrammer, der ikke bør afbrydes. I Portugal, som jeg bedst kender til, er kvægleukose således en sygdom, som der har været kørt udryddelsesprogrammer for i omkring 20 år, og sygdommen er nu i slutfasen af endelig udryddelse. Der blev konstateret meget få tilfælde af leukose i Portugal sidste år, og det skønnes, at sygdommen definitivt kan udryddes i løbet af et års tid. Hvis sygdommen ikke gøres støtteberettiget til midler, kunne det bringe alle de bestræbelser, der er gjort, i fare og føre til, at sygdommen ukontrolleret dukker op igen.
<P>
Et andet eksampel er Newcastle disease, der er endemisk blandt vilde fugle og kan overføres til ikkevaccineret fjerkræ når som helst. De økonomiske konsekvenser af denne sygdom for fjerkræavlen er ødelæggende. Også Aujeszkys sygdom hos svin, som Kommissionen har ønsket fjernet, er genstand for et planlagt program for Portugal, hvor manglende held med at udrydde sygdommen betyder, at det er umuligt at eksportere svin til nogle markeder. Andre sygdomme som svinebrucellose, der ikke er medtaget på den nuværende liste, kan give anledning til samme type problemer for handelen, idet denne sygdom er endemisk i Middelhavsområdet.
<P>
For at forenkle de gældende retsforskrifter foreslår Kommissionen også, at Rådets beslutning 90/638/EØF, som fastlægger Fællesskabets kriterier for udryddelse og overvågning af visse dyresygdomme, ophæves, idet disse kriterier erstattes af nye tekniske kriterier angivet i bilagene til den nye beslutning, der i øjeblikket er ved at blive gennemgået, som Kommissionen har til hensigt efterfølgende at omdanne til kriterier og standardkrav.
<P>
I denne betænkning foreslår vi, at Europa-Parlamentet vedtager en ny udtalelse, hvis de gældende kriterier ændres.
<P>
Til slut, hr. formand, vil jeg blot takke alle, der har bidraget til udarbejdelsen af denne betænkning, idet jeg håber, at Kommissionen vil tage passende hensyn til de fremlagte forslag, hvis formål er at forbedre dyresundheden.
<SPEAKER ID="177" NAME="Mairead McGuinness">
for PPE-DE-Gruppen. - (EN) Hr. formand! Jeg vil gerne takke ordføreren for udarbejdelsen af denne betænkning og Kommissionen for dens bidrag i aften.
<P>
Jeg vil tale om fremtiden, da den er vigtig i forbindelse med revisionen. Med hensyn til forslagene i denne betænkning støtter vi som sagt i det store hele forslaget. Alle anerkender behovet for kontrol og overvågning af dyresygdomme, ikke kun på grund af indvirkningerne på menneskers sundhed, men også på grund af de økonomiske følger i tilfælde af udbrud. I Irland var der f.eks. udbrud af mund- og klovsyge i 2001, og landet gik i stå. Vi fik heldigvis udbruddet under kontrol, men det viste, hvad der kan ske, når der er problemer.
<P>
Adgang til information er af afgørende betydning for kontrol og overvågning og effektiv håndtering af sygdomsudbrud, og det glæder mig, at der vil blive udviklet bedre informationssystemer i medlemsstaterne og mellem medlemsstaterne.
<P>
Forslaget til finansiering af informationspolitikken er meget positivt, og den flerårige programmering er et meget praktisk forslag, der gør det nemmere for medlemsstaterne, og det skal hilses velkommen i lighed med forslaget om medlemsstaternes eller grænseregionernes udarbejdelse af fælles programmer. Tidsfristen for medlemsstaternes forslag vedrørende deres programmer for udryddelse af dyresygdomme skal forlænges. Listen over sygdomme skal udvides. Vi er opmærksomme på, at der i artikel 6 tages højde for nødsituationer, og det glæder vi os over.
<P>
Jeg vil gerne fremdrage et særligt fremtidigt aspekt. Europa skal tage hensyn til situationen uden for EU's grænser og sikre, at vores handelspolitik ikke er i strid med folkesundheden og fødevaresikkerheden. Vi tillader import af fødevarer til EU, og vi bliver i det mindste nødt til at sikre, at kravene til vores importvarer modsvarer de krav, vi stiller til vores egne fødevarer. Vi er nødt til at forbyde import i ethvert tvivlstilfælde. Det er meget nemt at importere et problem, men det er meget vanskeligt at tackle et problem, når det først er inden for vores grænser. Jeg er bekymret over risikoen for, at WTO presser på for samhandel uden behørig hensyntagen til indvirkningerne på dyresundheden og menneskers sundhed. Jeg er ikke overbevist om, at der med vores nuværende regler tages hensyn til mine bekymringer, og jeg tror ikke, at edb-systemer alene vil kunne beskytte os.
<P>
Jeg vil gerne afslutningsvis påpege, at vi er gået i spidsen i EU på dette område, men det vil være beklageligt, hvis vi indgår handelsaftaler på bekostning af vores standarder og vores dyrs og borgeres sundhed.
<SPEAKER ID="178" NAME="Heinz Kindermann" LANGUAGE="DE">
Hr. formand! Det foreliggende forslag fra Kommissionen ændrer ikke de nuværende bestemmelser om udryddelse, bekæmpelse og overvågning af dyresygdomme og zoonoser, men sigter snarere på at opdatere nogle af de instrumenter, der ledsager Fællesskabets politik vedrørende dyresundhed. Det hilser vi velkommen, og i særdeleshed Kommissionens annoncering af, at den snart vil fremsende en udførlig rapport om den europæiske politik vedrørende dyresundhed. Det ville være et godt tidspunkt og en god lejlighed til at diskutere mere vidtgående ændringer af de nuværende regler og i givet fald vedtage en ny retlig ramme.
<P>
Vi er enige i målene som beskrevet i Kommissionens begrundelse, og vi er også enige med ordføreren. Vi støtter de foreslåede tilpasninger med henblik på ændring af Rådets beslutning 90/424/EØF og også ordførerens kritiske bemærkninger og henvisninger både med hensyn til finansieringen af systemet til overvågning af dyretransporter og systemet til finansiering af uforudsigelige sygdomme og udbrud af epidemier eller dyresygdomme forbundet med varige skader. Bekæmpelse af dyresygdomme kræver altid meget store økonomiske ressourcer. At bevilge dem med kort varsel, er ofte et problem. Ordførerens forslag om at henlægge bestemte finansielle midler i en reserve er naturligvis noget, man bør overveje. Vi har et stille håb om, at de foreslåede ændringer forbedrer gennemførelsen af de medfinansierede programmer til udryddelse af dyresygdomme.
<SPEAKER ID="179" NAME="Agnes Schierhuber" AFFILIATION="PPE-DE">
(DE) Hr. formand, hr. kommissær, fru kommissær, mine damer og herrer! Jeg vil gerne starte med at takke vores ordfører for denne meget afbalancerede betænkning. Som de foregående talere, særligt hr. Kindermann, allerede har sagt, er det en teknisk betænkning, der indeholder hårdt tiltrængte ændringer.
<P>
I nødsituationer er fleksibilitet meget nødvendig. Hurtig hjælp er dobbelt så meget værd i sådanne situationer. Men reaktionen og foranstaltningerne skal være overlagte, og forebyggende handlinger er bedre end at måtte ty til reaktioner. Udvalget om Landbrug og Udvikling af Landdistrikter har gennem mange år krævet, at importen af levende dyr fra lande, der ikke er medlem af EU, bliver kontrolleret lige så intensivt som inden for EU.
<P>
Som vi alle ved, har dyresundhed en direkte indvirkning på produkter af animalsk oprindelse og dermed i sidste ende på folkesundheden. Derfor må vi være særligt opmærksomme på at sikre, at vi ikke oplever de samme negative følger, som vi har set tidligere, hvor borgernes tillid til produkter af animalsk oprindelse får et knæk, hvilket påfører erhvervslivet skade.
<SPEAKER ID="180" NAME="Bogdan Golik" AFFILIATION="PSE">
(PL) Hr. formand! Som medlem af Europa-Parlamentet og som dyrlæge vil jeg gerne udtrykke min støtte til fru Figueiredos betænkning, navnlig til opfordringen om at fastholde smitsomme dyresygdomme såsom kvægleukose og Aujeszkys sygdom på listen over sygdomme, der er berettiget til samfinansiering med fællesskabsmidler. Jeg vil gerne gøre Parlamentet opmærksom på, at det er særlig vigtigt at udrydde disse sygdomme i visse medlemsstater, bl.a. på grund af samhandelen i EU. En af betingelserne for markedsføring af svin er, at de skal have oprindelse i en region eller et land fri for Aujeszkys sygdom. Lignende bestemmelser gælder for kvæg, der skal stamme fra besætninger certificeret fri for enzootisk kvægleukose.
<P>
Mange nye medlemsstater har begrænsede budgetter og har derfor ikke de nødvendige finansielle ressourcer til at udrydde disse sygdomme fuldstændigt. Kommissionens foreslåede justering af listen over sygdomme, der indebærer fjernelsen af kvægleukose og Aujeszkys sygdom, kan medføre betydelige nedskæringer i de eksisterende forebyggelsesprogrammer, eller det kan endog medføre, at de standses helt.
<P>
Det er afgørende, at listen over sygdomme fremover kun ajourføres efter godkendelse fra Parlamentet og Rådet.
<SPEAKER ID="181" NAME="Markos Kyprianou">
medlem af Kommissionen. - (EN) Hr. formand! Jeg glæder mig over den interesse, som medlemmerne viser forslaget om ændring af den såkaldte veterinærfond. Jeg glæder mig over, at Parlamentet har accepteret forslagets overordnede principper.
<P>
Forslagene er gode, men mange af disse er allerede blevet gennemført. F.eks. er forslaget om udbetalinger i nødsituationer ganske rigtigt af afgørende betydning, men der er allerede taget højde herfor i beslutningens artikel 3. Kommissionen finansierer aktioner til imødegåelse af disse sygdomme i nødsituationer, normalt på grundlag af en samfinansiering på 50 % af støtteberettigede foranstaltninger og på 60 % i tilfælde af mund- og klovsyge.
<P>
Forslaget om at sikre koordinering mellem de medlemsstater, der fremlægger programmer, er også positivt, men denne koordinering finder allerede sted. Vi vil fortsætte denne strategi, men vi mener ikke, at artikel 16 skal indeholde bestemmelser herom. Vi vil indarbejde forslaget om taskforcer og udveksling af bedste praksis et andet sted.
<P>
Planerne om udryddelse er offentligt tilgængelige på Kommissionens websted, men vi orienterer meget gerne Parlamentet og Rådet om udviklingen, og vi henstiller til medlemsstaterne, at de gør brug af planerne.
<P>
I beslutningen fastsættes de kriterier, som medlemsstaterne skal opfylde, når de fremlægger programmer for udryddelse for Kommissionen. Der er tale om tekniske kriterier. Forskriftsproceduren er således hensigtsmæssig i forbindelse med fastlæggelsen af de nødvendige oplysninger. Medlemsstaterne skal tilvejebringe meget præcise oplysninger, og det er derfor hensigtsmæssigt, at Kommissionen fastlægger det ønskede format.
<P>
I forbindelse med forslaget om udsættelse af den endelige dato for indsendelse af ansøgninger om finansiering opfordrer vi medlemsstaterne til at sende ansøgningerne så tidligt på året som muligt. Vi accepterer ikke desto mindre fristen den 30. april.
<P>
Med hensyn til listen over støtteberettigede sygdomme, som mange talere kom ind på, har vi foreslået at afkorte listen for at koncentrere indsatsen om de vigtigste prioritetsområder, dvs. de sygdomme, der har indirekte følger for menneskers sundhed, og sygdomme, der kan medføre alvorlige handelsproblemer. Hvis vi tilføjede disse sygdomme eller gav medlemsstaterne større mulighed for at fremlægge alle former for programmer, ville disse prioriteter muligvis blive udhulet. Mange af de pågældende sygdomme eller spørgsmål vil ikke desto mindre blive finansieret eller finansieres på forskellig vis, f.eks. gennem udbetalinger i nødsituationer (beslutningens artikel 3). Den omfatter de sygdomme, der kan forårsage meget omfattende tab som f.eks. klassisk svinepest, aviær influenza eller mund- og klovsyge (FMD).
<P>
Medlemsstaterne modtager imidlertid i dag støtte til udryddelse af to sygdomme på den nuværende liste, nemlig Aujeszkys sygdom og kvægleukose. Jeg er parat til at undersøge, hvordan vi fortsat kan støtte bekæmpelsen af disse to sygdomme i en række år frem.
<P>
En fuldstændig liste over Kommissionens holdning til de enkelte ændringsforslag stilles til Parlamentets rådighed, og jeg går ud fra, at den vil blive bilagt mødereferatet.
<SPEAKER ID="182" NAME="Formanden">
Forhandlingen er afsluttet.
<P>
Afstemningen finder sted tirsdag kl. 12.30.
<P>
Bilag - Kommissionens holdning
<P>
Betænkning af Figueiredo
<P>
Kommissionen kan acceptere ændringsforslag 7, 8 og 10.
<P>
Ændringsforslag 1, 2, 4 og 12 kan delvist accepteres.
<P>
Kommissionen kan ikke acceptere ændringsforslag 3, 5, 6, 9 og 11.
