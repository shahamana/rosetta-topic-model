<CHAPTER ID="021">
Kræftbekæmpelse i det udvidede EU (forhandling)
<SPEAKER ID="165" NAME="Formanden">
Næste punkt på dagsordenen er mundtlig forespørgsel af Miroslav Ouzký for Udvalget om Miljø, Folkesundhed og Fødevaresikkerhed til Kommissionen - B6-0015/2008).
<P>
Det er første gang, at kommissær Vassiliou deltager i forhandlingen. Velkommen, kommissær. Jeg håber, De vil føle Dem hjemme blandt os. Deres indlæg vil, når vi kommer til det, markere begyndelsen af Deres samarbejde med Europa-Parlamentet.
<SPEAKER ID="166" NAME="Miroslav Ouzký">
spørger. - (CS) Hr. formand! Først vil jeg som formand for Udvalget om Miljø, Folkesundhed og Fødevaresikkerhed benytte lejligheden til at lykønske kommissæren, som blev indstillet og valgt til Kommissionen i dag. Selv om jeg af alvorlige årsager ikke selv kunne høre hendes præsentation, må jeg sige, at hun gjorde et fremragende indtryk på medlemmerne af mit udvalg og blev budt enstemmigt velkommen i sit nye hverv.
<P>
Med hensyn til det mundtlige spørgsmål vil jeg gerne begynde med at forklare, hvorfor vi tog emnet op og beder de enkelte lande om at rette større opmærksomhed mod denne alvorlige diagnose. Som De nok ved fra betænkningen og spørgsmålet, stiger antallet af kræfttilfælde i Europa. Der er mange årsager til dette: Som bekendt bliver den europæiske befolkning ældre, og flere og flere mennesker udsættes for kræftfremkaldende stoffer. Ifølge fagforeningerne er 8 % af de årlige kræftdødsfald direkte forårsaget af udsættelse for kræftfremkaldende stoffer på arbejdspladsen. Vi må huske på, at hver tredje europæer får konstateret kræft i deres levetid, og at hver fjerde europæer dør af sygdommen.
<P>
En anden vigtig ting er de store forskelle i succesraterne for kræftbehandling mellem de gamle og nye medlemsstater. Denne ubalance giver unægtelig også stof til eftertanke. Hvad kan vi gøre på dette område, og hvad kan vi anbefale EU at gøre? En konstruktion som EU har uden tvivl kapaciteten og magten til at koordinere politikken i de enkelte lande. Ved at vedtage nationale kræftkontrolprogrammer kan vi nedbringe antallet af kræftdødsfald med op til 30 %. Vi ved, at kun 3 % af det samlede budget i de udviklede lande bruges på forebyggelse af kræft sammenlignet med 97 %, der bruges på behandling.
<P>
Jeg vil også benytte lejligheden til at komme med en opfordring på vegne af de patienter, som vores behandling rettes mod, og som vores pleje skal rettes mod: De bør have bedre adgang til ny videnskabelig viden og nye oplysninger. EU bør arbejde frem mod ét register og så vidt som muligt fælles uddannelse. Paradoksalt nok har EU ikke introduceret et så entydigt vigtigt emne som onkologi i alle medlemsstaterne endnu. Selv om onkologi er et tværfagligt emne, er det en nødvendig forudsætning, at det anerkendes som et selvstændigt emne, hvis vi vil have succes med at bekæmpe sygdommen.
<P>
Da jeg vil give min kollega fra PPE-DE-Gruppen, professor Trakatellis, noget af min taletid, afslutter jeg hermed min introduktion.
<SPEAKER ID="167" NAME="Androulla Vassiliou" LANGUAGE="EL">
Hr. formand, mine damer og herrer! Det er første gang, jeg er i Parlamentet i officiel anledning, så først vil jeg takke medlemmerne for at vise mig deres tillid ved at stemme på mig. Jeg gentager, hvad jeg sagde ved min høring: Jeg ønsker at have et udbytterigt samarbejde med parlamentsmedlemmerne og vil gøre mit bedste for at få det.
<P>
Nu til emnet kræft:
<P>
(EN) Foruden den prioritet, De og det slovenske formandskab har givet kræft, har dette emne ligget mig særligt på sinde i mange år, så jeg er glad for, at det er det første emne, jeg skal beskæftige mig med i plenarforsamlingen.
<P>
Hvert år får 3,2 millioner europæere diagnosen kræft, men denne byrde er ikke jævnt fordelt ud over EU. De nyeste tal viser f.eks., at forekomsten af livmoderhalskræft er fire gange større i Bulgarien end i Finland, og at risikoen for at dø af livmoderhalskræft næsten er fem gange større i Litauen end i Italien. Disse variationer viser, at der plads til forbedring i EU.
<P>
Hovedansvaret for et omfattende system til kræftbekæmpelse ligger helt klart hos medlemsstaterne, men handling fra EU's side kan gøre en forskel. Kommissionen er i øjeblikket ved at forberede en rapport om gennemførelsen af Rådets henstilling om kræftscreening fra 2003. Jeg forventer, at det vil fremgå af rapporten, at der er sket fremskridt, men at der stadig skal gøres meget. Vi vil arbejde sammen med medlemsstaterne i den forbindelse.
<P>
Men selv om screening er vigtig, mener jeg, at foranstaltninger til bekæmpelse af kræft fra EU's side skal dække en større række emner, f.eks.: helbredsoplysninger og tal for kræftbyrden, hvilket kan sætte fokus på uligheder og bedste praksis i EU; forebyggende foranstaltninger og oplysningskampagner om emner som tobak, ernæring og alkohol; bedste praksis for behandling og integreret pleje af kræftpatienter, f.eks. palliativ pleje; samling af ekspertise via europæiske referencenetværk; mulighed for investeringer i infrastruktur gennem strukturfondene og støtte til kræftforskning på EU-niveau.
<P>
Jeg planlægger at komme med forslag til en handlingsplan mod kræft næste år. Det er meningen med planen at sætte fokus på og skabe sammenhæng for alle disse foranstaltninger. Vi vil også overveje, om den videnskabelige dokumentation berettiger til, at vi ajourfører den nuværende anbefaling vedrørende kræftscreening. Der er allerede nogle foranstaltninger på vej. Som en del af de kommende forslag til håndhævelsen af patientrettigheder på tværs af landegrænserne i sundhedsvæsenet planlægger vi at foreslå, at der oprettes europæiske referencenetværk. Forslagene senere i år om sjældne sygdomme vil bl.a. også hjælpe med til at forbedre situationen vedrørende sjældne kræftformer.
<P>
Når en person har kræft, påvirker det personen selv mest, men det påvirker også vedkommendes familie og arbejdsgiver samt samfundet som helhed. Mine forslag bliver ledsaget af en konsekvensvurdering, der ikke blot kortlægger de menneskelige omkostninger ved kræft, men også de sociale og økonomiske omkostninger i bredere forstand.
<P>
Jeg ser frem til at høre Deres forslag til de emner, vi er nødt til at drøfte, efterhånden som vi udvikler de pågældende forslag. De kan være sikker på, at Deres forslag bliver medtaget i udarbejdelsen af denne handlingsplan, og jeg regner med Deres støtte til alle vores fremtidige foranstaltninger.
<SPEAKER ID="169" NAME="Antonios Trakatellis" LANGUAGE="EL">
Hr. formand! Først vil jeg lykønske kommissæren med sit hverv. Jeg er enig i de synspunkter, hun allerede har givet udtryk for om kræft. Fru kommissær! Jeg tror, at det er på tide, at vi vedtager en mere effektiv kræftstrategi, der er mere i trit med de aktuelle videnskabelige og teknologiske fremskridt, så sygdommen ikke længere er hoveddødsårsagen i Europa.
<P>
I dag kan en tredjedel af alle kræftformer forebygges. Vi må derfor gennemgå de eksisterende programmer og foranstaltninger til forebyggelse og udarbejde nye for at dække alle eventualiteter.
<P>
Hvis vi øger vores videnskabelige viden, må vi gennemgå Rådets anbefaling om tidlig detektion og forbedre diagnosticeringsmetoderne for flere kræftformer. Foruden brystkræft, livmoderhalskræft og tarmkræft må vi tilføje hudkræft og muligvis lungekræft og prostatakræft. En styrkelse af indsatsen for forebyggelse og tidlig detektion kunne dække næsten 70 % af tilfældene.
<P>
Som De sagde, er vi nødt til at forbedre behandlingsstrategierne ved at være mere effektive og innovative i tilfælde, hvor forebyggelse og tidlig detektion ikke er mulig. Vi må sikre, at de tilgængelige behandlingsformer udnyttes fuldt ud ved hjælp af mere og mere succesrig innovation og forskning. Det er simpelthen nødvendigt at tilskynde til forskning i innovative former for kræftbehandling og øge støtten til forskning.
<P>
Naturligvis bør bureaukratiske formaliteter ikke være en hindring for forskning. Derudover bør godkendelsesprocedurerne gennemgås, så det bliver muligt både at gøre procedurerne for godkendelse af nye lægemidler hurtigere og opretholde høje sikkerhedsstandarder. Fru kommissær! Det er alt sammen muligt i dag. De midler, EU stiller til rådighed, gør, at vi muligvis i en nær fremtid kan kontrollere kræft, så de europæiske borgere næsten vil slippe af med denne plage.
<P>
Med konstant fokus på dette mål er vi således nødt til at gå videre i dag. Det må vi gøre, som De sagde, ved at udarbejde de forskellige elementer i denne strategi. Vi håber, at både Kommissionen og Rådet vil støtte Parlamentets beslutning og træffe de nødvendige foranstaltninger, der gør, at vi kan nå vores målsætninger.
<SPEAKER ID="170" NAME="Glenis Willmott" LANGUAGE="EN">
Hr. formand! Kræft påvirker hver tredje af os i EU og medfører over 1 million dødsfald. Derfor er der en dobbelt omkostning ved denne sygdom: For det første er der de menneskelige omkostninger i form af sygdommens indvirkning på de ramte og deres familier, og for det andet udgør sygdommen en kæmpe byrde for samfundet som helhed. På grund af de demografiske ændringer, vi oplever, og med en befolkning, som bliver ældre, er dette desuden et problem, der kun vil blive større.
<P>
Vi er nødt til at sikre, at alle vores borgere har adgang til screeningprogrammer, diagnosticering og behandling, herunder palliativ pleje, af høj kvalitet. En taskforce inden for kræftområdet ville sikre en sammenhængende og koordineret tilgang til alle aspekter af sygdommen, hvilket ville sikre udveksling af oplysninger og fremme anvendelsen af bedste praksis.
<P>
Vi må sørge for, at der gøres mere for at sikre forskning og innovation, således at så mange mennesker som muligt får adgang til den bedste forebyggelse og behandling af kræft. Vi er også nødt til at sætte fokus på sammenhængen mellem kræft og fedme - den kræftårsag, der nemmest kan undgås, efter tobak. Det er også vigtigt at sikre, at arbejdstagere er beskyttet mod kræftfremkaldende stoffer - omkring 8 % af alle kræfttilfælde skyldes udsættelse for kræftfremkaldende stoffer på arbejdspladsen - og vi er nødt til at have bindende grænseværdier for krystallinsk silika, som kan forårsage invaliderende sygdom og dødelig lungesygdom. I den forbindelse opfordrer jeg medlemmerne til at støtte punkt 33 og betragtning K i den oprindelige tekst, som udvalget godkendte - husk, at byggeindustrien ikke er med i den aftale, som arbejdsmarkedets parter har indgået om krystallinsk silika.
<P>
Der er store skævheder inden for kræftbehandlingen og kræftscreeningen i Europa. Mange kræftdødsfald kunne undgås med forebyggende foranstaltninger, f.eks. adgang til oplysninger og til omfattende screeningprogrammer. Vi må prioritere at rette op på disse skævheder. Det er vores moralske pligt, og det er muligt. Det, vi har brug for, er den politiske vilje til at gøre det.
<SPEAKER ID="171" NAME="Georgs Andrejevs" LANGUAGE="EN">
Hr. formand! Jeg vil gerne benytte lejligheden til at takke det slovenske formandskab for at sætte kræft så højt på den politiske dagsorden.
<P>
Jeg vil særligt fremhæve ét initiativ: det europæiske topmøde for kræftpatienter, som blev afholdt denne uge her i Bruxelles med støtte fra det slovenske formandskab, med deltagelse af mere end 150 grupper af kræftpatienter fra hele Europa.
<P>
Dette meget succesfulde topmøde, hvor jeg også havde æren af at tale, var det første arrangement, vores nye kommissær for sundhed deltog i som kommissær. Jeg må indrømme, at jeg blev imponeret af kommissærens tale og det engagement, hun udviste i forbindelse med kampen mod kræft i almindelighed og kræftpatienters bekymringer i særdeleshed.
<P>
Det glæder mig også meget at erfare, at kommissæren har tænkt sig at fremlægge en ny handlingsplan mod kræft med start næste år for at sikre, at kræft forbliver højt på Kommissionens dagsorden.
<P>
Disse initiativer fra formandskabet og Kommissionen bør motivere os alle til at fokusere på, hvad der skal gøres, genoverveje, hvad vi har opnået, og finde frem til, hvor de nuværende mangler er. Og nu ser vi med store forventninger rigtig meget frem til Rådets kommende konklusioner vedrørende dette emne. Jeg er sikker på, at disse konklusioner vil give os et rigtigt godt og solidt grundlag for, at de efterfølgende formandskaber kan følge den kurs, der udstikkes heri. Derfor vil jeg på det kraftigste opfordre det kommende franske formandskab til at følge op på etablerede initiativer og bevare kræft højt på sin dagsorden.
<P>
Til slut vil jeg takke alle de kolleger, der har ydet en stor indsats i forbindelse med udarbejdelsen af beslutningsforslaget om kræftbekæmpelse i det udvidede EU, som vi skal stemme om i morgen.
<SPEAKER ID="172" NAME="Adamos Adamou" LANGUAGE="EL">
Hr. formand, fru kommissær! Jeg vil også lykønske Dem. De er kræftekspert, eftersom De var direktør for et onkologisk center, inden De kom her som kommissær, så De må være vant til, hvad De hører nu.
<P>
Jeg vil ikke bestride de statistiske data, mine kolleger giver Dem. Hr. Trakatellis sagde, at 30 % af personerne kan reddes ved hjælp af forebyggelse. Da jeg selv er onkolog, kan jeg forsikre Dem om, at yderligere 30 % kan reddes ved hjælp af pålidelige screeningprogrammer. Men hvor mange af de 27 medlemsstater har sådanne programmer?
<P>
De må gøre noget ved dette. Koordinering og efterfølgende hjælp må sikres. De er muligvis også nødt at anvende midler fra strukturfondene og det syvende rammeprogram, så alle disse metoder kan bidrage. De må være med til at få sat mere fokus på onkologi, da det er meget vigtigt, som De selv siger. Det slovenske formandskab skal lykønskes, men det er lige så vigtigt at få oprettet en taskforce, der kun beskæftiger sig med kræftområdet.
<SPEAKER ID="173" NAME="Irena Belohorská" AFFILIATION="NI">
(SK) Hr. formand, fru kommissær! Jeg vil også lykønske Dem med Deres udnævnelse.
<P>
Det glæder mig meget at se, at det ikke kun er eksperter, der gør noget ved kræftproblemet, men også politikere, hvilket er meget vigtigt i dette tilfælde. Eksperterne henleder vores opmærksomhed på alarmerende statistikker, og tendenserne i kræfttilfældene er ekstremt ugunstige. I går talte jeg med patientorganisationer indtil frokosttid, og jeg kan fortælle Dem, at det, de vil have, er tilstrækkelig behandling, hvilket kan være meget krævende, især ved sjældne kræftformer. Der er stadig en kæmpe forskel på forekomsten af denne sygdom mellem de 15 gamle og de 12 nye medlemsstater, sygdommens sene detektion og tilgangen til behandling på alle stadier af sygdommen. Utilstrækkelig forebyggelse og sen detektion eller behandling forværrer patienternes helbredstilstand og deres chance for at få det bedre.
<P>
Jeg opfordrer Dem til at sikre, at kampen mod kræft ikke kun er en prioritet i de seks måneders formandskab eller for professionelle sundhedsorganisationer, f.eks. ESMO, eller patientorganisationer. Vi medlemmer af Europa-Parlamentet vil også give Dem vores støtte til at finde en løsning.
<SPEAKER ID="175" NAME="Alojz Peterle" AFFILIATION="PPE-DE">
(SL) Fru formand, fru kommissær! Jeg regnede ikke med at få mulighed for at tale med Dem om kræft tre gange på en uge. Jeg kan se, at vi har en kommissær, der ved, hvordan det står til på kræftområdet, og som vil tage kampen op sammen med os. Da de europæiske borgere ved, at sundhed er medlemsstaternes ansvar, ønsker de, at visse opgaver udføres på europæisk niveau, da det kun er på dette niveau, at de kan udføres ordentligt.
<P>
Jeg er glad for, at De vil fremlægge en handlingsplan for bekæmpelse af kræft. Vi har hårdt brug for den, og hvis kræft har epidemiers eksponentielle dynamik, må vi også have vores egen politiske dynamik, ellers bliver forskellene og konsekvenserne inden for kræftområdet endnu mere alvorlige.
<P>
Jeg er glad for, at det slovenske formandskab har styrket forventningerne om, at fremtiden byder på mere koordinerede aktiviteter, mere kontinuitet og mere effektfulde initiativer, og, som de selv sagde tidligere på ugen, at dette vil ske samtidig med etableringen af partnerskaber med flere samarbejdspartnere.
<P>
Jeg mener desuden, at det ville være bedre, hvis lande, der har EU-formandskabet, ikke kun prioriterede enkeltaspekter, men hele tiden fokuserede på den samlede kamp mod kræft, som det allerede er blevet nævnt i dag.
<P>
Derfor håber jeg, at der med Deres hjælp kan oprettes en taskforce - eller vi kunne kalde den noget andet - for at samle hovedinstitutionerne og de vigtigste aktører i kampen mod kræft, ikke så vi skaber mere bureaukrati, men så vi opnår bedre samlede resultater på grund af gode samarbejdsmetoder.
<P>
Jeg ønsker dem held og lykke med deres arbejde.
<SPEAKER ID="176" NAME="Karin Jöns" AFFILIATION="PSE">
(DE) Fru formand, fru kommissær! Medierne i mit hjemland har bemærket Tysklands succesfulde erfaringer med mammografiscreeninger. Endnu en gang har EU's retningslinjer for kvalitetssikring bevist deres værd. Der stilles dog allerede krav om at tilbyde dette til yngre kvinder også. Det viser, hvor vigtige EU's retningslinjer er.
<P>
Derfor vil Parlamentet i morgen i sit beslutningsforslag opfordre til, at der udvikles yderligere evidensbaserede EU-retningslinjer for tidlig detektion, diagnosticering og behandling af alle almindelig udbredte kræftformer, samt opfordre til, at der udarbejdes en hårdt tiltrængt godkendelses- og certificeringsprocedure for relevante faciliteter. Kriterier alene er ikke nok i denne forbindelse. Kun på denne måde vil det lykkes os at sætte kvalitet før populisme og over klasse- og markedsinteresser, når det kommer til tidlig detektion og behandling af kræft.
<P>
Jeg vil opfordre alle mine kolleger - og også kommissæren - til fortsat at forsøge at overtale og få de medlemsstater, der stadig tvivler på, om der er behov for en godkendelsesprocedure, med.
<SPEAKER ID="177" NAME="Elizabeth Lynne" AFFILIATION="ALDE">
(EN) Fru formand! Kræft er allerede den andenhyppigste dødsårsag i Europa, men faktum er, at mange kræftformer kan forebygges, og at mange dør unødigt af kræft.
<P>
Screening, diagnosticering og behandling er forbedret, men ikke nok. Vi må iværksætte mekanismer på EU-niveau for at sikre, at bedste praksis bliver delt mere effektivt. Tag f.eks. tarmkræft. Det anslås, at over 27.000 liv kunne reddes i EU hvert år, hvis der var moderne screeningprogrammer i hele Europa.
<P>
Vi er også nødt til at sikre, at dem, som får diagnosen kræft, ikke diskrimineres på arbejdspladsen. Dette kunne gøres ved hjælp af arbejdsmarkedsdirektiv 2000, der har til formål at bekæmpe forskelsbehandling på arbejdspladsen, men mange medlemsstater betragter ikke kronisk sygdom som et handicap. Derfor har vi brug for en definition af begrebet handicap, der kunne omfatte personer med kræft, på EU-niveau.
<SPEAKER ID="178" NAME="Bairbre de Brún" AFFILIATION="GUE/NGL">
(GA) Fru formand! Jeg støtter oprettelsen af en interinstitutionel kræfttaskforce, der vil give repræsentanter fra Europa-Parlamentet, Kommissionen og Rådet mulighed for at mødes regelmæssigt. Forskning inden for detektion og forebyggelse af kræft skal også finansieres under det syvende rammeprogram. Jeg hilser Kommissionens bidrag til denne forhandling i dag velkommen. Der skal implementeres strategier, der omfatter kvinder og ikke mindst billig og regelmæssig screening for livmoderhalskræft samt billig og hurtig screening for brystkræft.
<P>
Vi er også nødt til at se på kemikaliers indvirkning, som skal reguleres i henhold til Reach-forordningen.
<P>
Endelig er fattigdom en hovedårsag til dårligt helbred. Fattige mennesker har større sandsynlighed for at blive syge og dø i en tidligere alder end rigere mennesker. Dette er i særdeleshed tilfældet i forbindelse med forebyggelse og helbredelse af kræft.
<SPEAKER ID="179" NAME="Miroslav Mikolášik" AFFILIATION="PPE-DE">
(SK) Fru formand! Jeg glæder mig også over, at fru Vassiliou blev valgt til kommissær for sundhed i dag. Jeg forventer mig meget af dette nye samarbejde, og for mig personligt overbeviste hendes præsentation i Udvalget om Miljø, Folkesundhed og Fødevaresikkerhed mig om hendes kvalifikationer og hendes ønske om at løse bestemte problemer, f.eks. i forbindelse med rygning, hvilket er et emne, der ligger mig meget på sinde.
<P>
I den forbindelse vil jeg nu fokusere på et lignende emne. Vi ved, at hver tredje europæer får konstateret kræft i deres levetid, og at de mest almindelige diagnoser er lungekræft, tarmkræft (som nogle har nævnt) og brystkræft. Det er velkendt, at lungekræft forekommer op til fem gange oftere end alle andre kræftformer tilsammen. Der er absolut ingen tvivl om, at passiv rygning forårsager kræft ligesom aktiv rygning, og vi ved også, at op til 95 % af de personer, der får konstateret lungekræft, er rygere eller passive rygere. Det er ikke nok at sætte advarsler på cigaretpakker. Det er på tide at indføre en tilstrækkeligt effektiv lovgivning for at beskytte ikkerygere i de gamle og nye medlemsstater, der stadig udskyder det af årsager, der er svære at forstå. I lande, hvor der er gode og tilstrækkeligt restriktive love, er sundhedssituationen forbedret betragteligt, og der er sparet milliarder, som ellers ville have været brugt på behandlingen af kræftpatienter.
<P>
I artikler, der for nylig er udgivet inden for medicinsk faglitteratur, peges der på, at der er en direkte sammenhæng mellem hormonelle præventionsmidler og brystkræft. Jeg vil opfordre til, at der via Kommissionen og vores programmer også gives midler til forskning inden for dette område, så udviklingen vendes, og kvinders sundhed forbedres.
<SPEAKER ID="180" NAME="Marios Matsakis" AFFILIATION="ALDE">
(EN) Fru formand! Som mange ved, er kræft ikke nødvendigvis en uhelbredelig sygdom. Moderne behandlingsmetoder sammen med tidlig og mere nøjagtig diagnosticering betyder, at mange kræftformer i dag kan behandles med succes.
<P>
Naturligvis er der stadig meget, der skal gøres, og det er derfor, at EU må erklære total krig mod kræft. Vi må bekæmpe denne sygdom på alle fronter meget aggressivt og med uendelig stor beslutsomhed. Vi skal f.eks. sikre, at der findes og anvendes effektive screeningprogrammer blandt de dele af befolkningen, der har mest brug for dem. Vi skal desuden sikre, at der altid er tilstrækkelige midler til de forskningsinstitutioner, der giver os håb for fremtiden. Vores borgere må forsikres om, at kræft kan besejres, og at vi i Europa-Parlamentet er besluttet på at støtte denne kamp, indtil dette er opnået.
<P>
Til slut vil jeg benytte lejligheden til at lykønske den nye kommissær for sundhed, fru Vassiliou.
<SPEAKER ID="181" NAME="Péter Olajos" AFFILIATION="PPE-DE">
(HU) Fru formand! Tak, og tillykke til den nye kommissær.
<P>
Kræft er den andenhyppigste dødsårsag. I både 1993 og 2003 havde Ungarn flest kræftdødsfald i verden, hvoraf de fleste tilfælde var lungekræft, tarmkræft og brystkræft.
<P>
Vi kender årsagerne: usund kost, for lidt motion, svangerskabsforebyggende behandling, alkohol, rygning og skadelige miljømæssige faktorer. Vi ved, at forebyggelse er den billigste måde at bekæmpe kræft på, men alligevel er der medlemsstater, f.eks. Ungarn, hvor der i år kun blev givet penge til screeningprogrammer for mundkræft, brystkræft og livmoderhalskræft, men ikke andre kræftformer. Patienter må vente 6-8 uger på en CT- og MR-scanning og på at komme i behandling.
<P>
Jeg håber, at denne betænkning får medlemsstaterne - herunder de ungarske politikere - til at åbne øjnene, og at den sætter gang i den aktuelle debat om lovgivning i forbindelse med bekæmpelse af rygning.
<SPEAKER ID="182" NAME="Genowefa Grabowska" AFFILIATION="PSE">
(PL) Fru formand! Det er godt, at det slovenske formandskab har taget kampen mod kræft op som en af sine prioriteter, men dette kan ikke stå alene. Kampen mod kræft må være en prioritet for alle kommende formandskaber, da antallet af personer, der rammes af denne forfærdelige sygdom i Europa, stiger og vil fortsætte med at stige, efterhånden som den europæiske befolkning bliver ældre. Jeg vil henlede opmærksomheden på utilstrækkelighederne, som kommissæren også gjorde opmærksom på, i detektion og behandling af kræft, der for alvor bliver synlige, når vi sammenligner den gamle og nye Union. Statistikker viser, at der er en højere overlevelsesrate og lavere dødelighed i det gamle EU, og jeg opfordrer derfor Kommissionen til at træffe særlige overvågningsforanstaltninger for gennemførelsen af EU-programmet "Europa mod kræft" i Central- og Østeuropa i særdeleshed.
<P>
Borgere i de nye medlemsstater bør have de samme forhold som borgere i den gamle Union i forbindelse med forebyggelse af denne sygdom, og når det kommer til at bekæmpe den, hvis de allerede er ramt af den.
<SPEAKER ID="183" NAME="Erna Hennicot-Schoepges" AFFILIATION="PPE-DE">
(FR) Fru formand! Jeg mener, at forebyggelse er den bedste måde at bekæmpe kræft på, og at vi derfor ikke må give køb på vores strikse holdning til markedsføring af kræftfremkaldende stoffer og stoffer, der forårsager endokrine forstyrrelser. Jeg appellerer til alle mine kolleger, som ikke havde den rette holdning ved den første afstemning om pesticider. De kan gøre skaden god igen ved den anden afstemning om markedsføring af pesticider.
<P>
Med hensyn til nationale registre vil jeg henlede kommissærens opmærksomhed på, at dette blev foreslået, da der blev stemt om det syvende rammeprogram for to år siden, men det blev ikke vedtaget. Fru kommissær! De har derfor en svær opgave foran Dem med at overbevise medlemsstaterne om at acceptere dette princip.
<P>
Jeg vil lykønske Dem med Deres valg og ønske Dem held og lykke.
<SPEAKER ID="184" NAME="Gyula Hegyi" AFFILIATION="PSE">
(HU) Fru formand! Mange tak. Jeg vil også sige et par ord om vigtigheden af forebyggelse. Denne forhandling har berørt emnet rygning. Rygning er måske et godt eksempel på, hvordan der kan skabes sociale modsætninger. Mange steder i dag er det ikke - hvis jeg kan sige det sådan - smart eller trendy at ryge.
<P>
Samtidig har kræft andre årsager, der indtil videre ikke har skabt sunde sociale modsætninger. Kemisk forurening og luftforurening er hyppige kræftårsager. På området for miljøbeskyttelse er der endnu ikke opstået den form for social bevidsthed, der ville få os til at indse, at visse kemikalier skal tages ud af vores system, at for meget bytrafik er dårligt for byboernes helbred, eller at reduktion af mængden af giftstoffer og forurening, vi udsættes for, betyder en total ændring af vores liv.
<P>
Jeg vil derfor gøre os alle sammen opmærksom på, hvor tæt sammenhængen mellem bekæmpelse af kræft, en sund livsstil og beskyttelse af miljøet er.
<SPEAKER ID="185" NAME="Czesław Adam Siekierski" AFFILIATION="PPE-DE">
(PL) Fru formand! Tak til det slovenske formandskab for at anerkende kampen mod kræft som en af sine prioriteter i 2008.
<P>
Desværre kræver kræft 1 million liv hvert år i EU. Tallet er chokerende. I vores levetid får ca. 33 % af Europas befolkning konstateret en tumor, og for 25 % er det dødsårsagen. Den største procentdel af mennesker, der dør af lungekræft, prostatakræft eller brystkræft, findes i de nye medlemsstater, dvs. i de fattigste lande.
<P>
Der skal gøre noget på EU-niveau for at rette op på skævhederne inden for onkologi, og især når det kommer til overvågning og screening. Vi må ikke glemme, at tidlig detektion af kræft giver den bedste chance for at helbrede sygdommen. Det anslås, at en tredjedel af tilfældene kunne undgås ved at have en sund livsstil, ved at undlade at ryge tobak eller misbruge alkohol, ved at dyrke sport samt ved at følge en kostplan.
<SPEAKER ID="186" NAME="Silvia-Adriana Ţicău" AFFILIATION="PSE">
(RO) Fru formand! Jeg vil også takke det slovenske formandskab for at tage dette emne op og kommissæren for at give os mulighed for at føre forhandlingen om emnet i hendes tilstedeværelse.
<P>

<P>
Jeg vil understrege, at det er vigtigt at have kvalitetsprogrammer til scanning, detektion og behandling af denne sygdom.
<P>
Jeg mener også, at det er vigtigt at certificere institutioner med ansvar for onkologisk behandling, og medlemsstaternes regeringer bør tilføre tilstrækkelige midler til disse institutioner.
<P>
Sidst, men ikke mindst, vil jeg understrege vigtigheden af social integration for de syge. De bør ikke betragte sig selv som handicappede, og derfor mener jeg, at disse patienters mentale tilstand kan hjælpe dem med at bekæmpe sygdommen.
<SPEAKER ID="187" NAME="Androula Vassiliou" LANGUAGE="EN">
Fru formand! Jeg har med interesse fulgt diskussionen om kræft, og jeg må endnu en gang sige, at kræft ikke er noget, der er på vores dagsorden midlertidigt. Det er noget, der er så alvorligt for hele EU - og ikke kun EU - at vi ikke har råd til at læne os tilbage, og det vil altid være blandt vores prioriteter.
<P>
Jeg er blevet beskrevet som kræftekspert. Jeg må sige, at jeg ikke er kræftekspert. Der er mennesker, der virkelig er kræfteksperter, men jeg er en person, der i mange år har været med i kampen mod kræft, og det vil jeg blive ved med.
<P>
Jeg har hørt meget interessante kommentarer. Jeg vil forsøge at besvare nogle af dem, men jeg kan forsikre Dem om, at jeg har noteret mig alle de kommentarer, der er kommet, og vi tager dem med i vores overvejelser, når vi udarbejder vores handlingsplan.
<P>
Med hensyn til strukturfonde har Kommissionen nu medtaget sundhed som et af prioritetsområderne i forbindelse med finansiering, så midlerne kan bruges til sundhedsinfrastruktur, herunder på kræftområdet.
<P>
Der blev nævnt kræftfremkaldende stoffer på arbejdspladsen. Vi har som bekendt allerede høje europæiske standarder, når det gælder sundhed og sikkerhed. Kommissionen vil naturligvis arbejde for at holde disse standarder opdateret, efterhånden som videnskaben opdaterer vores viden om risici. Jeg vil samarbejde med kommissær Špidla, som er ansvarlig for dette lovgivningsområde, om dette.
<P>
Det blev flere gange foreslået at oprette en interinstitutionel taskforce til kampen mod kræft. Jeg vil undersøge dette i forbindelse med Rådets kommende møde om sundhed i Slovenien, og jeg vil desuden tilføje noget til forslaget: at jeg gerne så, at der var repræsentanter for patienter og fagfolk med i denne taskforce.
<P>
At onkologi anerkendes som et specialeområde, er bestemt meget vigtigt, men jeg vil gøre opmærksom på, at det er noget, som medlemsstaterne skal gøre. Jeg vil dog bruge al min indflydelse for at få medlemsstaterne til at gøre det.
<P>
Mange talere talte om antirygningskampagner. Vi ved alle, at rygning er en af de mest alvorlige trusler mod helbredet, og jeg vil ikke blot fortsætte kampagnen mod rygning, men jeg vil også prøve at få de unge involveret i denne kampagne, ikke kun for at gøre det mindre trendy for dem, men også for at få dem til at forstå, at det er i deres interesse, at de ikke begynder at ryge, og jeg vil få dem til at deltage aktivt i kampagnen, så budskabet bliver spredt blandt de unge, da dette er første skridt til at forhindre rygning - at begynde med de unge.
<P>
Som jeg sagde, er der kommet mange andre interessante forslag. Jeg vil overveje dem alle, og jeg vil fortsat arbejde tæt sammen med medlemmerne af Parlamentet, så vi når frem til en handlingsplan for næste år.
<P>
(Bifald)
<SPEAKER ID="188" NAME="Formanden">
Som afslutning på forhandlingen har jeg modtaget et beslutningsforslag fra Udvalget om Miljø, Folkesundhed og Fødevaresikkerhed, jf. forretningsordenens artikel 108, stk. 5.
<P>
Forhandlingen er afsluttet.
<P>
Afstemningen finder sted torsdag.
<P>
Skriftlige erklæringer (artikel 142)
<SPEAKER ID="189" NAME="Alessandro Battilocchio  " AFFILIATION="PSE">
skriftlig. - (IT) Mine damer og herrer! Jeg støtter hovedpunkterne i den pågældende betænkning. Jeg mener dog, at vi må udtrykke os klarere og være mere beslutsomme på ét punkt: Der skal investeres flere ressourcer i forskning, og det skal ske i handling og ikke bare i ord, og forskere skal garanteres bedre forhold. Der er opnået vigtige resultater de seneste par år, hvilket giver større håb for personer med kræft og deres familier, men der er stadig lang vej endnu.
<P>
Jeg mener dog, at en mere verdslig tilgang til de etiske emner ville være ønskværdig i de 27 medlemsstater, da disse ofte udgør en hindring for og begrænser forskningsfriheden. Den prioriterede målsætning, som skal overholde den nuværende lovgivning, bør være at udrydde denne sygdom og dens mange forskellige og frygtelige former, der fortsat kræver for mange ofre i hele Europa. Det er vores opgave og pligt at slå ind på dette spor.
<SPEAKER ID="190" NAME="Anna Záborská  " AFFILIATION="PPE-DE">
skriftlig. - (SK) Selv om det er alarmerede at kalde antallet af kræfttilfælde i EU en "epidemi", er det en passende betegnelse, da kræft kræver over 1 million liv om året. Epidemier spreder sig dog i de lande, der ikke lever op til standarderne for hygiejne og epidemiologi, og hvor folk har dårlige levevilkår eller ikke har adgang til et effektivt sundhedsvæsen. Jeg ved ikke, hvilke af disse forhold der gælder for EU.
<P>
Vi taler om en kræftepidemi i EU, samtidig med at vi taler om at forbedre økonomien og konkurrenceevnen, om massive investeringer i forebyggelse, i nye behandlingsmetoder og i lægemiddelindustrien.
<P>
Mit land, Slovakiet, har i mere end 30 år haft et nationalt onkologiprogram til forebyggelse af kræft. På trods af det stiger antallet af kræfttilfælde fortsat. Er det lægernes eller patienternes skyld?
<P>
Hvordan bruges EU-midlerne til kræftforebyggelse? I 2003 udarbejdede Udvalget om Kvinders Rettigheder og Ligestilling en initiativbetænkning om brystkræft. Selv om den meget præcist identificerede årsagerne og mulige løsninger, er kun en lille del af det, der var medtaget i betænkningen, blevet indført.
<P>
Nogle gange føler jeg, at den venstre hånd ikke ved, hvad den højre hånd laver, og at vores samfund og EU som helhed bevidst holder sygdommens rigtige årsager skjult, måske for at vise et bedre ansigt udadtil og af frygt for at fortælle sandheden. Kampen mod kræft skal ikke bare være en prioritet for ét EU-formandskab. Det burde allerede have været normen i mange år, at den var indarbejdet som en systematisk EU-politik.
