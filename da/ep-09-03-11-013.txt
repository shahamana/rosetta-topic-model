<CHAPTER ID="013">
Mandat til Den Internationale Krigsforbryderdomstol vedrørende Det Tidligere Jugoslavien (forhandling) 
<SPEAKER ID="385" NAME="Formanden">
Næste punkt på dagsordenen er betænkning af Annemie Neyts-Uyttebroeck for Udenrigsudvalget om forslag til Europa-Parlamentets henstilling til Rådet om mandatet til Den Internationale Krigsforbryderdomstol vedrørende Det Tidligere Jugoslavien.
<SPEAKER ID="386" NAME="Annemie Neyts-Uyttebroeck">
ordfører. - (NL) Fru formand, hr. kommissær, hr. formand for Rådet, mine damer og herrer! Den Internationale Krigsforbryderdomstol vedrørende Det Tidligere Jugoslavien har siden oprettelsen i 1993 retsforfulgt 161 personer. Retssagerne er afsluttet for 116 af disse personer, hvorimod der stadig er igangværende retssager for en række andre tiltalte personer.
<P>
To personer er endnu ikke retsforfulgt, da de vigtigste anklagede, Ratko Mladić og Goran Hadžić, stadig er på flugt. Selv om FN's Sikkerhedsråd har anmodet Krigsforbryderdomstolen om senest at afslutte sagerne inden udgangen af 2010, er der stadig mulighed for nogen fleksibilitet.
<P>
Efter en helt forståelig vanskelig start - alt var trods alt nyt, og man måtte tackle problemerne efterhånden som de opstod - har Krigsforbryderdomstolen vist sig at være et meget seriøst og dygtigt organ, der ikke begrænser sine aktiviteter til at gennemføre retlige procedurer, som Krigsforbryderdomstolen i øvrigt gør med største omhu, et forhold der har understreget dens legitimitet. Derudover har Krigsforbryderdomstolen oprettet relevante programmer for at bidrage til assimilerings- og forligsprocessen i de lande, der blev oprettet efter Det tidligere Jugoslaviens kollaps.
<P>
Krigsforbryderdomstolen yder endvidere støtte til uddannelsen af nationale retlige organer, der trods alt skal håndtere størstedelen af sager om krigsforbrydelser og forbrydelser imod menneskeheden. Det var faktisk aldrig hensigten, at Krigsforbryderdomstolen skulle træde i de nationale domstoles fodspor permanent i forhold til Det Tidligere Jugoslavien.
<P>
Det var faktisk det modsatte, der var hensigten. Det er de pågældende lande, der skal sikre, at krigsforbrydelser og forbrydelser imod menneskeheden retsforfølges. I betragtning heraf har Krigsforbryderdomstolen videregivet en række sager til de nationale domstole og fokuseret på de vigtigste sager.
<P>
Krigsforbryderdomstolen har endvidere fastlagt en relevant strategi i tre trin for at opfylde Sikkerhedsrådets krav. I henhold til planen skal alle retlige procedurer være fuldt ud afviklet inden udgangen af 2011 med en eventuel forlængelse til 2012. For at tage højde for alle eventualiteter, men hovedsageligt for at sikre, at Ratko Mladić og Goran Hadžić under alle omstændigheder vil blive retsforfulgt, skal der oprettes en effektiv, kvalificeret og tilstrækkelig omfattende mekanisme, som kan håndtere de øvrige opgaver, også når Krigsforbryderdomstolens mandat er afsluttet.
<P>
Vi ønsker af alle disse årsager at anmode Rådet om indtrængende at opfordre FN og især FN's Sikkerhedsråd til at forlænge Krigsforbryderdomstolens mandat i mindst to år for at sikre, at der efter denne periode er oprettet en modtagelsesmekanisme, og at Krigsforbryderdomstolens arkiver opretholdes og er tilgængelige.
<P>
I en lidt bredere sammenhæng vil vi anmode om, at et godt samarbejde med Krigsforbryderdomstolen og udvikling af et effektivt retssystem, der også tager sig af forbrydelser imod menneskeheden, fortsat er vurderingskriterierne for vores relationer med landene i det vestlige Balkan. Vi opfordrer indtrængende de pågældende lande til at fortsætte samarbejdet med Krigsforbryderdomstolen og give fornuftige svar på chefanklagerens spørgsmål.
<P>
Endelig ønsker vi at bede Kommissionen om fortsat at være opmærksom på uddannelsesprogrammerne og de øvrige initiativer, der har til formål at fremme gensidig dialog, fælles afdækning af sandheden og forsoning. Trods alt fører forvaltningen af retfærdighed - uanset hvor god den er - ikke til forsoning, og der er et desperat behov for forsoning, således at mænd og kvinder i det vestlige Balkan endelig kan bygge videre på deres fremtid.
<SPEAKER ID="387" NAME="Alexandr Vondra" LANGUAGE="EN">
Fru formand! Denne forhandling kommer på det helt rigtige tidspunkt, og fru Neyts-Uyttebroecks betænkning indeholder en række vigtige henstillinger. Jeg vil benytte lejligheden til at rejse et spørgsmål, der er centralt for vores politik i forhold til det vestlige Balkan.
<P>
Det arbejde, som Den Internationale Krigsforbryderdomstol vedrørende Det Tidligere Jugoslavien har udført, er et vigtigt element i forvaltningen af retfærdighed og i forbindelse med at acceptere fortiden og komme videre. Det er også vigtigt for at fremme retsstatsprincippet i regionen. Dette kan være en langtrukken og sommetider vanskelig proces, men Krigsforbryderdomstolen har opnået betydelige fremskridt. Den har indtil nu retsforfulgt 116 anklagede personer, der har modtaget meget forskellige domme. Kun to ud af 161 anklagede personer er stadig på fri fod.
<P>
Da Den Internationale Krigsforbryderdomstol vedrørende Det Tidligere Jugoslavien blev oprettet i 1993, havde retssystemerne i Det tidligere Jugoslavien ikke kapacitet til at håndtere forbrydelser af dette omfang. Det stod dog klart, at forbrydelserne skulle behandles. Hverken kontrakter eller aftaler eller samfund kan være bæredygtige uden retfærdighed. Vores strategi for regionen er at yde bistand til stabilisering af landene i det vestlige Balkan og hjælpe dem med at realisere deres EU-perspektiver. Et vigtigt element i denne politik er samarbejdet med Krigsforbryderdomstolen. Vi støtter Krigsforbryderdomstolens mandat på flere forskellige måder.
<P>
Først og fremmest er landene i det vestlige Balkan en del af stabiliserings- og associeringsprocessen. Denne proces afhænger af respekt for de demokratiske principper, retsstatsprincippet, menneskerettigheder og mindretalsrettigheder, grundlæggende frihedsrettigheder og principperne for international ret og regionalt samarbejde. Den afhænger også af fuldt samarbejde med Den Internationale Krigsforbryderdomstol vedrørende Det Tidligere Jugoslavien. Stabiliserings- og associeringsprocessens konditionalitet overvåges gennem de årlige opfølgningsrapporter udarbejdet af Kommissionen. De næste opfølgningsrapporter offentliggøres i oktober 2009.
<P>
Derudover er spørgsmål om menneskerettigheder og retsstatsprincippet, herunder styrkelse af retssystemernes funktion, upartiskhed og ansvarlighed, og kampen imod korruption og organiseret kriminalitet vigtige prioriteter i EU's europæiske partnerskab med landene i det vestlige Balkan. Disse prioriteter opdateres jævnligt.
<P>
Rådet har endvidere vedtaget to fælles holdninger med det formål at støtte gennemførelsen af mandatet for Den Internationale Krigsforbryderdomstol vedrørende Det Tidligere Jugoslavien ved at pålægge krav om fastfrysning af anklagede flygtninges konti og rejseforbud for personer, der hjælper andre personer til fortsat at unddrage sig retsforfølgning for forbrydelser, for hvilke Den Internationale Krigsforbryderdomstol vedrørende Det Tidligere Jugoslavien har rejst tiltale over for disse personer. Disse fælles holdninger udvides og opdateres jævnligt.
<P>
EU vil støtte Den Internationale Krigsforbryderdomstols indsats vedrørende Det tidligere Jugoslavien, indtil alle sager er afsluttet. Jeg er helt enig i, at arven fra Krigsforbryderdomstolen skal bevares. Når dette sker - og det er ikke noget, som EU skal beslutte - skal de nationale retssystemer være klar til at overtage Krigsforbryderdomstolens sager. Det er en af årsagerne til, at vi har lagt så stor vægt på retlige reformer og god regeringsførelse i stabiliserings- og associeringsaftalerne.
<P>
Indsatsen fra ngo'er og enkeltpersoner, f.eks. Humanitarian Law Centre i Beograd og Research and Documentation Centre i Sarajevo, som forsøger at afdække sandheden, fortjener også vores fulde støtte.
<P>
Jeg vil slutte af med at takke Parlamentet for støtten på dette område og især for denne nyttige og konstruktive betænkning.
<SPEAKER ID="389" NAME="Olli Rehn" LANGUAGE="EN">
Fru formand! Jeg bifalder fru Neyts-Uyttebroecks initiativ og betænkning. Med initiativet og betænkningen sendes et meget velkomment signal om Europa-Parlamentets forpligtelse til at støtte Den Internationale Krigsforbryderdomstol vedrørende Det Tidligere Jugoslavien.
<P>
For Kommissionen er det tydeligt, at det internationale samfund skal opretholde sin fulde støtte til Den Internationale Krigsforbryderdomstol vedrørende Det Tidligere Jugoslavien, således at Krigsforbryderdomstolen kan afslutte sine sager. Der kan ikke være tale om straffrihed i forbindelse med krigsforbrydelser, og som alle er klar over, er et fuldt samarbejde med Den Internationale Krigsforbryderdomstol vedrørende Det Tidligere Jugoslavien en forudsætning for at gøre med europæisk integration. Denne nødvendige forudsætning påvirker Serbiens EU-tiltrædelsesproces i dag og har påvirket Kroatien. Jeg håber ikke, at det vil få betydning for Kroatien endnu en gang, idet Kroatien fuldt ud samarbejder med Den Internationale Krigsforbryderdomstol vedrørende Det Tidligere Jugoslavien.
<P>
Princippet omfatter også behandlingen af sager om krigsforbrydelser, som Den Internationale Krigsforbryderdomstol har overført til de nationale retssystemer igen. Vi har ydet økonomisk støtte, og vi intensiverer vores støtte til og bestræbelser på at opbygge kapacitet på dette vigtige område, især i Bosnien-Hercegovina, som har langt de fleste sager.
<P>
Kommissionen har for nylig godkendt støtte til et projekt, som er iværksat af chefanklager, Serge Brammertz, om kandidatstillinger i sit kontor for at uddanne besøgende anklagere og unge kandidater fra Sydøsteuropa, der er beskæftiget med krigsforbrydelsessager.
<P>
Vi arbejder også sammen med chefanklageren, hr. Brammertz, om andre projekter, herunder en regional konference for anklagere fra det vestlige Balkan, der er beskæftiget med krigsforbrydelsessager. Konferencen vil finde sted i Bruxelles i starten af april.
<P>
Kommissionen er fortsat fuldt ud engageret i Den Internationale Krigsforbryderdomstol vedrørende Det Tidligere Jugoslavien og støtter stadig hr. Brammertz og hans engagerede kolleger i bestræbelserne på at retsforfølge de personer, som er ansvarlige for alvorlige overtrædelser af den internationale humanitære folkeret, og vi ønsker derfor at støtte denne vigtige indsats for at opnå forsoning og opretholde freden i det vestlige Balkan.
<P>
Jeg ser frem til fortsat at arbejde sammen med Parlamentet i denne sammenhæng.
<SPEAKER ID="390" NAME="Ria Oomen-Ruijten" LANGUAGE="NL">
Fru formand! Jeg ønsker at takke fru Neyts-Uyttebroecks for den omfattende betænkning. Hun har ret, når hun erklærer, at Parlamentet skal fastlægge meget klare prioriteter. Krigsforbrydere skal ikke slippe for straf. Alle landene i regionen skal være indstillet på fuldt samarbejde, og Krigsforbryderdomstolen skal have mulighed for at afslutte sine aktiviteter uden tidspres.
<P>
Krigsforbryderdomstolen i Haag kan med 116 afsluttede sager og en stor indsats i regionen fremlægge et meget fint resultat. Ingen kan længere hævde, at de skyldige ikke drages til ansvar. Det glæder mig endvidere, at der lægges så stor vægt på samarbejde i forhold til Krigsforbryderdomstolen. Dette gælder alle lande, hvor de anklagede kommer fra. De personer, der stadig er på flugt, skal drages til ansvar, og alle landene i regionen har givet deres ord til EU i denne sammenhæng. Vi vil ikke virke troværdige, hvis vi ikke holder dette løfte. Faktisk vil jeg med ordførerens samtykke stille et mundtligt ændringsforslag i morgen.
<P>
Fru formand, Krigsforbryderdomstolens har stor betydning, ikke mindst fordi der stadig er meget at gøre i relation til retssystemet i Balkan. Derfor er det også positivt, at betydningen af et velfungerende, uafhængigt og upartisk retssystem fremhæves i betænkningen. Dette er trods alt et af Københavnskriterierne.
<P>
Jeg ønsker at fremhæve to punkter. Med hensyn til tidsfristen i 2010 eller 2011 skal denne efter min opfattelse være knap så stram. Det er trods alt langt vigtigere, at Krigsforbryderdomstolen kan fortsætte efter denne tidsfrist, hvis det er nødvendigt for at afslutte visse aspekter af sagerne.
<P>
Dernæst vil Krigsforbryderdomstolens arbejde vedrørende afvikling, selv med anholdelsen af Ratko Mladić og Goran Hadžić, ikke være afsluttet. Opfølgningsmekanismen og Den Internationale Straffedomstol kan tage over, men gode og mindre gode erfaringer skal efter min opfattelse aldrig gå tabt.
<SPEAKER ID="391" NAME="Richard Howitt" LANGUAGE="EN">
Fru formand! Den Internationale Krigsforbryderdomstol vedrørende Det Tidligere Jugoslavien har siden oprettelsen i 1993 grundlæggende genskabt rollen for den internationale humanitære folkeret og givet ofrene for de tragiske konflikter i Balkan, som ellers ikke ville være blevet hørt, mulighed for at fortælle om de rædsler, som de og deres familier har oplevet, og drage de skyldige til ansvar.
<P>
Den Internationale Krigsforbryderdomstol vedrørende Det Tidligere Jugoslavien har vist, at ingen er immun over for retfærdighed, uanset stilling eller status på tidspunktet for konflikten - et forhold, der nu har resulteret i, at Den Internationale Krigsforbryderdomstol vedrørende Det Tidligere Jugoslavien fremmer respekten for menneskerettighederne i hele verden.
<P>
Vi gentager i dag, at der i Det tidligere Jugoslavien ikke skal være straffrihed for de anklagede personer, der stadig eftersøges. Ratko Mladić og Goran Hadžić er fortsat anklagede, der har unddraget sig straf, og skal udleveres.
<P>
Vi bør endvidere give vores fulde støtte til anmodningen fra chefanklageren, hr. Brammertz, om at fremlægge den nødvendige dokumentation, der er af afgørende betydning for sagen imod den tidligere general, Ante Gotovina, og andre, for Krigsforbryderdomstolen - et tiltag, som vores kroatiske venner godt ved er relevant for EU-tiltrædelsesprocessen.
<P>
Den Socialdemokratiske Gruppe har stillet to ændringsforslag på plenarmødet. For det første skal det understreges, at ethvert forslag om en eventuel forlængelse af mandatet ikke må fjerne opmærksomheden fra den vigtige opgave det er at afslutte retssagerne og arbejde hen imod den tidligst mulige afvikling. For det andet appellerer vi til, at der er fri adgang til Krigsforbryderdomstolens arkiver for anklagemyndigheder, forsvarsmyndigheder og efterfølgende historikere og forskere.
<P>
Jeg ønsker at takke ordføreren, og jeg anbefaler ændringsforslagene til Parlamentet.
<SPEAKER ID="392" NAME="Sarah Ludford" LANGUAGE="EN">
Fru formand! Indtil Krigsforbryderdomstolens arbejde er afviklet, skal vi støtte den imponerende indsats, som Krigsforbryderdomstolen har ydet for at drage de personer, der har begået frygtelige forbrydelser, til ansvar, og ikke fastsætte en forceret tidsfrist for afvikling, da et tidspres vil berøre de tiltaltes ret til en retfærdig rettergang, og da genveje vil true vidnernes sikkerhed. Selv om mange af de mindre sager er overført til de nationale domstole med positivt resultat, er nogle af domstolene ude af stand eller uvillige til at føre retssager i overensstemmelse med internationale standarder, og det betyder, at ofrene og vidnerne sommetider modsætter sig overførslen af sager.
<P>
For at gøre det muligt at forlænge Den Internationale Krigsforbryderdomstols mandat ønsker vi indtrængende at opfordre Sikkerhedsrådet til at afsætte tilstrækkelige midler fra det almindelige budget, ikke mindst for at kunne beholde vigtige specialister og højt kvalificeret personale. Krigsforbryderdomstolen skal efterlade en fornuftig arv, både som model for andre potentielle ad hoc-domstole og for at bidrage til styrkelsen af retssystemerne i Balkanlandene.
<P>
Der er behov for øget EU-støtte til nationale undersøgelser af krigsforbrydelser og retssager, og Københavnskriterierne skal endvidere omfatte endnu mere støtte til et kvalificeret og velfungerende retssystem, men i arven indgår også, at domstolen skal bidrage til forsoning og forståelse mellem de etniske grupper, og derudover kræver ngo'ernes indsats flere midler.
<P>
Kommissær Rehn minder om, at fuldt samarbejde med Den Internationale Krigsforbryderdomstol er en forudsætning for EU-tiltrædelse, men sandheden er - som kommissær Orban helt ærligt fortalte mig i aftes som stedfortræder for kommissær Rehn - at der ikke er uenighed i Rådet om betydningen deraf. Det har ført til forvirring og kontinuerlig forsinkelse af tidsfrister. Selv om vi alle ønsker, at Serbien og Kroatien tiltræder EU, skal Rådet, Kommissionen og Parlamentet stå sammen og slå fast, at anklagede personer som Ratko Mladić og Goran Hadžić skal udleveres, og at der med hensyn til Kroatien skal fremlægges beviser og vidner. Vi kan ikke slække på disse krav.
<SPEAKER ID="393" NAME="Jan Marinus Wiersma" AFFILIATION="PSE">
(NL) Fru formand! Jeg ønsker at rejse et par spørgsmål i denne korte forhandling. Indsatsen fra Den Internationale Krigsforbryderdomstol vedrørende Det Tidligere Jugoslavien er af afgørende betydning, ikke blot fordi den er en garant for, at de personer, som er ansvarlige for krigsforbrydelser i Balkan, drages til ansvar, men også fordi Krigsforbryderdomstolen tjener offentlighedens retfærdighedssans. Krigsforbryderdomstolen spiller endvidere en vigtig rolle i europæisk politik med hensyn til det vestlige Balkan. Dette understreges også i fru Neyts-Uyttebroecks betænkning.
<P>
Nu, hvor vi nærmer os afslutningen på Den Internationale Krigsforbryderdomstols mandat, skal vi overveje at få afviklet Krigsforbryderdomstolens arbejde. PSE-Gruppen mener, at det vigtigste er at opretholde kapaciteten på samme niveau under afviklingen af de igangværende sager og at bringe de to anklagede, Ratko Mladić og Goran Hadžić, som stadig er på flugt, for en domstol.
<P>
Vi ønsker ikke på nogen måde, at man skal få det indtryk, at mandatets varighed og afslutning kan betyde, at disse personer får lov til at gå fri. Om dette sker ved at forlænge mandatet og ved at oprette en mekanisme for det resterende arbejde, er ikke afgørende for os, og efter vores opfattelse kan vi måske også finde en måde, hvorpå dommerne, advokaterne og sekretariatet kan være på en form for standby.
<SPEAKER ID="394" NAME="Véronique De Keyser" AFFILIATION="PSE">
(FR) Fru formand! EU følger samme princip for ligestilling i forbindelse med alle Balkanlandene.
<P>
Men hvis vi insisterer på, at Beograd skal udlevere hr. Mladić inden gennemførelsen af interimsaftalen om handel inden for rammerne af stabiliserings- og associeringsaftalen, er det klart, at vi også beder om Kroatiens fulde samarbejde med Krigsforbryderdomstolen.
<P>
Dette samarbejde lever dog langt fra op til forventningerne. Under det besøg til Zagreb, som chefanklageren, hr. Brammertz, foretog i februar, hvor han anmodede om de manglende dokumenter om anvendelse af artilleri i "Operation Storm", der i øvrigt resulterede i 200.000 serberes masseflugt og 250 civile tab, krævede anklageren Kroatiens fulde samarbejde, og selv om Kommissionen har givet grønt lys til åbning af kapitel 23 om retsvæsen og grundlæggende rettigheder, er der nogle af de europæiske regeringer, som ikke vil acceptere dette, og det samme gælder Europa-Parlamentet.
<P>
Der vil faktisk ikke være nogen støtte for os i Balkan uden en garanti for fred, og den bedste garanti er sandhed og ansvar for de forbrydelser, der er begået tidligere.
<P>
Jeg ønsker at takke fru Neyts-Uyttebroeck for hendes betænkning, som har fået enstemmig støtte fra Udenrigsudvalget.
<SPEAKER ID="395" NAME="Alexandru Nazare" AFFILIATION="PPE-DE">
(RO) Fru formand! Jeg ønsker at takke ordføreren, fru Neyts-Uyttebroeck, og jeg bifalder betænkningen om mandatet til Den Internationale Krigsforbryderdomstol vedrørende Det Tidligere Jugoslavien, en betænkning, som jeg også har bidraget til med et par ændringsforslag, og som har rejst en række reelle spørgsmål, som vi har pligt til at overveje.
<P>
Vi skal sikre den effektive udnyttelse af de resultater, som Krigsforbryderdomstolen har opnået indtil nu i forbindelse med gennemførelse af krigsforbrydelsessager og fremme af forsoning i det vestlige Balkan. Krigsforbryderdomstolens arbejde skal afsluttes fuldt ud. Det er endvidere nødvendigt at vurdere de resultater, der er opnået indtil nu, især de målsætninger, som endnu ikke er opfyldt. Rådet bør på denne baggrund overveje at forlænge mandatet i den nødvendige periode.
<P>
Krigsforbryderdomstolen vil naturligvis ikke fortsætte sit arbejde i al fremtid. Vi skal derfor sikre, at der er oprettet en mekanisme til gennemførelse af de resterende funktioner, som ikke gennemføres i øjeblikket, i den nødvendige periode. Jeg bifalder i denne sammenhæng forslaget til FN's Sikkerhedsråd om oprettelse af en institution til håndtering af disse funktioner.
<P>
Efter min opfattelse er det endvidere nødvendigt for udviklingen af bæredygtige institutionelle faciliteter i det vestlige Balkan at fastlægge en række forskrifter og evalueringskriterier til retssystemerne i de pågældende lande for at støtte de nationale domstole.
<SPEAKER ID="396" NAME="Bogusław Rogalski" AFFILIATION="UEN">
(PL) Fru formand! Den Internationale Krigsforbryderdomstol vedrørende Det Tidligere Jugoslavien har ydet et væsentligt bidrag til forsoningsprocessen i det vestlige Balkan og medvirket til genopbygningen og opretholdelsen af fred i regionen. Den har endvidere bidraget til oprettelsen af grundlaget for en ny verdensstandard for konfliktløsning efter afslutningen af en krig. Det skal dog understreges, at støtten til udvikling af de nationale retssystemers potentiale i Balkan er helt grundlæggende, således at de lokale domstole kan fortsætte det arbejde, som Krigsforbryderdomstolen har indledt. Reelt samarbejde mellem domstole og anklagemyndigheder i det vestlige Balkan er en anden vigtig udfordring, især i sager der involverer udlevering og gensidig retshjælp. Der er endvidere et tydeligt behov for at indføre mekanismer, som vil sikre at Krigsforbryderdomstolens funktioner og det materiale, som domstolen har udarbejdet, efter afviklingen vil styrke retsstatsprincippet.
<P>
Endelig ønsker jeg at appellere til landene i det vestlige Balkan og landene i EU om at støtte indsatsen fra ikkestatslige organisationer og andre institutioner, som hjælper ofrene, fremmer dialogen og forståelsen mellem de etniske grupper, og som støtter bestræbelserne på at opnå forsoning i Balkan.
<SPEAKER ID="397" NAME="Alexandr Vondra">
formand for Rådet. - (EN) Fru formand! Jeg vil slutte af med kort at gentage vores fulde støtte til Krigsforbryderdomstolens igangværende arbejde som et vigtigt led i opbygnings- og forsoningsprocessen i det vestlige Balkan nu og i fremtiden.
<P>
Jeg ønsker lige at nævne, at vi afholder et møde med chefanklageren, Serge Brammertz, i Prag i morgen. Jeg er enig i, at Krigsforbryderdomstolen skal være i stand til at gennemføre sit mandat, afslutte de igangværende retssager og indlede nye retssager over for de to anklagede personer, som stadig er på flugt. Jeg er endvidere enig i, at Krigsforbryderdomstolens arv skal bevares ved at styrke den lokale kapacitet til at håndtere udestående sager. Det drejer sig trods alt om sager, der vedrører landene i det vestlige Balkan, og som de selv i sidste ende skal tage ansvar for.
<SPEAKER ID="398" NAME="Olli Rehn" LANGUAGE="EN">
Fru formand! Jeg ønsker at takke Dem for en meget koncis, men vigtig forhandling, og fru Neyts-Uyttebroeck for betænkningen og initiativet.
<P>
Krigsforbryderdomstolen er helt klart et udtryk for de europæiske værdier for retfærdighed og retsstatsprincippet, og derfor er forhandlingen af så stor betydning. Det er også et vigtigt element i vores udvidelsespolitik i det vestlige Balkan.
<P>
Angående datoer er jeg enig med Krigsforbryderdomstolen, som mener at datoerne i domstolens afviklingsstrategi er måldatoer og ikke endelige tidsfrister, som det helt korrekt er anført i fru Neyts-Uyttebroecks betænkning.
<P>
For Kommissionen er det afgørende spørgsmål støtten fra det internationale samfund til afviklingen af Krigsforbryderdomstolens eksisterende mandat, således at vi sikrer, at der ikke er straffrihed for krigsforbrydelser i fremtiden.
<SPEAKER ID="399" NAME="Annemie Neyts-Uyttebroeck" LANGUAGE="NL">
Fru formand! Jeg ønsker at takke alle, der har bidraget til forhandlingen.
<P>
Jeg ønsker endvidere at nævne, at jeg hos alle, der arbejder eller har arbejdet i Krigsforbryderdomstolen, har oplevet en dedikation og et engagement, som man sjældent ser. Det har været en stor fornøjelse.
<P>
Derfor var der endnu mere grund til at stille disse forslag.
<SPEAKER ID="400" NAME="Formanden">
Forhandlingen er afsluttet.
<P>
Afstemningen finder sted i morgen, torsdag den 12. marts 2009.
<P>
Skriftlige erklæringer (artikel 142)
<SPEAKER ID="401" NAME="Marek Aleksander Czarnecki  " LANGUAGE="PL">
Fru formand! Indsatsen fra Krigsforbryderdomstolen i Haag fortjener EU's vedvarende støtte, hovedsageligt på grund af fastlæggelsen af grundlaget for en ny standard for konfliktløsning, men også på grund af domstolens bidrag til forsoningsprocessen i det vestlige Balkan.
<P>
I lyset af FN's resolution, hvori der opfordres til at afvikle Krigsforbryderdomstolens arbejde, er jeg enig med ordføreren i, at muligheden for at forlænge Krigsforbryderdomstolens mandat skal undersøges. Der er behov for, at Krigsforbryderdomstolen fortsætter arbejdet, ikke mindst på grund af de mange forbrydere, som stadig ikke er retsforfulgt, men også på grund af de mange sager, som kræver kvalificeret undersøgelse.
<P>
Det er min faste overbevisning, at en vigtig faktor i denne sammenhæng er oprettelsen af en klar mekanisme for retssystemet i Balkan til varetagelse af de funktioner, der er tilbage, når Krigsforbryderdomstolens arbejde er afviklet. Jeg ønsker derudover indtrængende at opfordre medlemsstaterne til at støtte indsatsen fra ikkestatslige organisationer og andre institutioner, som hjælper ofrene, fremmer dialogen og forståelsen mellem de etniske grupper, og som støtter bestræbelserne på at opnå forsoning i Balkan.
<SPEAKER ID="402" NAME="Athanasios Pafilis  " AFFILIATION="GUE/NGL">
skriftlig. - (EL) 10 år efter USA's, NATO's og EU's indledning af den beskidte krig mod Jugoslavien gnider de parter, der har begået forbrydelser imod den jugoslaviske befolkning, sig i hænderne over de mange tusind myrdede personer, herunder kvinder og børn, og de massive ødelæggelser, som de har forårsaget i Balkan. I betænkningen forherliges Krigsforbryderdomstolen i Haag, som blev oprettet for at retsforfølge disse parters ofre og frikende de amerikanske og europæiske imperialister, en domstol med fabrikerede anklager og parodier på retssager, som resulterede i mordet på den tidligere jugoslaviske præsident, Slobodan Milosevic. Parterne anmoder med stor uforskammethed om forlængelse af Krigsforbryderdomstolens mandat, så de kan anklage flere personer og lægge pres på den jugoslaviske befolkning for at få borgerne til at underskrive en erklæring, hvor de angrer at have forsvaret deres land og underlægger sig deres europæiske mordere.
<P>
Det er ikke tilstrækkeligt blot at stemme imod denne foragtelige betænkning. Det græske kommunistparti har undladt at stemme. Partiet nægter endda at være til stede og deltage i lovliggørelsen af Europa-Parlamentets imperialistiske forbrydelser. Partiet hylder på denne måde de personer, der har betalt den største pris for USA's, NATO's og EU's imperialistiske og barbariske adfærd.
<P>
Der vil blive oprettet ægte domstole for folket, og så vil de skyldige parter og morderne i USA, NATO og EU, regeringerne til venstre og højre for midten, blive retsforfulgt og dømt for deres forbrydelser.
