<CHAPTER ID="010">
Honduras (forhandling) 
<SPEAKER ID="184" NAME="Formanden">
Det næste punkt på dagsordenen er redegørelser fra Rådet og Kommissionen om situationen i Honduras.
<SPEAKER ID="185" NAME="Carl Bildt">
formand for Rådet. - (EN) Hr. formand! Verden er stor. Jeg er taknemmelig for denne mulighed for at fokusere lidt på situationen i Honduras og den alvorlige udvikling, som vi ser der, ikke blot for Honduras, men for hele regionen. Jeg skal forsøge at gøre det nogenlunde kort.
<P>
Siden begyndelsen af denne krise i sidste måned har formandskabet fordømt den militære aktion, der var rettet mod præsident Zelaya, som blev demokratisk valgt, uanset hvad nogen så siger. Denne aktion var i strid med Honduras' konstitutionelle system.
<P>
Vi har stillet krav om en fuldstændig genoprettelse af den konstitutionelle orden og opfordret alle parter og institutioner til at undgå vold eller snak om vold og til at stræbe efter at finde en hurtig og fredelig løsning.
<P>
Jeg mener, at vores politik nu er fastlagt ved at støtte Organisationen af Amerikanske Staters bestræbelser på at finde en løsning på de problemer, som de står over for, gennem dialog og kompromis, på samme måde som vi forventer, at det er EU, der skal føre an, når vi har problemer i forskellige dele af Europa, og vi håber, at resten af verden vil støtte vores indsats.
<P>
Vi har en situation, hvor ingen af vores ambassadører for øjeblikket befinder sig i Honduras. Vi har heller ingen diplomatiske kontakter for øjeblikket.
<P>
Vi glæder os meget over den costaricanske præsident og Nobels fredsprisvinder Oscar Arias' indsats for at forsøge at løse de eksisterende uenigheder. Indtil videre har det vist sig at være - ikke overraskende, vil nogle nok sige - et ret svært foretagende. Men jeg glæder mig over nyhederne om, at der på lørdag afholdes nye møder under præsident Arias' ledelse. Vi kan kun opfordre ham til at fortsætte indsatsen, og vi kan kun blive ved med at opfordre begge sider til at være klar til at indgå et kompromis under fuld respekt for alle dele af Honduras' konstitution.
<P>
Lad mig slutte af med at understrege den betydning, vi, ud over den umiddelbare krise, tillægger afholdelsen af et retfærdigt, rettidigt og gennemsigtigt valg i Honduras senere i år. Retsstatsprincippet og respekten for menneskerettighederne skal forblive hjørnestenen i demokratisk regeringsførelse i hele verden, inklusive Mellemamerika, Latinamerika, ja, hele Amerika.
<SPEAKER ID="186" NAME="Catherine Ashton">
medlem af Kommissionen. - (EN) Hr. formand! Igen er jeg glad for at kunne komme med et kort bidrag til denne forhandling på vegne af min kollega, Benita Ferrero-Waldner, når vi ser på den politiske krise i Honduras.
<P>
Efter mange år oplever Latinamerika nu igen institutionelle brud. Krisen i Honduras viser os, hvor skrøbeligt retsstatsprincippet og de institutionelle rammer for løsningen af konflikter er i nogle latinamerikanske lande, og hvordan disse lande kan komme i krise, særlig nu hvor de gennemgår en periode med stærk politisk polarisering.
<P>
Kommissionen reagerede omgående. Vi udtrykte vores dybe bekymring over hændelserne i Honduras, og vi understregede den betydning, vi tillægger respekten for retsstatsprincippet, demokrati og demokratisk valgte institutioner. Vi har opfordret alle de involverede parter til at løse deres uoverensstemmelser på fredelig vis under fuld respekt for landets retsgrundlag og til omgående at indgå i dialog med henblik på fred og stabilitet i landet.
<P>
Vi beklagede de voldelige konfrontationer, særlig fordi de har resulteret i tab af menneskeliv, og vi opfordrede alle de involverede parter til at udvise mådehold og beherske sig. Kommissionen erklærede, at den er klar til at støtte alle initiativer, som er rettet mod en fredelig løsning på krisen og mod en genoprettelse af den konstitutionelle orden.
<P>
Som formandskabet har sagt, støttede vi det initiativ, som Organisationen af Amerikanske Stater og dens generalsekretær, José Miguel Insulza, indledte, hvilket desværre ikke bar frugt. Vi glædede os meget over den costaricanske præsidents mæglingsindsats og tror på, at den vil resultere i en fredelig løsning på krisen.
<P>
Efter hændelserne i Honduras og efter høring af de mellemamerikanske regeringer og EU-medlemsstaterne blev det besluttet at udskyde den næste runde forhandlinger om en associeringsaftale med Mellemamerika, forhandlinger, der skulle have fundet sted i Bruxelles den 6. og 10. juli. Men vi er sikre på, at disse forhandlinger kan genoptages så hurtigt som muligt.
<P>
Desuden er den lokale ambassadør for EU-formandskabet, som formandskabet sagde, blevet hjemkaldt til høring som følge af situationens alvor, og alle andre EU-ambassadører har også forladt landet.
<P>
I tæt samarbejde med formandskabet og medlemsstaterne fortsætter vi med at undersøge, hvordan vi bedst kan bidrage til at løse denne krise. Indtil videre er der ikke truffet afgørelse om suspension af vores samarbejde, men udbetalingen af vores finansielle forpligtelser i forbindelse med budgetstøtten er foreløbig indstillet.
<P>
Vi er udmærket godt klar over, at hændelserne i Honduras kunne skabe en farlig præcedens, et skridt tilbage, hvad angår demokrati, og at de kunne destabilisere regionen. Derfor følger vi fortsat situationen tæt, og vi støtter enhver indsats for at finde en fredelig løsning. Vi vil fortsat holde Parlamentet underrettet om enhver yderligere udvikling.
<SPEAKER ID="187" NAME="José Ignacio Salafranca Sánchez-Neyra">
for PPE-Gruppen. - (ES) Hr. formand! Det forhold, at en valgt præsident er blevet fjernet fra sit hjem med militær magt, anbragt på et fly og sat af i et fremmed land, er noget, som ud fra et demokratisk synspunkt skal fordømmes kategorisk og uden forbehold.
<P>
På den baggrund er jeg nødt til at sige, at de iagttagelser, som en række velrenommerede analytikere såsom Mario Vargas Llosa har gjort, uanset hvad er meget væsentlige. De mest iøjnefaldende forsvarere af den afsatte præsident Zelaya - der i øvrigt har opnået støtte fra alle de forskellige politiske partier, herunder sit eget, og højesteret mod republikkens nationalkongres - har faktisk været repræsentanter for regimer, der er kendetegnet ved systematiske krænkelser af menneskerettighederne og ved en tiltagende indskrænkning af de personlige frihedsrettigheder, hvilket Parlamentet anerkendte i den sidste betænkning om årsberetningen om menneskerettighederne i verden.
<P>
Vi er nu nødt til at finde en vej ud af denne situation. Formanden for Rådet har sagt, at EU skal genskabe den demokratiske normalitet ved at støtte den indsats, der gøres af en mand, som har arbejdet for at stabilisere situationen i regionen, nemlig Costa Ricas præsident, Oscar Arias.
<P>
For det andet skal EU i forbindelse med det kommende præsidentvalg stille al sin erfaring med hensyn til valgobservation til rådighed for Honduras og forberede sig på at udsende EU-valgobservatører.
<P>
Endelig er det vigtigt, at EU handler konsekvent uden at være dobbeltmoralsk, hr. rådsformand! Det er uacceptabelt, at EU på den ene side fremmer og intensiverer sin politiske dialog med det eneste udemokratiske land i regionen og på den anden side lader borgerne i et af de fattigste lande i Latinamerika betale for deres lederes fejltagelser, hvilket præsident Zelaya ikke just har glemt.
<P>
Hr. rådsformand, fru kommissær! Jeg mener også, at EU skal være aktivt repræsenteret i regionen, som hr. Bildt sagde. Den aktive tilstedeværelse kommer for øjeblikket til udtryk i forhandlingerne om associeringsaftalen, som snart spidser til. Vi kan ikke lade de uskyldige undgælde for de skyldige, og derfor mener jeg, at vi skal overveje at vende hurtigt tilbage til forhandlingsbordet, når konflikten er løst.
<SPEAKER ID="188" NAME="Luis Yañez-Barnuevo García">
for S&D-Gruppen. - (ES) Hr. formand! Vi tilslutter os det internationale samfunds enstemmige fordømmelse, ikke blot på grund af selve situationens alvor og sammenbruddet af den konstitutionelle orden - som formanden for Rådet og kommissæren har fremhævet - men også på baggrund af den ekstremt vigtige præcedens, dette skaber i en region, der med en stor arbejdsindsats har klaret at genskabe demokratiet på hele kontinentet med få undtagelser.
<P>
Derfor kan vi ikke acceptere denne situation. EU og medlemsstaterne har gjort det rette ved at kalde deres ambassadører hjem, annullere alle former for samarbejde og suspendere forhandlingerne med regionen. Jeg er enig med formanden for Rådet og kommissæren i, at vi nu må støtte en forhandlingsløsning anført af Costa Ricas socialdemokratiske præsident og vinder af Nobels fredspris, Oscar Arias, og ikke fremprovokere nogen undertrykkende eller oprørsk vold.
<P>
Tiden er ikke inde til at analysere de reelle eller formodede fejl, som præsident Zelaya, der skal sidde seks måneder endnu, eventuelt har gjort. Det er ikke aktuelt lige nu. Tiden er inde til at analysere det meget alvorlige sammenbrud i Honduras' konstitutionelle system, som de væbnede styrker (ganske vist med støtte fra kongressen og retssystemet, men på en aldeles uberettiget og ulovlig måde) har skabt.
<P>
Der vil blive tid nok til at overveje hans fremtid, men i dag må vi kræve præsident Zelayas genindsættelse uden den mindste tøven. Han er landets konstitutionelle præsident indtil januar 2010.
<SPEAKER ID="189" NAME="Izaskun Bilbao Barandica">
for ALDE-Gruppen. - (ES) (taler kort på baskisk.) Hr. formand! Jeg taler på baskisk, et mindretalssprog, som endnu ikke er officielt her i Parlamentet. Jeg håber, at det bliver det i fremtiden, ligesom andre sprog, og at vi således vil kunne tale på mit modersmål og på Baskerlandets sprog.
<P>
Når det er sagt, er jeg og min gruppe enig i, at der er behov for en decideret forkastelse af det kup - for vi bør kalde det ved dets rigtige navn - der har fundet sted i Honduras. Nogle anser det måske for at være en fejl at have prøvet at tage hensyn til folkets vilje, måske frem for alt. Men vi er her ikke for at analysere det. Jeg er også enig i, at både Kommissionen og Rådet skal arbejde på at fremme genoprettelsen af den konstitutionelle og institutionelle orden, der er blevet tilsidesat, og sikre genindsættelsen af Honduras' præsident, som blev valgt på lovlig vis af hele folket.
<P>
Jeg er ligeledes bekymret over de angreb, som nogle af regeringsmedlemmerne er blevet udsat for, selv på officielle diplomatiske missioner i Honduras. De er, som vi har hørt, blevet kaldt hjem. Ligesom repræsentanten for Kommissionen støtter min gruppe naturligvis også alle de foranstaltninger, som Organisationen af Amerikanske Stater har truffet for at håndtere og løse denne konflikt.
<P>
Min gruppe mener, at vi i Europa skal hjælpe med at styrke demokratiet i Honduras, med at sikre, at der udvikles grundlæggende rettigheder, og således med at sikre, at politisk dialog er det eneste redskab, der anvendes for at bringe os tættere på en løsning på det problem, som vi oplever lige nu.
<P>
Det siger sig selv, at vi også støtter alt det arbejde, som vinderen af Nobels fredspris, Oscar Arias, udfører, og vi håber ligeledes, at valget, når de førnævnte foranstaltninger er truffet, kan afholdes i november 2009 med fuld gennemsigtighed og med fuldstændig respekt for det demokratiske system og for menneskerettighederne. Jeg håber også, at den aktuelle situation vil tillade os at fortsætte forhandlingerne med henblik på at indgå associeringsaftalen med EU.
<SPEAKER ID="190" NAME="Raül Romeva i Rueda">
for Verts/ALE-Gruppen. - (ES) Hr. formand! Jeg ønsker også at benytte denne lejlighed til på det kraftigste at fordømme og udtrykke vores forfærdelse over de seneste begivenheder i Honduras.
<P>
Jeg har fulgt situationen i landet og regionen i de senere år i min egenskab af næstformand for Delegationen for Forbindelserne med Landene i Mellemamerika. Det er særlig vigtigt for mig og af største betydning, at vi diskuterer denne sag på den første dag med politiske forhandlinger her i Parlamentet. Der er tale om et grundlæggende problem. Begivenheden har den sørgelige og beklagelige ære af at blive betragtet som det første statskup i et mellemamerikansk land i det 21. århundrede, og det er noget, vi ikke bør glemme.
<P>
Derfor fordømmer jeg ikke blot på det kraftigste statskuppet mod præsident Zelaya, men jeg opfordrer også EU til ikke at anerkende kuplederen, Roberto Micheletti. Endvidere mener jeg, at det er afgørende, at EU, sådan som det faktisk allerede gør, insisterer på, at den konstitutionelle orden genetableres. Det er vigtigt, at valget i november 2009 forberedes på en seriøs, ansvarlig og troværdig måde, og med det i tankerne er jeg også glad for, at forhandlingerne om at indgå en associeringsaftale med regionen er blevet suspenderet, i hvert fald indtil videre.
<P>
Jeg anmoder også om, at vi suspenderer hjælpen i form af handelsstøtte, ligesom andre som f.eks. Verdensbanken eller USA har gjort det, med undtagelse af den humanitære bistand.
<P>
Ud over disse foranstaltninger mener jeg, at det er vigtigt at huske, at det er nødvendigt at foretage en klar og nøjagtig undersøgelse af, hvem der skal holdes ansvarlig for dette statskup. Det er klart, at der er mange, som er ansvarlige, at der ligger mange andre interesser bag dette kup, og i nogle tilfælde kender vi ikke engang deres navne.
<P>
Jeg mener, at EU skal presse på for en sådan undersøgelse, og for at det kommer til at ske, skal vi udsende permanente, internationale delegationer på stedet, som kan støtte de bevægelser, der opstår i landet, for at stille krav om og opfordre til det demokrati, som er blevet taget fra dem.
<SPEAKER ID="191" NAME="Willy Meyer">
for GUE/NGL-Gruppen. - (ES) Hr. formand! Fire dage efter kuppet besluttede min parlamentariske gruppe at sende mig til Tegucigalpa for på stedet at observere konsekvenserne af dette militærkup, dette statskup. I Tegucigalpa var jeg vidne til konsekvenserne af ethvert militærkup, nemlig undertrykkelse, manglende frihed, udstedelse af arrestordrer mod parlamentsmedlemmer, som ikke støttede kuppet, fængsling af ledere af sociale grupper og hospitaler med mange sårede, som benyttede sig af udgangsforbuddet. Det var det detaljerede billede, jeg så der.
<P>
Jeg glæder mig over Rådets og Kommissionens svar, for det er det eneste mulige svar. For det første skal alle kravene fra Organisationen af Amerikanske Stater opfyldes. Lad mig i den forbindelse sige, at jeg på det møde, jeg havde med generalsekretæren for Organisationen af Amerikanske Stater, fandt ud af, at de er meget afklarede i denne sag. Alle handlinger, som udføres af kuplederen Roberto Michelettis ulovlige regering, vil blive erklæret for ugyldige, og derfor har Organisationen af Amerikanske Stater allerede besluttet, at den ikke vil overvåge noget som helst valg, der afholdes af den regering.
<P>
Jeg håber, at EU også vil følge det samme adfærdskodeks - den samme køreplan - så handlinger, der udføres af den regering, ikke anses for at være legitime. Som følge heraf og under de omstændigheder ville vi ikke kunne overvåge valg arrangeret af en regering, der har taget magten ved et kup.
<P>
Det forekommer mig, at denne uge bliver afgørende. Præsident Zelaya, Honduras' eneste præsident, har gjort det meget klart. Han har gjort det meget klart, at han giver situationen en uge mere, og hvis det ikke bliver besluttet inden for en uge ved forhandlingerne i Costa Rica, at han skal vende tilbage, så vil han vende tilbage alligevel.
<P>
Derfor håber jeg, i betragtning af den beslutning, som den eneste lovlige præsident har truffet, at Parlamentet, institutionerne, Rådet og Kommissionen vil støtte hans beslutning, ligesom Organisationen af Amerikanske Stater gør det, ligesom FN gør det, og ligesom USA i øvrigt også gør det. Følgelig mener jeg, at det er meget vigtigt, at en sådan tone, en tone, der kræver genoprettelsen af den konstitutionelle magt og genindsættelsen af præsident Zelaya, fungerer som Parlamentets identificerende kendetegn.
<P>
Jeg håber, at vi kommer frem til en fast beslutning om, at Parlamentet fordømmer statskuppet uden forbehold og støtter genindsættelsen af præsident Zelaya. Jeg håber også, at vi derfor vil støtte alle de internationale organisationers initiativer.
<SPEAKER ID="192" NAME="Kader Arif" AFFILIATION="S&amp;D">
(FR) Hr. formand, fru kommissær, mine damer og herrer! Jeg vil gerne indledningsvis erklære mig enig med de forrige talere og på det kraftigste fordømme det statskup, som er iværksat mod præsident Zelayas regering i Honduras. Den vilkårlige tilbageholdelse af ham og hans fordrivelse fra landet er et brud på den konstitutionelle orden, der skal genetableres så hurtigt som muligt. Det militærkup, der førte til, at Roberto Micheletti udråbte sig selv som den nye præsident, får en til at tænke på de mørkeste perioder i Mellemamerikas historie, som vi kender den, og dette angreb på demokratiet finder vi uacceptabelt.
<P>
Derfor glæder jeg mig over Organisationen af Amerikanske Staters beslutning om at suspendere Honduras' engagement i organisationen og godkendelsen af præsident Oscar Arias som en mægler, der skal hjælpe med at finde en løsning.
<P>
Fru kommissær! Jeg er dog også meget bekymret over EU's kommercielle relationer med dette land. I flere måneder har der været forhandlinger mellem Kommissionen og Mellemamerika om en ny associeringsaftale. Efter statskuppet blev de møder, der var planlagt i sidste uge, annulleret. Det skal vi være glade for. Jeg troede, jeg forstod Dem, men jeg vil gerne bede om nogle flere detaljer. Er Kommissionen fast besluttet på at suspendere forhandlingerne, indtil den institutionelle politiske situation i Honduras atter er normaliseret? Det er det, som jeg og min gruppe spørger om, men jeg vil gerne have flere detaljer om Kommissionens holdning på dette punkt.
<P>
Et andet spørgsmål, som jeg ønsker at rejse, er spørgsmålet om den generelle toldpræferenceordning, som Honduras drager fordel af. Adskillige organisationer fra civilsamfundet har rapporteret om vilkårlige beslutninger og krænkelser af menneskerettighederne siden statskuppet, særlig hvad angår handlefrihed, foreningsfrihed og ytringsfrihed. Kommissionen er nødt til at være meget konsekvent i denne sag. GSP+ er et incitament, hvis fordele afhænger af klare forpligtelser. Vidnesbyrdene er mere end nok til at så tvivl om, hvorvidt staten Honduras opfylder sine forpligtelser under sin selvudnævnte præsident. Derfor opfordrer jeg Kommissionen til at indlede en undersøgelse af muligheden for midlertidig tilbageholdelse af de præferencer, som tildeles Honduras under GSP+.
<SPEAKER ID="193" NAME="Jean-Luc Mélenchon" AFFILIATION="GUE/NGL">
(FR) Hr. formand! Vores fredselskende principper må ikke få os til at give det indtryk, at vi ved at appellere til begge parter i den aktuelle konflikt om at udvise tilbageholdenhed mener, at de personer, der har gennemført statskuppet, og den konstitutionelle regering er lige skyldige. I en sag som denne er volden fra de oprørsstyrker, der kæmper for præsident Zelayas genindsættelse, lovlig, og kupmagernes vold er ulovlig.
<P>
Det personlige engagement hos regeringscheferne eller regeringerne i Mellem- og Sydamerika for at sikre en ubetinget genindsættelse af den konstitutionelle præsident, Manuel Zelaya, viser, at hele kontinentet en gang for alle ønsker en afslutning på perioden med statskup og diktaturer.
<P>
Efter FN's og alle de regionale samarbejdsorganisationers enstemmige beslutninger skal Europa spille sin rolle i denne kamp, da det er en kamp, ikke en ordning. Det er en historisk kamp. Europa skal afbryde alle for former for relationer - politiske, kommercielle - og alle forhandlinger med det oprørske regime, indtil præsident Zelayas ubetingede genindsættelse, som ikke er til forhandling, da der ikke er noget at forhandle om, hvad angår demokrati. Europa skal opfordre Obamaregeringen og USA til også at afbryde deres kommercielle og militære relationer med det oprørske regime. Det er den pris, det koster at bevise, at vi kan leve op til de principper, som vi så ofte påstår at overholde, når vi kritiserer andres principper.
<SPEAKER ID="194" NAME="Bogusław Sonik" AFFILIATION="PPE">
(PL) Hr. formand! Situationen i Honduras kræver, at EU fortsat træffer specifikke og resolutte foranstaltninger, der fører til stabilisering, genskaber den konstitutionelle orden og forhindrer en tiltagende konflikt mellem den fortrængte præsident Zelayas støtter og modstandere. Derfor støtter jeg det initiativ, som hr. Salafranca foreslog, om så hurtigt som muligt at sige, at der med støtte fra Europa-Parlamentet kan sendes en delegation til Honduras.
<P>
De stridende parter skal så hurtigt som muligt bringes til at indlede forhandlinger, hvor der kan indgås en aftale om at genindsætte præsident Zelaya og lade ham sidde valgperioden ud, men hvor det ikke er muligt at ændre konstitutionen, så han kan genvælges. En løsning som denne ville skabe håb om stabilisering af situationen, selv om det måske ikke er acceptabelt for begge...
<P>
(Formanden afbrød taleren)
<SPEAKER ID="195" NAME="Nikolaos Chountis" AFFILIATION="GUE/NGL">
(EL) Hr. formand! Jeg mener, at Europa-Parlamentet og EU skal foretage de nødvendige ændringer, så kuppet i Honduras bliver så kortvarigt som muligt, så præsident Zelaya vender tilbage til sit land, og så ringen af militærkup i Latin- og Mellemamerika endelig sluttes.
<P>
Vi må tage hensyn til de enorme fremskridt og demokratiske ændringer, der er sket i de seneste år i en række lande, ændringer, som styrker de konstitutionelle og demokratiske friheder, som forsvarer begrebet og essensen af politik mod den ukontrollerede position af det marked, der forsøger at fortrænge den, og som bryder de mangeårige nykoloniale bånd. Derfor mener jeg, at vi skal være opmærksom på Europas enorme ansvar for fredelige handlinger på internationalt niveau og genskabe de demokratiske bånd og solidaritetsbåndene til folkene og landene på den anden side af Atlanterhavet.
<SPEAKER ID="196" NAME="Carl Bildt">
formand for Rådet. - (EN) Hr. formand! Jeg tænker på alle dem, der har talt i meget kraftige vendinger for beskyttelsen af demokrati og konstitutionel orden i hele Latinamerika. Deri ligger der naturligvis en fordømmelse af det, der er sket. Uanset baggrunden sender vi ikke militæret ind for at arrestere den valgte præsident i et land og sende ham til udlandet. Uanset baggrunden skal vores holdning hertil være meget klar og tydelig. Vores holdning er meget klar og tydelig.
<P>
Men for at løse situationen skal der være en eller anden form for tilpasning, en eller anden form for kompromis. Ud fra hvad jeg har hørt fra hr. Salafranca og andre, er alle enige om, at præsident Arias sandsynligvis er den, der er bedst egnet til at opnå lige netop det kompromis. Han bliver formentlig nødt til at bruge en hel del tid på at forhandle med repræsentanter for begge parter, men jeg mener, at det er vigtigt, at han har vores samt de andre amerikanske staters støtte i lige netop denne forbindelse.
<P>
Hvad angår karakteren af den specifikke løsning, er det op til ham at vurdere og op til dem at blive enige. Men på baggrund af det, jeg sagde indledningsvis, er det genoprettelsen af den konstitutionelle orden, som vi søger. Præsident Zelayas genindsættelse er en forudsætning for genoprettelsen af den konstitutionelle orden. Det er sikkert ikke tilstrækkeligt, og efter al sandsynlighed vil det kræve andre elementer at skabe en fuldstændig genoprettelse af den konstitutionelle orden.
<P>
Så kravet om præsident Zelayas hjemkomst og genindsættelse er en nødvendig, men efter al sandsynlighed ikke tilstrækkelig del af genoprettelsen af den konstitutionelle orden, som er yderst vigtig for vores forhold til Honduras, for udviklingen af Honduras og for troværdigheden af den konstitutionelle orden og demokratiet i den del af verden.
<SPEAKER ID="197" NAME="Formanden">
Forhandlingen er afsluttet.
