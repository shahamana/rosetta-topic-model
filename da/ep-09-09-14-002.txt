<CHAPTER ID="002">
Erklæring fra formanden
<SPEAKER ID="006" NAME="Formanden">
For godt fjorten dage siden deltog jeg i mindehøjtideligheden i Westerplatte i anledning af halvfjerdsåret for Anden Verdenskrigs udbrud. Den krig skabte rædsel i Europa, kostede millioner af liv og delte vores kontinent i næsten 50 år. Vi må aldrig glemme, at krig og vold kan vende tilbage til nutidens Europa.
<P>

<P>
Jeg må også nævne en anden voldshandling, som fandt sted i sommer. To betjente fra den spanske civilgarde blev dræbt i tjenesten af ETA.
<P>
Jeg beklager at måtte meddele Parlamentet, at det tidligere parlamentsmedlem, belgieren Ernest Gline, er død den 10. august i en alder af 78 år. Ernest Gline var medlem fra 1968 til 1994. Han var også formand for Den Socialdemokratiske Gruppe fra 1979 til 1984.
<P>
Jeg må ligeledes med beklagelse fortælle, at Sir Christopher Prout, tidligere britisk medlem af Europa-Parlamentet, er død den 12. juli, 67 år gammel. Sir Christopher Prout, som senere blev Lord Kingsland, var medlem af Europa-Parlamentet fra 1979 til 1994 og formand for De Europæiske Demokrater mellem 1987 og 1994.
<P>
Før vi går videre til vores drøftelser, beder jeg Dem sammen med mig mindes dem, der gav deres liv for at forsvare Europa, og dem, der viede deres liv til at tjene og arbejde på at gøre Europa til det, det er i dag.
<P>
(Parlamentet iagttog stående et minuts stilhed)
