<CHAPTER ID="002">
Erklæring fra formanden
<SPEAKER ID="006" NAME="Formanden">
Frem for alt vil jeg gerne udtrykke håb om, at vores samarbejde med de andre EU-institutioner med hensyn til at gennemføre Lissabontraktaten, som træder i kraft om en uge, vil forløbe problemfrit. Jeg arbejder konstant på denne sag, og jeg er i kontakt med både formanden for Kommissionen og den svenske statsminister, der repræsenterer det svenske formandskab. Jeg vil også gerne gentage, at Parlamentet er klar til at gå i gang med høringerne af kandidaterne til kommissærposterne. Vi er parate, og det har jeg meddelt både Rådet og Kommissionen (dvs. formanden for Kommissionen).
<P>

<P>
I næste uge, den 1. december, er det verdens aidsdag. Det er vigtigt, at vi altid, og ikke blot på denne dag, husker ofrene for denne frygtelige sygdom. Mindet om ofrene og viden om sygdommen kan bidrage til at nedbringe antallet af tilfælde i fremtiden.
<P>

<P>
Om to uger, den 10. december, er det 61-års-dagen for FN's generalforsamlings vedtagelse og proklamation af verdenserklæringen om menneskerettigheder. Vedtagelsen var et resultat af begivenhederne under Anden Verdenskrig. Erklæringen blev enstemmigt vedtaget, hvilket er værd at understrege. Verdenserklæringen om menneskerettigheder kan betragtes som det første store resultat, som FN har opnået med hensyn til beskyttelse af menneskerettighederne. Jeg gør opmærksom på denne vigtige dato, fordi dette område med rette er et Parlamentets mærkesager. Det må vi aldrig glemme.
