<CHAPTER ID=1>
Genoptagelse af sessionen
<SPEAKER ID=1 NAME="Formanden">
Jeg erklærer Europa-Parlamentets session, der blev afbrudt den 19. juli 1996, for genoptaget.

<CHAPTER ID=2>
Mindeord
<SPEAKER ID=2 NAME="Formanden">
Kære kolleger, det er med sorg, at jeg må meddele, at vor kollega, Ken Stewart, afgik ved døden mandag den 2. september. Hr. Stewart var medlem af Europa-Parlamentet for Merseyside West fra 1984. Han var medlem af Den Socialistiske Gruppe, Udvalget om Transport og Turisme og Udvalget for Andragender. Han var soldat i den britiske hær under 2. verdenskrig og blev dekoreret for sin indsats. Efter krigen var han længe medlem af byrådet i Liverpool og gjorde et stort arbejde for at løse denne bys boligproblemer.
<P>
Han var altid på de svages side. Han kæmpede for social retfærdighed, og hans erfaringer fra krigen gjorde ham til en ihærdig forkæmper for fred. Jeg har på Deres vegne kondoleret hans enke. Jeg vil bede Dem iagttage et minuts stilhed.
<P>
(Parlamentet iagttog stående et minuts stilhed)

<CHAPTER ID=3>
Erklæring fra formanden om drabene på børn
<SPEAKER ID=3 NAME="Formanden">
Kære kolleger, dette er en sorgens dag. I dette land er der blevet påvist ubeskrivelige forbrydelser mod børn. Vi sørger sammen med Belgiens og andre landes befolkninger, som er oprørte af rædsel og skam, og vi mindes de usigelig mange børn, som her og andetsteds bortføres af forbrydere og misbruges seksuelt, voldtages og tvinges til prostitution.
<P>
Europa-Parlamentet kan ikke tie på en dag som denne, og derfor vil jeg foreslå Dem en ændring af dagsordenen. Vi vil først som planlagt indlede med en meddelelse fra Kommissionen om aktuelle politiske spørgsmål, nemlig om Den Europæiske Unions reaktion på Helms-Burton-loven om handelsrestriktioner. Dernæst foreslår jeg efter at have rådført mig med grupperne, at Kommissionen fra kl. 16.00 eller kl. 16.00 fremsætter en redegørelse om børnemishandling efterfulgt af en kort forhandling.
<P>
Endelig foreslår jeg Dem, at hr. von Wogaus betænkning om punktafgifter, der skulle have været behandlet i aften, udsættes til en senere mødeperiode. Den øvrige del af dagsordenen berøres ikke. Da De åbenbart alle er indforståede, vil vi gøre således.

<CHAPTER ID=4>
Godkendelse af protokollen
<SPEAKER ID=4 NAME="Formanden">
Protokollen fra sidste møde er omdelt.
<P>
Hvis ingen gør indsigelse, betragter jeg den som godkendt.
<P>
(Protokollen godkendtes)

<SPEAKER ID=5 LANGUAGE="EL" NAME="Kranidiotis">
Hr. formand, jeg vil gerne rejse et spørgsmål uden for dagsordenen, idet jeg taler på vegne af PASOK's medlemmer af Europa-Parlamentet; men jeg tror også, jeg udtrykker mine øvrige græske og andre kollegers følelser, når jeg fremsætter følgende anklage: De tyrkiske besættelsestropper på Cypern har den 11. og den 14. august med koldt blod myrdet to ubevæbnede unge græsk-cyprioter og såret mange andre, da de hensynsløst affyrede deres våben inden for stødpudezonen på Cypern.
<P>
Disse drab er besættelsesmagtens overlagte reaktion på fredelige demonstrationer. Tyrkiets adfærd er i modstrid både med alle retsbegreber og med den aftale om toldunionen, som vi har undertegnet. Jeg mener derfor, at Europa-Parlamentet bør tage stilling til sagen, fordømme denne handling og træffe passende foranstaltninger.

<SPEAKER ID=6 NAME="Formanden">
Men det indleder vi ikke nogen debat om nu!

<CHAPTER ID=5>
Arbejdsplan
<SPEAKER ID=7 NAME="Formanden">
Vi går nu over til arbejdsplanen. Formandskonferencen har foreslået en række ændringer.

<SPEAKER ID=8 NAME="Jacob">
Hr. formand, Udvalget om Landbrug og Udvikling af Landdistrikterne forkastede faktisk den anmodning om uopsættelighed, som Rådet fremsatte i går, for vi modtog anmodningen i går morges, og havde derfor skullet behandle hele spørgsmålet om reformen af den fælles markedsordning om oksekød og dens finansiering på 24 eller 48 timer.
<P>
Derfor bør Rådet nu eventuelt omformulere anmodningen og fremsætte den på plenarmødet i Strasbourg, idet den opdeler anmodningen i tre dele. Vi kan så derefter atter tage stilling til spørgsmålet.
<P>
(Uopsættelig forhandling forkastedes)

<CHAPTER ID=6>
Aktuelle politiske spørgsmål
<SPEAKER ID=9 NAME="Formanden">
Næste punkt på dagsordenen er en meddelelse fra Kommissionen om aktuelle politiske spørgsmål, for så vidt angår foranstaltninger imod Helms-Burton-loven. Sir Leon Brittan har ordet.

<SPEAKER ID=10 NAME="Sir Leon Brittan">
Hr. formand, mine damer og herrer, det er mig en glæde at kunne fortælle Parlamentet, hvilke skridt der er taget angående Helms-Burton-loven om Cuba. Jeg kommer nok også i forbifarten ind på situationen vedrørende lovgivningen om Iran og Libyen, den såkaldte D'Amato-lov.
<P>
Den amerikanske Kongres har, som Europa-Parlamentet er bekendt med, vedtaget love, der tager sigte på at forpligte tredjelande til at følge den amerikanske politik over for disse lande. Den søger navnlig at opfylde dette mål ved at indføre sanktioner mod enkeltpersoner og selskaber, der går imod disse amerikanske love. Det må retfærdigvis siges, at regeringen oprindelig var imod denne lov, men til sidst underskrev præsident Clinton begge love, hvilket, for så vidt angår Cuba, især skyldes begivenheder såsom den cubanske regerings nedskydning af fly.
<P>
Lige fra starten, det vil sige i den periode, hvor loven blev behandlet i Kongressen, og også efter, har Den Europæiske Union givet udtryk for kraftig modstand mod denne lovgivning, hvilket også gælder lande, der ligger meget tættere ved USA såsom Canada og Mexico og for øvrigt også Organisationen af Amerikanske Stater, OAS. Vi har taget mange initiativer, vi har udøvet direkte lobbyvirksomhed over for Kongressen, hvilket også gælder Europa-Parlamentet og det europæiske erhvervssamfund. Grunden til at vi har taget så utvetydige initiativer er, at vi mener, at både Helms-Burton-loven og D'Amato-loven er i strid med international lovgivning, går i den forkerte retning og er ukonstruktiv i praksis. Vi deler USA's bekymring over de lande, som lovene er rettet mod, men vi mener, at det er dybt forkert at USA i stedet for at angribe disse lande angriber sine allierede og bedste venner og har allieret USA's allierede og bedste venner imod USA og styrket høgene i lande som Cuba, Iran og Libyen.
<P>
Men nu er lovene trådt i kraft. For så vidt angår Helms-Burton-loven, har præsident Clinton, til dels som følge af vor kraftige modstand, udsat ikrafttrædelsen af en del af loven, nemlig kapitel 3, for så vidt som han har ophævet enkeltpersoners mulighed for at indbringe sager for domstolene for en periode af seks måneder, også til trods for, at baggrunden for søgsmålet stadig er til stede, selv om det ikke anlægges.
<P>
Som allerede nævnt gav vi udtryk for vor dybeste bekymring, men vi kom til den konklusion, at tiden er inde til ikke alene at give udtryk for bekymring, men at beskytte Den Europæiske Unions interesser. Kommissionen fremførte forskellige ideer til den ende på Rådets (almindelige anliggender) samling i juli, og det er mig en glæde at kunne sige, at Rådet i vid udstrækning støttede vore forslag og enstemmigt vedtog en udtalelse, hvor det gav udtryk for sit ønske om at fremme den demokratiske proces i Cuba, men også for sin dybe bekymring over Helms-Burton-loven. Det beskrev en række modforanstaltninger, som Den Europæiske Union kan træffe: henvendelse til WTO-panelet - vi har allerede indledt høringsprocessen; ændringer i procedurerne for amerikanske borgeres adgang til Den Europæiske Union og frem for alt indførelse af en lovgivning, der neutraliserer de ekstraterritoriale virkninger af den amerikanske lovgivning og udarbejdelse af en liste over navne på virksomheder og enkeltpersoner, der har anlagt sag mod enheder i Den Europæiske Union på grundlag af denne lovgivning.
<P>
Kommissionen har reageret hurtigt på denne rådsbeslutning og har allerede fremsat et forslag til antiboykotlovgivning, der skal gøre sager, der er baseret på denne lovgivning, ugyldige i henhold til europæisk lovgivning, men som også skaber mulighed for, at der kan ydes kompensation gennem europæiske domstole, hvis der er tilstået kompensation i amerikanske domstole mod europæiske virksomheder. Hvis et europæisk selskab således i henhold til lovgivningen bliver sagsøgt i USA, så kan dette selskab få kompensation i enhver af Unionens medlemsstater mod det selskab, der havde indbragt det for domstolene i USA og vundet sagen. Hvis et selskab for eksempel er tysk, men det amerikanske selskab ikke har aktiver i Tyskland, kan det tyske indbringe sagen i Spanien, Frankrig eller et andet EU-land.
<P>
Kommissionen har også arbejdet med denne sag, og Rådet gennemgår nu forslaget og ser også på visumspørgsmålet. Kommissionen offentliggør om kort tid en notits i EFT, hvor den opfordrer borgerne til at fremkomme med oplysninger, der kan bruges til udarbejdelsen af den omtalte liste.
<P>
D'Amato-loven afføder på den anden side nogle lidt andre spørgsmål. Den blev undertegnet i august. Vi har protesteret og vil fortsat protestere kraftigt mod den. Det bliver muligt at lade boykot-loven være gældende for både D'Amato-loven og Helms-Burton-loven.
<P>
Parlamentet er bekendt med, at der i går var et møde mellem præsident Clintons særlige udsending, hr. Stuart Eizenstat, tidligere ambassadør i Den Europæiske Union, og medlemmer af REX-Udvalget. Han havde også et møde med mig og mine kolleger, hr. Marín og fru Bonino, i dag. Hans hovedbudskab var, at De Forenede Stater ønsker at samarbejde med eller arbejde parallelt med Den Europæiske Union for at søge at forbedre mulighederne for at indføre demokrati og respekt for menneskerettighederne i Cuba. Han sagde, at jo hurtigere der kan skabes internationale samarbejdsrammer, jo lettere bliver det for præsident Clinton at gentage sin beslutning fra juli, der jo kun har virkning i seks måneder, det vil sige at ophæve retten til at indgive søgsmål i henhold til del 3 i Helms-Burton-loven. Han stillede også flere forslag til konkrete foranstaltninger, som kan træffes af regeringer, NGO'er og den private sektor.
<P>
Jeg understregede vort ønske om, at der indføres demokratiske tilstande i Cuba, men jeg påpegede, at indførelsen og gennemførelsen af love som Helms-Burton-loven er det værst mulige grundlag for et ægte, konstruktivt samarbejde mellem USA og Europa for at løse dette problem. Jeg gentog vore indvendinger mod loven og understregede vor faste vilje til at forsvare Den Europæiske Unions interesser, hvilket vil ske overbevisning og beslutsomhed. Jeg sagde, at jeg ville overveje, hvad hr. Eizenstat sagde, ville drøfte det med kolleger, medlemsstater og Europa-Parlamentet, og vi vil sammen overveje, hvordan Den Europæiske Union eventuelt reagerer på dette initiativ.
<P>
Ensidig handling er altid beklagelig, men det er især beklageligt, at et land, som vi har så tæt et forhold til som De Forenede Stater, har valgt at gå i den retning. Det er så meget mere beklageligt for mig, der brugte en stor del af min tid sidste år på at få gennemført det nye transatlanterhavsinitiativ og handlingsplanen, der sigter mod at styrke forholdet til USA. Det har lært mig og alle dem, der arbejder med disse forhold, at vore forbindelser til USA er brede og omfattende, og uanset hvor stor vrede der er over Helms-Burton-loven, og uanset hvor besluttede vi er på at gøre noget for at beskytte europæiske interesser, er det også vigtigt at se på dette forhold i dets helhed.
<P>
De initiativer, der ligger bag denne lov, stammer fra Kongressen, og hvis vi ser længere frem end de nuværende problemer, understreger det, hvor vigtigt det er, at Parlamentet, Europa-Parlamentet, bevarer en tæt kontakt til Kongressen i USA, så vi undgår hændelser som denne i fremtiden. Vi skal blive ved med at trække dem ind i debatten og få dem til at forstå, hvorfor en sådan lovgivning er uacceptabel og afskyvækkende for europæerne og derfor fuldstændig modarbejder vore fælles mål, nemlig at få indført demokratiske reformer i Cuba og bekæmpet terrorismen fra Iran og Libyen. I mellemtiden står vi urokkeligt fast på at forsvare europæiske interesser og gør alt, hvad vi kan, for at modarbejde denne lovgivning og i sidste instans få den ophævet.
<P>

<SPEAKER ID=11 LANGUAGE="NL" NAME="De Clercq">
Hr. formand, jeg tror, at vi alle sammen er enige om, at der med hensyn til den seneste amerikanske lovgivning skal føres en dobbeltsporet politik. For det første skal vi holde kraftigt fast ved og bekræfte vort standpunkt, fordi det, som amerikanerne har besluttet, og som de vil føre ud i livet, er uacceptabelt for os. For det andet skal vi undgå en eskalering. Vi kan faktisk slet ikke bruge en handelskrig med De Forenede Stater. Mit første spørgsmål er derfor: Hvordan kan man bedst forsone disse to målsætninger? Er det muligt og på grundlag af hvilke midler, metoder og/eller procedurer? Det andet spørgsmål: Har Kommissionen rådført sig med de andre ramte lande, i særdeleshed Canada og Mexico? Er en ordentligt koordineret fremgangsmåde med hensyn hertil mulig, idet omsorgen for demokratiet og respekten for den internationale handelsrets regler er det vigtigste?

<SPEAKER ID=12 LANGUAGE="EN" NAME="Brittan">
Jeg er enig i det, hr. De Clercq anbefaler. Det er rigtigt, at vi skal være bestemte, men det er også rigtigt, at situationen ikke bør udarte. Hvordan kan vi kombinere disse to ting? Svaret er at træffe foranstaltninger, der direkte forsvarer europæiske virksomheders interesser, hvor de er påvirket af denne lovgivning, men ikke at udvide aktionen til at omfatte områder, som ikke har noget som helst at gøre med lovgivningen. På den måde kombinerer vi de to principper, som hr. De Clercq henviste til. Vi har drøftet sagen med Canada og Mexico. Vi arbejder på sin vis sammen med dem. De har naturligvis endnu en udvej, nemlig NAFTA-bestemmelserne, og de fremfører også deres klager gennem NAFTA-maskineriet. Vi er i tæt kontakt med dem.

<SPEAKER ID=13 LANGUAGE="EN" NAME="Alan Donnelly">
Jeg glæder mig over Sir Leon Brittans redegørelse. Europa-Parlamentets delegation mødtes med Kongressen i slutningen af juli, og vi havde et møde med hr. Burton, medlem af Kongressen, som er en af forfatterne til loven. Jeg må sige, at den meningsudveksling, vi havde med Kongressen, viser, at medmindre vi gør noget meget radikalt, medmindre vi træffer foranstaltninger, der står helt mål med denne lovgivning, kommer vi til at se flere ensidige handlinger fra USA fremover. Jeg accepterer, at vor politik over for USA skal være bred, men dette er et alvorligt brud på international lovgivning. Mit spørgsmål til Sir Leon Brittan er, om han har været i direkte kontakt med talsmanden for Repræsentanternes Hus? Kan han garantere, at talsmanden og medlemmerne af Kongressen får en kopi af hans redegørelse med beskrivelsen af det samarbejde, som Europa tilbyder, og også at vi ikke bare vil være vidner til, at europæiske interesser angribes af den amerikanske Kongres på denne måde?

<SPEAKER ID=14 LANGUAGE="EN" NAME="Brittan">
Jeg er enig med hr. Donnelly i, at det er nødvendigt at gøre modstand, ikke bare for at beskytte de interesser, der udsættes for et direkte angreb, men også for at hindre lignende angreb i fremtiden. Vi har under lovgivningsprocessen kontaktet Kongressens ledere på mange forskellige måder, blandt andet i form af henvendelser og breve. Jeg kan forsikre om, at Kongressens ledere får en kopi af den redegørelse, jeg er kommet med her i dag.

<SPEAKER ID=15 LANGUAGE="NL" NAME="Pex">
Hr. formand, jeg vil give kommissæren en kompliment, fordi han overvåger de europæiske interesser på dette område. Jeg vil gerne stille ham følgende spørgsmål. Sørger Kommissionen for, at europæiske virksomheder kan melde eventuelle problemer centralt, for at der kan laves en fyldestgørende liste over disse problemer og om muligt findes en løsning på dem?

<SPEAKER ID=16 LANGUAGE="EN" NAME="Brittan">
Tak for de venlige ord. Vedrørende forholdet til de europæiske virksomheder er vi altid i tæt kontakt med UNICE, der er det organ, som måske er bedst i stand til at koordinere og analysere problemets omfang. Vi har naturligvis også været i direkte kontakt med flere virksomheder, som enten er blevet påvirket af loven eller frygter at blive det. Jeg vil gerne overveje, om vi kan gøre andet for at sikre, at problemet bliver opfattet i dets helhed. Det er noget, som først og fremmest bør drøftes med UNICE, men jeg er utrolig glad for hr. Pex' konstruktive forslag.

<SPEAKER ID=17 LANGUAGE="DE" NAME="Erika Mann">
Hr. formand, det er rart at blive bemærket af Dem, mange tak skal De have! USA's nuværende politik, De nævnte det, hr. kommissær, fører til mere usikre politiske og økonomiske transatlantiske forbindelser som helhed, og dét er så meget desto mere beklageligt - De henledte opmærksomheden derpå - på baggrund af det nye håb, vi havde inden for det transatlantiske programs rammer. Jeg beklager det dybt, og jeg understreger, at også ekstraterritoriale handlinger som helhed skal fordømmes. Ellers drages international rets og internationale organisationers og institutioners troværdighed som helhed i tvivl - jeg nævner her blot FN og naturligvis WTO. Det har vi ikke råd til. Det skader den internationale politiske og økonomiske stabilitet.
<P>
Hr. kommissær, hvornår får Parlamentet officielt forelagt forordningen om fælles bestemmelser? Jeg ved, at De har overgivet den til Rådet. Hvornår forelægger Rådet os den?
<P>
Spørgsmål nr. to: Overvejer De at forelægge sagen i Haag?

<SPEAKER ID=18 LANGUAGE="EN" NAME="Brittan">
Jeg er fuldstændig enig i, at bortset fra den skade, der sker for europæiske økonomiske interesser, så er det princippet med ekstraterritorialitet, som vi skal tage størst afstand fra. Jeg mener, at den moderne civilisations historie viser os, at vi skal forsøge at løse alle former for uenigheder, men især handelsmæssige tvister, ved at indbringe sagerne for internationale organer såsom WTO og ikke ved at tage loven i egen hånd. Det er af afgørende betydning. Jeg er fuldstændig enig med fru Mann i denne sag. Vi har identificeret WTO som det forum, hvor klager bør behandles. Det bør også siges, at emnet indirekte er blevet rejst i forbindelse med OECD-drøftelserne om investeringsforslaget, og vi overvejer at gøre det i alle andre fora også. Jeg nævnte, at Canada og Mexico bruger NAFTA. Jeg ikke sikker på, om Haag-Domstolen er den hurtigste og mest effektive måde at klare sådan en situation, men vi er åbne for alle forslag.

<SPEAKER ID=19 LANGUAGE="IT" NAME="Santini">
Hr. formand, som medlem af Europa-Parlamentets delegation vedrørende Cubaspørgsmålet besøgte jeg Cuba i slutningen af juni måned. Og jeg ønsker ved denne lejlighed at give udtryk for min støtte til det cubanske folk og gøre det af med en gammel fordom, nemlig at de, der støtter Cuba absolut er Castro-tilhængere; at de, der kritiserer Cuba, absolut er imod systemet; og at de, der nu er imod HelmsBurton-loven nødvendigvis er USA-fjendtlige.
<P>
Det er det cubanske folk, der nu er det egentlige offer for dette drastiske skridt, og som må betale prisen for en mildt sagt uacceptabel situation. Hr. formand, der er i dag cubanere, der sulter. Jeg skal her afholde mig fra de sædvanlige klagesuk over den fattige cubaner; men efter min mening er det af hensyn til sidstnævnte, at Europa-Parlamentet bør tage affære, også under en økonomisk synsvinkel; der er således ikke kun tale om at støtte de europæiske virksomheder, der ønsker at igangsætte aktiviteter i Cuba, men også - og i første række - om at bistå det cubanske folk med at bringe sig ud af en situation, som det godt nok selv er delvis skyld i, men som det hovedsagelig er offer for.
<P>
Derfor vil jeg spørge kommissæren, hvad han har tænkt sig at gøre for at beskytte de virksomheder, der vil blive ofre for USA's afpresningspolitik på det amerikanske marked?

<SPEAKER ID=20 LANGUAGE="EN" NAME="Brittan">
Jeg er helt enig med hr. Santini. Vi skal naturligvis beskytte vore interesser, men vi skal også spørge os selv om, hvad der hjælper det cubanske folk. Vi ønsker lige så meget som alle i USA og andre steder, at demokrati og menneskerettigheder genindføres i Cuba. Vi bruger mange europæiske penge på humanitær bistand til Cuba. Vi er ikke uenige med USA om målet. Det er midlerne, vi ikke er enige om. Det er et budskab, vi gerne vil overbringe til det cubanske folk og til alle andre.

<SPEAKER ID=21 LANGUAGE="FR" NAME="Antony">
Hr. formand, kære kolleger, det cubanske folk lider, således som det sydafrikanske folk led, under uacceptable former for boykot. Men det gælder også det irakiske folk, idet der i Irak dør i hundredtusindvis af nyfødte og børn under skrækkelige forhold. Var det ikke på tide at opsige vores aftaler med USA, der på sigt afsiger dødsdommen over dette folk, og som nu blander sig i vores forhold - ikke på grund af en overtrædelse af international ret, men på grund af interne regler, som ikke kommer det internationale samfund ved.

<SPEAKER ID=22 LANGUAGE="EN" NAME="Brittan">
Jeg deler ikke dette synspunkt, og det er der heller ikke enighed om i Den Europæiske Union eller i Kommissionen, men der er ikke for nylig truffet nogen beslutning om dette spørgsmål på europæisk plan.

<SPEAKER ID=23 LANGUAGE="EN" NAME="Cassidy">
Jeg har også lige været i Washington og deltog i den temmelig ophidsede diskussion, som nogle af delegationens medlemmer havde med nogle medlemmer af Kongressen. Det står klart, at HelmsBurton-loven afføder stor bekymring blandt nogle af Kongressens medlemmer. Mit spørgsmål til Kommissionen er for det første, om han mener, at det kan lade sig gøre at indbringe visse aspekter af Helms-Burton-loven for De Forenede Staters højesteret, især den del, der straffer ægtefæller og børn i form af tilbagetrækkelse af visum, civile rettigheder og så videre - det bibelske princip med, at fædrenes synder skal nedarves til børnene?

<SPEAKER ID=24 LANGUAGE="EN" NAME="Brittan">
Jeg vil ikke ud fra et allerede fjernt år, som jeg tilbragte på det juridiske fakultet i Yale, komme med en umiddelbar, personlig gennemgang af den amerikanske forfatningslovgivning. Det eneste, jeg vil sige, er, at andre, der er bedre kvalificerede end jeg, er af samme mening som den, hr. Cassidy har givet udtryk for, og mener, at bortset fra at de bestemmelser, han nævnte, principielt er forkastelige, så kan de også rent forfatningsmæssigt drages i tvivl. Der er bestemt medlemmer af Kongressen, der ønsker at indføre ændringer i loven for at fjerne disse forkastelige aspekter. Jeg er dog bange for, at der stadig vil være mange af de andre tilbage.

<SPEAKER ID=25 LANGUAGE="DE" NAME="Kreissl-Dörfler">
Hr. formand, hr. kommissær, USA anser jo angiveligt Cuba for at udgøre en fare for USA's nationale sikkerhed og mener derfor ikke, at WTO er kompetent i dette spørgsmål. Er Kommissionen enig i denne måde at koble tingene sammen på og i den opfattelse, som USA's regering har, og agter Kommissionen at anmode WTO om en panel-procedure inden det amerikanske valg? Det er nemlig meget vigtigt i denne sammenhæng, og interessant nok fremlagde Kommissionen jo for fire uger siden et forslag, som skal tjene til at beskytte europæiske virksomheder mod Helms-Burton-loven. Hvorfor egentlig først nu? Hvorfor gjorde Kommissionen ikke det allerede for fire år siden i forbindelse med Toricelli-loven? Det er da interessante paralleller! Hvorledes ser Kommissionen på, at et land, som ratificerer aftaler, ved hjælp af national lovgivning vil se bort fra disse, når de ikke længere passer ind i dets kram? Hvad mener Kommissionen om det? Endnu en gang tak, fordi De bemærkede mig. Det fungerer altid, når en smuk kvinde på min højre side rækker hånden i vejret.
<P>

<SPEAKER ID=26 NAME="Formanden">
Hr. Kreissl-Dörfler, dér fangede De mig!
<P>

<SPEAKER ID=27 LANGUAGE="EN" NAME="Brittan">
Det er ikke op til mig at svare på, hvorfor vi ikke indførte en anden lov for fire år siden, men jeg mener ikke, at man kan anklage Kommissionen for at være for langsom; vi stillede trods alt Ministerrådet et forslag til lovgivning umiddelbart før sommerferien. Man spurgte mig tidligere om, hvornår det bliver fremsendt til Parlamentet, og jeg undskylder, at jeg ikke besvarede spørgsmålet på det tidspunkt. Det kommer frem til Parlamentet, når Ministerrådet er kommet tilstrækkelig langt i sine overvejelser. Men vi er meget hurtigere til at stille forslag til lovgivning, end de fleste tror.

<SPEAKER ID=28 LANGUAGE="ES" NAME="González Álvarez">
Hr. kommissær, for to måneder siden blev der i Sitges afholdt et seminar, som var indkaldt af Irela - en velkendt institution her i Parlamentet - og Center for Internationale Studier i Washington. Alle de deltagende eksperter, også de nordamerikanske, vurderede - ligesom De selv - at den omhandlede lov er i strid med folkeretten, de internationale handelsbestemmelser og helt klart med suverænitetsprincippet.
<P>
I praksis forholder det sig sådan, at nogle lande har reageret mere halvhjertet end andre. Det er tilrådeligt, at Den Europæiske Union træffer tilpas skrappe foranstaltninger, således at USA ikke benytter sig af de eksisterende venskabelige forbindelser til at krænke et ufravigeligt princip som staternes og folkenes suverænitet og deres ret til frit at handle, med hvem de ønsker.
<P>
I modsat fald, hvis der ikke kommer en kraftig reaktion fra Den Europæiske Union, vil USA kunne få den opfattelse, at man fremover kan bestemme hvad som helst på andre landes vegne.
<P>
Hr. kommissær, hvor langt er Den Europæiske Union parat til under hensyn til de venskabelige forbindelser at gå for at hindre de skadelige virkninger af den omhandlede lov?

<SPEAKER ID=29 LANGUAGE="EN" NAME="Brittan">
De foranstaltninger, som den enkelte medlemsstat træffer for at løse dette problem, er rosværdige, men det, Den Europæiske Union kan lære, ikke kun i denne sammenhæng, men også i andre forhold, er, at vor enhed er vor styrke, og derfor vil den reelle styrke i og virkning af vores reaktion, når vi forholder os til denne situation og andre lignende foranstaltninger, stå i direkte forhold til, i hvor høj grad vi står sammen, og hvor hurtigt vi reagerer. Derfor håber jeg, at Parlamentet vil opfordre Ministerrådet til at reagere hurtigt på Kommissionens forberedelser til en effektiv indsats for at forsvare os. Lad os være stærke. Den bedste måde at være stærk på er at stå sammen.
<P>

<SPEAKER ID=30 LANGUAGE="DE" NAME="Rack">
I Deres indledning gjorde De selv opmærksom på, at Helms-Burton jo kun er toppen af isbjerget og at USA er ved at udarbejde love, også for så vidt angår en række andre stater, som i det mindste geografisk ligger nærmere på Europa. Så vigtigt det end er at holde de virkninger, som Helms-Burton har på den europæiske økonomi eller på Europa og verden som helhed, inden for visse grænser, lige så vigtigt for ikke at sige påtrængende er det efter min mening at sørge for, at amerikanerne i forbindelse med alle de sager, de her følger, og trods al forståelse, vi viser også for sådanne sager, nu ikke i deres lovgivning inddrager endnu flere lande og yderligere økonomiske områder. Hvad foretager Kommissionen sig i den sammenhæng?

<SPEAKER ID=31 LANGUAGE="EN" NAME="Brittan">
Det er jeg fuldstændig enig i. Vi kan ikke forhold os til en lovgivning, der ikke er ratificeret. I lovbogen har vi indtil videre Helms-Burton-loven og D'Amato-loven. Det giver os bestemt hænderne fulde, og vi behandler sagen hurtigst muligt og så indgående som muligt - i hvert fald så længe Kommissionen har noget at gøre med det. Men jeg mener virkelig, at denne aktion ikke alene er i Unionens, men også i USA's interesse.
<P>
Der er mange mennesker i USA, der har indset, at det, der er gjort, er gennemført i hast, og at ting, der gøres i hast, kun sjældent er særlig kloge. De har også indset, at det er til skade for USA's ledende rolle i verden. Jeg mener, at verden er bedre tjent med, at Europa og USA samarbejder, og alt, der skader dette samarbejde, er ikke alene mod Europas, men også mod USA's interesser. At gøre modstand mod USA og søge at forhindre lignende lovgivning i fremtiden er derfor noget, der på sigt hjælper os til et bedre samarbejde. Jeg forventer ikke, at Washington opfatter det på den måde, men sådan mener jeg, det forholder sig.

<SPEAKER ID=32 LANGUAGE="EN" NAME="Newens">
Jeg vil gerne takke kommissæren for hans redegørelse og lykønske ham med de foranstaltninger, han har truffet. Han ved sikkert, at Parlamentet har manifesteret sig mod Helms-Burton-loven ved flere lejligheder, blandt andet i en betænkning, som jeg var ordfører for. Vi gjorde det samtidig særdeles klart, at vi tror på fremskridt for demokratiet på Cuba. Men dette her er den dårligst tænkelige måde at gøre det på. Er Kommissionen enig i, at det er vigtigt, at vi lægger mest muligt pres på de relevante parter netop nu, fordi sagen efter præsidentvalget i Amerika kan blive betragtet i et helt andet lys? Vil kommissæren under disse forhold overveje, hvad der ellers kan gøres gennem Verdenshandelsorganisationen, GATT og i andre sammenhænge, som nogle af mine kolleger har været inde på her i eftermiddag? Det pres, vi udøver nu, er af afgørende betydning for det endelige resultat, vi ønsker at opnå.

<SPEAKER ID=33 LANGUAGE="EN" NAME="Brittan">
Jeg er fuldstændig enig med hr. Newens. Vi er midt i en høringsproces, der er det nødvendige indledende trin, før vi henvender os til et panel, så Kommissionen har allerede kontaktet WTO. Men jeg er ikke bare almindeligt høflig, når jeg siger, at Parlamentets rolle er vigtig.
<P>
Denne lovgivning kommer fra Kongressen, også selv om regeringen skal tage ansvaret for, at der ikke blev nedlagt veto mod den. Det betyder, at når den kommende Kongres vælges, bliver det meget vigtigt for os, men naturligvis også for andre at få kontakt med de nye medlemmer af Kongressen så hurtigt som muligt. Uanset resultatet kommer der mange nye medlemmer, og et af problemerne har hidtil været manglende kendskab til og undertiden interesse for europæiske anliggender i den siddende, temmelig radikale Kongres.
<P>
Derfor håber jeg, at vi alle, når den nye Kongres vælges, på forskellig måde kan gøre en stor indsats for at forklare, hvilken retning samarbejdet mellem Europa og USA bør gå, og hvilke fælder der skal undgås. Jeg er sikker på, at de vil fortælle os, hvilke fælder vi på vor side skal undgå, og vi bør være rede til at lytte til dem, men også fortælle dem, hvad vi mener, der bør gøres, og hvad der bør undgås.

<SPEAKER ID=34 LANGUAGE="NL" NAME="Van der Waal">
Hr. formand, vi støtter gerne Kommissionen i dens modstand mod de amerikanske foranstaltninger, og jeg vil derfor gerne takke Sir Leon Brittan for hans redegørelse. Men jeg mener alligevel, at vi må skelne ordentligt. I forbindelse med Cuba drejer det sig primært om et amerikansk problem, men Libyen og Iran vedkommer egentlig De Forenede Stater og Unionen på samme måde. Der er stadig tydeligere tegn på, at disse lande støtter den internationale terrorisme. Desuden lægger disse lande hindringer i vejen for fredsprocessen i Mellemøsten. Det er således højst beklageligt, at De Forenede Stater og Unionen spilles ud mod hinanden i kampen mod den internationale terrorisme, frem for alt også i betragtning af, hvor hurtigt Iran opbygger sit våbenarsenal. Mit spørgsmål er, hvilken retfærdiggørelse der er for en uændret fortsættelse af dialogen med Iran og Libyen, og hvad der hindrer os i sammen med De Forenede Stater at nå frem til en koordineret politik over for disse lande?

<SPEAKER ID=35 LANGUAGE="EN" NAME="Brittan">
Jeg mener helt ærligt ikke, at det er praktisk at tale om en enkelt måde at bekæmpe terrorismen på. I en af mine tidligere egenskaber var jeg beskæftiget med emner, der var forbundet med terrorisme, og jeg kan forsikre Dem om, at der her er tale om et meget kompleks, internationalt anliggende. Derfor mener jeg ikke, det er rimeligt at anklage hverken USA eller nogen som helst anden for ikke at have fundet en mirakelpolitik, der kan løse problemet. Hvis jeg skal være helt ærlig, har den amerikanske sanktionspolitik ikke standset terrorismen. Det har den europæiske dialogpolitik heller ikke. Her må vi være helt ærlige.

<SPEAKER ID=36 LANGUAGE="DE" NAME="Kittelmann">
Hr. formand, jeg har endnu meget at lære. Men De bliver nødt til at sige mig, hvorledes 16 øjne i forskellige vinkler lang- og kortsynede altid træffer den rigtige afgørelse! Hr. formand, jeg takker også principielt Kommissionen for dens konkrete stillingtagen og handleevne. Da Parlamentet meget tidligt udarbejdede en meget udførlig beslutning om Helms-Burton og også om Iran/Irak, som i alt væsentligt også i dag stadig indholdsmæssigt er i overensstemmelse med det, der foreligger, mener jeg, at Parlamentet meget tidligt gjorde sin pligt og fortsat vil gøre det. Det kunne interessere mig, om De ser nogen juridisk forskel mellem D'Amato-loven og Helms-Burton-loven, da det er mit indtryk, at der også i selve Kommissionen, det var i det mindste tilfældet i Udvalget om Eksterne Økonomiske Forbindelser i denne uge, eksisterer forskellige juridiske betragtninger, som jeg ikke opfatter således. Begge love er i strid med folkeretten, begge krænker WTO-loven, og hr. Eizenstat henviste til, at der findes politiske grunde, som ikke kan anerkendes af WTO. Hvorledes forholder De Dem til det?

<SPEAKER ID=37 LANGUAGE="EN" NAME="Brittan">
Vi accepterer ikke nogen som helst form for udelukkelse af WTO. Det er uacceptabelt at sige, at der er et område, som WTO end ikke kan overveje. Om vi henvender os til et panel, har vi ikke besluttet endnu, for vi befinder os stadig i høringsprocessen. Men det er fuldstændig uacceptabelt og ikke en holdning, som vi på nogen måde er enige i.
<P>
For så vidt angår forskellene mellem Helms-Burton-loven og D'Amato-loven, er den største, at det - i det mindste kapitel 3 i Helms-Burton, også selv om den er ophævet i seks måneder - i princippet tillades, at amerikanske enkeltpersoner og amerikanske selskaber kan indlede private søgsmål. Det er ikke tilfældet med D'Amato-loven. Den næststørste forskel, at Præsidenten i henhold til Helms-Burton-loven kun har ret til at ophæve eller delvist ophæve gennemførelsen af kapitel 3 i perioder af seks måneders varighed, hvorimod han i henhold til D'Amato-loven har meget større beføjelser angående dens anvendelse, i hvilket omfang og om den skal anvendes overhovedet. Derfor er der meget større muligheder for at fremføre rimelige protester, og da loven først er trådt i kraft for nylig, er det den vej, vi skal gå. Der er derfor betydelige juridiske, praktiske og økonomiske forskelle mellem de to love.

<SPEAKER ID=38 LANGUAGE="EN" NAME="Kerr">
Også jeg vil gerne lykønske Sir Leon Brittan og Kommissionen med deres faste holdning til dette spørgsmål. Det forekommer mig, at Amerikas bekymring for demokratiet i Cuba ligner deres bekymring for freden i Irak, hvor de skaber fred med Cruise-missiler. Jeg har været i Cuba og USA flere gange, og jeg må sige, at Cuba på mange måder er et mere demokratisk samfund end det amerikanske, hvor begge de største partier ejes af amerikanske erhvervsinteresser. Det kan vi måske bedst overbevise USA om ved at foreslå det at overveje en blokadepolitik over for Saudi-Arabien og andre af USA's kundelande, hvor der ikke findes demokrati og menneskerettigheder, hvilket USA ikke udtrykker særlig stor bekymring over.

<SPEAKER ID=39 LANGUAGE="EN" NAME="Brittan">
Nogle af de punkter, det ærede medlem fremførte, ville få større vægt, hvis han ikke havde sagt noget, der er decideret usandt, om demokratiet i Cuba. Der findes ikke noget demokrati på Cuba. Så enkelt er det.

<SPEAKER ID=40 LANGUAGE="ES" NAME="Robles Piquer">
Hr. kommissær, vi kan alle blive enige om at afvise Helms-Burton-loven og dens ekstraterritoriale effekter, men vi kan selvfølgelig langt fra alle være enige i de utrolige udtalelser om det cubanske demokrati, som vi lige har hørt.
<P>
Jeg vil gerne stille kommissæren følgende spørgsmål: i betragtning af at Helms-Burton-loven kun finder anvendelse i de tilfælde, hvor det drejer sig om nordamerikanske statsborgeres ejendom, som blev beslaglagt af Fidel Castros regering uden nogen form for erstatning, og som den cubanske stat nu overlader til udenlandske erhvervsdrivende, som heller ikke skal betale erstatning til virksomhedernes retmæssige ejere, kan Kommissionen da sige mig, om der på indeværende tidspunkt foreligger eksempler på, at virksomheder eller erhvervsdrivende fra Den Europæiske Union er blevet indklaget for nordamerikanske domstole for at have overtrådt den omhandlede lov, eller om der stadig er tale om en hypotetisk situation, som endnu ikke er omsat i praksis?

<SPEAKER ID=41 LANGUAGE="EN" NAME="Brittan">
I henhold til kapitel 3 - det, der er blevet ophævet, for så vidt angår søgsmål - har enkeltvirksomheder naturligvis ikke indledt søgsmål, da Præsidenten jo netop har ophævet den. Men kapitel 4 omfatter en bestemmelse om, at den amerikanske regering skal forbyde enkeltpersoner adgang til USA, hvis de er omfattet af denne lovgivning, og De har hørt fra hr. Cassidy, at det gælder for familiemedlemmer til enkeltpersoner og enkeltstående virksomheder, der har modtaget breve fra den amerikanske administration om, at de er mistænkelige, undertiden endog mere end det.

<SPEAKER ID=42 LANGUAGE="EN" NAME="McGowan">
Jeg er sikker på, at Parlamentet vil fortælle Sir Leon Brittan, at det sætter stort pris på forholdet mellem Den Europæiske Union og Amerikas Forenede Stater. Han er også bekendt med, at Europa-Parlamentet længe, også før Helms-Burton-loven, har været bekymret over Cubas isolation. For eksempel har vi inden for udviklingssamarbejdet ikke et formelt forhold til Cuba til forskel fra resten af Det Caraibiske Øhav og Mellem- og Sydamerika, så der er virkelig store problemer. Jeg ved ikke, om kommissæren mener, at det er muligt at bruge dette emne til at gøre hurtige fremskridt i retning af at få formaliseret forholdet til Cuba. Det ville være i både Cubas og Unionens interesse.

<SPEAKER ID=43 LANGUAGE="EN" NAME="Brittan">
Det er den retning, vi går i, og Rådet har udtalt sig positivt om at indlede forhandlinger med Cuba. Men så besøgte min kollega, hr. Marín, Cuba, havde møder med oppositionsledere, og meget kort tid efter blev de fleste af disse ledere anholdt. Rådet besluttede derfor, at det ikke var tilrådeligt at fortsætte forhandlingerne på nuværende tidspunkt. Det er jeg enig i.

<SPEAKER ID=44 NAME="Formanden">
Dermed er spørgetiden afsluttet. Vi takker Sir Leon Brittan for hans redegørelse.
<P>

<CHAPTER ID=7>
Overgreb mod børn
<SPEAKER ID=45 NAME="Formanden">
Næste punkt på dagsordenen er redegørelse fra Kommissionen om børnemishandling. Sir Leon Brittan har ordet.

<SPEAKER ID=46 NAME="Sir Leon Brittan">
Hr. formand, de seneste tragiske begivenheder her i Belgien, som vi blev så brutalt mindet om i går og i dag, hvor der er fundet flere ofre for vold og pædofili, har understreget hele spørgsmålet om den afskyelige seksuelle udnyttelse af børn. Jeg taler på vegne af alle mine kolleger i Kommissionen, når jeg sammen med Parlamentet udtrykker vor dybeste sorg over og afsky for denne sommers hændelser, følelser, der deles af alle civiliserede mennesker i Den Europæiske Union og også uden for vore grænser.
<P>
Jeg er derfor glad for på vegne af min kollega, fru Gradin, at benytte lejligheden til at afgive en redegørelse her i dag. Denne tragedie, der understreger relevansen af den første verdenskongres om seksuel udnyttelse af børn, som blev afholdt i Stockholm i slutningen af august, pålægger os alle at påtage os vort ansvar og reagere så hurtigt og effektivt som muligt. Verdenskongressen blev afholdt af den svenske regering, De Forenede Nationers Børnefond, UNICEF og organisationen End Child Prostitution in Asian Tourism.
<P>
I konferencen deltog der repræsentanter fra 130 regeringer, ikke-statslige og statslige internationale organisationer. Kommissionen var repræsenteret ved min kollega, fru Gradin. Kommissionen vil naturligvis omhyggeligt gennemgå konklusionerne og den handlingsplan, der nåedes til enighed om på konferencen. Det fremgår allerede, at der er behov for en klar, bred indsats, baseret på internationalt samarbejde og aktivt samarbejde mellem regeringer og NGO'er. Som en del af denne indsats og med henblik på at identificere særlige initiativer på europæisk plan arbejder Kommissionen nu med udformningen af en meddelelse til Rådet og Europa-Parlamentet om handel med kvinder, herunder unge kvinder, med henblik på seksuel udnyttelse. Dette er en følge af resultaterne af en konference afholdt i juni måned, tilrettelagt af fru Gradin, om handel med kvinder. Initiativet kommer til at omfatte emner som migration, retligt samarbejde, politisamarbejde og sociale aspekter, og de fleste henstillinger vil mere bredt blive brugt i kampen mod handel med børn af begge køn.
<P>
Desuden er Kommissionen i færd med at udarbejde et forslag til særlige foranstaltninger mod såkaldt børnesexturisme. For det tredje behandler Kommissionen problemet med børnepornografi og pædofiles brug af netværk som Internet og vil stille forslag om aktioner, der er rettet mod den offensive brug af informationsnetværk. Dette er et vanskeligt område, især i international sammenhæng, da det berører nationale, forfatningsmæssige forhold forbundet med den fri bevægelighed for informationer.
<P>
Friheden til at give udtryk for egne tanker og meninger er en grundlæggende rettighed og skal forblive det. Men denne frihed må ikke misbruges, og vi må søge at forhindre brugere og producenter af børnepornografi i at få opfyldt deres behov uden at skade den almindelige udtryksfrihed.
<P>
Endelig er det klart, at der er behov for en forbedring i det retslige samarbejde og politisamarbejdet, og Kommissionen glæder sig over det irske formandskabs hurtige reaktion, da det i går meddelte, at det vil stille forslag om at lade Europols narkoenheds mandat omfatte menneskehandel. Kommissionen håber, at det uformelle ministerrådsmøde (justits- og indenrigsministrene) den 27. september skaber mulighed for en frugtbar debat om dette emne og andre forslag såsom de annoncerede forslag fra Belgien og Kommissionens bidrag.
<P>

<SPEAKER ID=47 LANGUAGE="FR" NAME="Dury">
Hr. formand, kære kolleger, på vegne af De Europæiske Socialdemokraters Gruppe ønsker jeg her at give udtryk for vores bevægelse, vores solidaritet og udtrykke vores medfølelse med de hårdt ramte familier til disse unge ofre for de grusomheder, som vi behandler her i dag. Leatitia og Sabine blev reddet i tide, men Julie, Mélissa, An og Eefje er døde. Og jeg skal minde om, at vi stadig ikke kender til den skæbne, der er overgået Gevrij på 6 år, Ilse på 19, Elisabeth på 12 - hvis far vi modtog her i Parlamentet, og som viste os sine billeder, der vidner om hans smerte - Nathalie på 9 år, Lubna på 9, Sylvie på 19, Ken på 8 og Yann på 12 år. Og vi ved, at Catherine, Kim og Carola er døde, men vi kender stadig ikke de nærmere omstændigheder.
<P>
Ud over at kondolere vil jeg udtrykke min værdsættelse af den holdning, forældrene har udvist, idet de har vist sig i stand til at lægge bånd på deres følelser og at afstå fra at lade sig rive med i deres udtalelser i medierne. De er et forbilledligt eksempel på ansvarlighed, samfundssind og sjælsstyrke.
<P>
Der er tale om spektakulære begivenheder. Men de er ikke enestående og knytter sig ikke kun til Belgien. De rejser det grundlæggende spørgsmål om børns beskyttelse og for at sige det mere enkelt: respekten for børn og - vil jeg tilføje - respekten for kvinder. Vores tanker går til disse børn - i et klima skabt af medierne - fyldt med vold og stærke indtryk, som har en skadelig virkning. Alt for ofte i øvrigt kan man i forbindelse med sager om pædofili - og også i forbindelse med sager om voldtægt - konstatere en manglende vilje til at indse, at der er tale om dybt alvorlige forhold. Man taler endog om det uundgåelige. Ja, man påpeger endog i visse tilfælde, at det er sket med ofrenes samtykke.
<P>
Jeg tror, vi bør tænke videre, langt videre. Vi står ikke kun over for nogle afsporede umennesker. Handelen med pædofilt materiale og med børn er en organiseret kriminalitet af nationalt, europæisk og internationalt tilsnit med forgreninger og finansielle bagmænd. For at opfylde efterspørgslen produceres der forskelligt materiale, som forhandles, distribueres og forbruges; der er tale om tusindvis, ja millionvis af kassetter, og der er tale om selve den afskyelige og dybt tragiske handel med børnene selv, både her og i den tredje verden.
<P>
Det er især profitbegær, der ligger til grund for dette netværk. Profitbegær hos alfonser, pornoproducenter og rejsebureauer, der arrangerer og tilbyder sexturisme, som er stærkt udbredt. Profitbegær hos bankerne, som forvalter kontiene og hvidvasker pengene. Disse netværk udvikler sig og tager form afhængig af lovgivningen og efterspørgslen. I dag Belgien eller Thailand, i morgen Frankrig, Storbritannien eller Centralamerika.
<P>
Ja, det belgiske samfund er rystet. Er vores børn tilstrækkeligt beskyttede? Hvorfor svigter institutionerne? Vi bør alle - belgiere og europæer - besvare disse spørgsmål. Kommissæren har allerede peget på en løsning. Europol bør - således som vi tidligere har påpeget her i Europa-Parlamentet - også have til opgave at efterforske handelen med børn, mindreårige og kvinder. Og vi bør indrette vores lovgivninger, således at der sættes en stopper for sexturisme. Vi bør endelig lade nogle grænser falde - ikke så meget pornografiens grænser, som alligevel lader hånt om alt og alle - men vores egne grænser, såvel mentale som lovgivningsmæssige. Det vil være den eneste rigtige gestus til minde om de ofre, vores tanker i dag går til.
<P>

<SPEAKER ID=48 LANGUAGE="NL" NAME="Chanterie">
Hr. formand, kære kolleger, befolkningen i mit land er rystet over, hvad der i de seneste dage er berettet om bortførelse og mishandling af og mord på børn og unge piger. Chokeret har vi i dagevis fulgt, hvilke makabre situationer der er opstået. Stadig mindre forstår vi, hvordan alt dette er muligt. Jeg vil her ved begyndelsen af denne forhandling udtrykke PPE-Gruppens medfølelse med de myrdede pigers forældre og familiemedlemmer. Vi deler deres sorg og smerte og har samtidig respekt for det mod og den værdighed, hvormed de gennemlever disse vanskelige tider.
<P>
På PPE-Gruppens vegne vil jeg fremhæve fire elementer. For det første, hvad der sker i Belgien - fru Dury understregede det også - er ikke blot en belgisk situation. Vi ved alle sammen, at bortførelse af børn, involvering af børn i prostitution og pornovideokredse forgrener sig i netværk over hele Europa og over hele verden. Det drejer sig her om handel med børn, prostitution og alvorlig international kriminalitet. Vi må besvare nogle spørgsmål. Spørgsmål såsom hvor længe vil man endnu tolerere den åbenlyse reklame for sexturisme til Asien? Hvor længe vil man endnu lukke øjnene for menneskehandel, som i vidt omfang florerer med børn og kvinder fra og til Central- og Østeuropa, fra og til lande såsom Thailand, Filippinerne og andre lande i Asien? Hvor længe vil vi endnu tolerere, at lande nægter at medvirke, som f.eks. Tunesien og Marokko, f.eks. tilfældet med den bortførte Milena Bianco fra Bassano del Grappa, men der er i snesevis, i hundredvis af andre eksempler.
<P>
For det andet, hvilke initiativer vil der blive taget for at intensivere samarbejdet på det retslige og politimæssige område. Vi må tale om medlemsstaternes parlamenters ratificering af Europol-konventionen. Hvor længe vil dette vare? Et år, to år eller måske endnu længere. Vi må tale om den presserende nødvendighed af at afslutte forhandlingerne om konventionen om det europæiske informationssystem og lade ratificeringen af denne konvention i medlemsstaterne falde sammen med Europol-konventionen, ellers vil vi ikke råde over de nødvendige instrumenter. Denne Europol-konvention plus det europæiske informationssystem er de nødvendige instrumenter til at kunne udbygge et center, hvor al nyttig information samles. Er alle politikere, nationale og europæiske, som nu er forargede, i stand til at handle hurtigt, også i medlemsstaterne?
<P>
Naturligvis skal landet bringe orden i sine egne sager. Ved forbrydelser skal der foretages retsforfølgelse. Befolkningen må desværre konstatere, også i dag, at forbryderes netværk har frit spil og somme tider endda i den forbindelse hjælpes af personer fra de retslige kredse.
<P>
For det tredje vil vi i PPE-Gruppen foruden en intensivering af samarbejdet mellem officielle instanser, og vi foreslår Parlamentet dette, støtte aktionsgrupper såsom Marc og Corinne og de ramte familier.
<P>
For det fjerde forberedes der i forbindelse med regeringskonferencen ændringer af Maastricht-Traktaten. Vil de europæiske regeringer drage de politiske konsekvenser af FN-konferencen om barnets rettigheder og af Stockholm-erklæringen i sidste uge, det vil sige ændre Unionstraktaten således, at børns rettigheder optages i den nye traktat. PPE-Gruppen forventer ligeledes hurtigt af Kommissionen et forslag med henblik på hurtigt at omsætte Stockholm-erklæringen til politiske forslag for Den Europæiske Union. Først da vil det blive muligt i nogen grad at genoprette befolkningens svigtede tillid i Belgien, men også i de andre medlemsstater. Det drejer sig her klart om vort samfunds værdighed, om respekten for børnene og om den fremtid, som de udgør.
<P>

<SPEAKER ID=49 LANGUAGE="FR" NAME="Hermange">
Hr. formand, de seneste tragiske begivenheder har understreget, hvor alvorligt et problem børneprostitution er. Kære kolleger, vi har alle gjort os skyldige i ligegyldighed og overbærenhed, eftersom der har skulle en tragisk begivenhed til som Dutroux-affæren, før emnet blev sat på EuropaParlamentets dagsorden, selv om talrige børn som bekendt hvert år sælges til sexmarkedet over hele verden og i Europa.
<P>
Det vil i dag være tilstrækkeligt med erklæringer og arbejdsudvalg. Og der bør udarbejdes en EU-plan til bekæmpelse af pædofili. Vores gruppe ønsker til minde om de myrdede børn at foreslå en sådan plan, der indebærer initiativer på det juridiske plan. Derfor foreslår vi, at der under regeringskonferencen skabes et retsgrundlag, der gør det muligt at føre en fællesskabspolitik over for menneskehandel; at medlemsstaterne træffer foranstaltninger til harmonisering af de nationale lovgivninger, hvad angår beskyttelse af børn; at de gennemfører lovgivningen og udfylder hullerne; at enhver form for seksuelt misbrug af børn juridisk set betragtes som en forbrydelse imod menneskeheden; at besiddelse af børneporno kriminaliseres.
<P>
Vi anmoder endvidere om, at Europols kompetence udvides til også at dække seksuelt misbrug og seksuel udnyttelse af børn. Endelig anmoder vi om, at der oprettes et EU-observationscenter for lovgivningen og gennemførelsen af denne. Vi anmoder også om, at der gennemføres en forebyggende politik. Desuden bør der iværksættes en bevidstgørelsesstrategi over for offentligheden og specielt over for børn.
<P>
Kære kolleger, et barn er anderledes vigtigt end euro eller ecu. Lad os sammen arbejde konkret på at værne om fremtiden for det Europa, vi skaber for vores børn.
<P>

<SPEAKER ID=50 LANGUAGE="FR" NAME="André-Léonard">
Hr. formand, jeg vil på min side udtrykke min dybeste medfølelse med forældrene til de unge belgiske ofre, som har udvist en eksemplarisk værdig optræden midt i den tragedie, der har ramt dem.
<P>
I lang tid har offentligheden kun udvist ringe interesse for pædofilispørgsmålet, og stilhedens lov, som gik ud på at neddysse skandalen, har altid rådet på området. I dag har Dutroux-sagen klart vist begrænsningerne i politiets arbejde og i de nationale retsforskrifter, og det er i dette klima af lammelse og angst at vi bør handle hurtigt.
<P>
Når børneprostitutionen har taget et omfang, som den har, er det fordi samfundet ikke ønskede at kendes ved den, og når samfundet fik kendskab til den, forholdt det sig skeptisk. Der skulle en uhørt, åbenlys tragedie til, som ramte vores børn direkte i en af medlemsstaterne, inden vi langt om længe viser spørgsmålet den opmærksomhed, det fortjener.
<P>
Vi lever i en verden, hvor kulturelle fænomener, varer og teknologi strømmer over landegrænserne med en hast, der vanskeliggør en nærmere kontrol. Det kan da heller ikke undre, at også den kriminelle aktivitet undergår denne internationaliseringsproces. Og vi har endnu ikke et virkeligt effektivt våben til bekæmpelse af denne form for kriminalitet. En styrkelse af traktatens tredje søjle kunne give os det værktøj i hænde, der skal til for at bekæmpe disse internationale netværk af organiseret kriminalitet. Således bør EU-medlemsstaterne arbejde på at etablere et juridisk samarbejde på det strafferetlige område samt et politisamarbejde med det formål at forebygge og bekæmpe de alvorlige former for international kriminalitet. Såvidt jeg erindrer, gik en af de henstillinger, regeringskonferencen fremsatte i januar i år, ud på at lade Europols kompetenceområde omfatte bekæmpelsen af menneskehandel. Europol bør sættes i stand til at sikre en aktiv efterforskning vedrørende kriminelle netværk gennem erfaringer og særlige informationer omkring den organiserede kriminalitet, og specielt kriminaliteten, der er rettet imod børn.
<P>
Således kunne oprettelsen af en international database over pædofile og andre seksualforbrydere, som tidligere har været dømt, anvendes i forbindelse med sexturismen og forebyggelsen af gentagelsestilfælde. Et samarbejde og en koordinering med ansøgerlandene på området »retlige og indre anliggender« inden for rammerne af den strukturerede dialog bør være et vigtigt element, men også - og især - et udtrykkeligt krav.
<P>
Lad os håbe, hr. formand, at den forbrydelse, der har ramt Belgien, og som har chokeret os alle, må være anledningen til, at vi endelig og for altid kan sætte en stopper for dette. Jeg vil også tilføje, hr. formand, at jeg gerne havde set, at forsamlingen iagttog et minuts stilhed til minde om ofrene.
<P>

<SPEAKER ID=51 LANGUAGE="FR" NAME="Pailler">
Hr. formand, man kunne ønske sig, det ikke var sandt. Man kunne måske foretrække at forholde sig tavs. Man ville gerne forstå, og måske ville man foretrække, at det kun var nogle få galninges værk. Dødsstraf i troen på, at det kan lade sig gøre at udrydde denne type kriminelle, er ikke løsningen.
<P>
Et mord i sig selv kan anskueliggøres med stor tydelighed. Baggrunden for et mord er ofte mere kompliceret og rejser spørgsmål på alle samfundets niveauer. Lad os overlade til dommerne og psykiaterne at dømme vedrørende den kriminelles ansvar og at gennemføre undersøgelser i det miljø, som fostrer disse forbrydelser og disse kriminelle, hvad enten vi vil det eller ej. Selv om den belgiske forfatter Paul Vandrommes udtaler følgende i Le Monde fra i går: «Dutroux-sagen viser, at der ikke længere eksisterer et formelt Belgien; der er ingen, der længere tror på domstolene og på dommerstanden; der findes ikke længere nogen stat«, bør vi vare os for at stemple et land og dets folk, men lad os betragte disse mord som en smertelig og alvorlig advarsel om, hvad der kunne ske i de enkelte lande.
<P>
Vi er opmærksomme på, at Internettet gør det muligt for de pædofile at udvide deres aktiviteter, og det ustraffet. Internettet kender ikke til grænser. Der findes endda også her i forsamlingen personer, der forsvarer Internettet og gør sig til talsmænd for en pseudofrihed på kommunikationsområdet, der efter sigende skulle være selvregulerende. I dag er denne tale forståeligt nok forstummet.
<P>
Denne sag får én til at tænke på tal, der lyder som en dom over den ultraliberale model, hvor alt er til fals, og hvor den øverste værdi består i alles samstemmende opfattelse: hvor der er penge, er der ikke længere regler. Mere end 1 mio børn over hele verden, og især i den tredje verden, er ofre for sexhandelen. For Europas vedkommende udgør tyskerne 18 % af sexturisterne, briterne 12 % og franskmændene 6 %.
<P>
Det er ikke svært at forstå mangelen på effektivitet ved de internationale overenskomster, når man ser, at Stockholm-konferencen trods de store ord i sine konklusioner undlader at tage hensyn til de årsager, der kan tilskrives fattigdommen, nord-syd-relationerne og strategien omkring strukturel tilpasning.
<P>
For i det mindste at kunne gennemføre den eksisterende lovgivning i den udstrækning, det er muligt, anmoder vi om, at EU sættes i stand til at strafforfølge de borgere, der gør sig skyldige i seksuelt misbrug i udlandet, at EU udøver en energisk indsats for at mindske kløften mellem nord og syd, og at EU alvorligt overvejer mulighederne for at indføre sanktioner over for de lande, der ikke gennemfører lovene til beskyttelse af børn.
<P>

<SPEAKER ID=52 LANGUAGE="FR" NAME="Lannoye">
Hr. formand, borgerne i vores lande og i særdeleshed borgerne i mit land, Belgien, befinder sig i en veritabel choktilstand efter afsløringen af den afskyelige forbrydelse, der er blevet begået imod unge drenge og piger igennem flere måneder, inden de er blevet myrdet - for ikke at tale om de tilfælde, som vi stadig ikke ved noget om.
<P>
Ud over den dybe medfølelse, som ethvert menneske med et mindstemål af følelser, må opleve, må det siges, at befolkningen har vanskeligt ved at fatte, at nogen er i stand til at begå handlinger af en så grusom karakter. Og endnu sværere er det for befolkningen at fatte, at der ikke kun er tale om handlinger begået af en pervers psykopat med en noget speciel personlighed, men om handlinger forøvet af en organiseret gruppe kriminelle, hvis færden på intet tidspunkt er blevet overvåget og standset, dels i selv Belgien, dels i udlandet.
<P>
Man har med rette - og det samme gælder de øvrige talere her - betonet, hvor værdigt forældrene til de unge ofre har optrådt, og jeg er helt enig heri. Men dette ville kun forblive en tom gestus, hvis ikke politikerne på alle niveauer, såvel på europæisk som på nationalt plan, ikke besluttede sig for at skride til handling.
<P>
Og det første må være at erkende de fejltagelser og fejl, der er begået. Alle talere har påpeget mangelen på vilje i kampen imod seksuel udnyttelse af børn. Dette forhold bør kraftigt understreges. Mangelen på midler til retsvæsenet i en række medlemsstater - specielt mit eget land - er helt klart uacceptabel. Et retssystem uden midler kan ikke fungere effektivt.
<P>
Og for det andet - efter at have erkendt fejlene - bør man komme med forslag til forbedringer. Imidlertid tror jeg, det er for tidligt her i dag at komme med færdige løsninger og svar. Men vi kan under alle omstændigheder aflægge det løfte, at vi vil gøre alt for at forsøge at komme dette skadelige fænomen til livs, herunder specielt det forhold, at seksuelle perversioner og seksuel fattigdom udnyttes af netværk af kriminelle over hele verden og især i den tredje verden.
<P>
Hvad bør der gøres på nationalt plan? Jeg tror, det er klart, at regeringerne bør bevilge de nødvendige midler med henblik på en effektiv indsats på det retslige, strafferetlige, sociale og uddannelsesmæssige område. På det europæiske plan - og det er naturligvis det, der i første række interesserer os her - er det nødvendigt at reagere over for en international organiseret kriminalitet. Og jeg tror, der er flere konkrete ting, der kan gøres, i forbindelse med børns forsvinden. Nødvendigheden af et internationalt samarbejde er indlysende. Det er nødvendigt med gensidig information. Og Stockholm-konferencen bør følges op med konkrete initiativer.
<P>
Endelig - til allersidst - tror jeg, at man også bør sætte spørgsmåltegn ved de værdinormer, der i dag er rådende i Europa. Et samfunds kvalitet måles på medlemmernes menneskelige værdier og på den plads, der tildeles det enkelte menneske i de politiske prioriteringer. Når penge, forbrug, erobring af nye markeder og valutaens stilling er de dominerende værdier på det politiske plan, kan det ikke undre, at der udvikles alvorlige samfundsmæssige sygdomme som dem, vi drøfter her i dag.
<P>
Europa bør underkaste sig en kritisk analyse og prioritere borgernes velfærd, og det gælder især de svageste grupper. Og til de svageste hører børnene. Jeg frygter, at alle repressive og politimæssige foranstaltninger - hvor berettigede de end er - i sidste instans vil vise sig virkningsløse, hvis ikke der sker en sådan ændring af værdinormerne.
<P>

<SPEAKER ID=53 LANGUAGE="NL" NAME="Vandemeulebroucke">
Hr. formand, kære kolleger, på vegne af Gruppen Europæisk Radikal Alliance vil jeg udtrykke min dybeste medfølelse med forældrene og familierne til de myrdede piger i mit eget land. Hvad der er sket, overstiger virkelig enhver fantasi. De ufattelige kendsgerninger kom frem i lyset i det øjeblik, hvor verdenskonferencen om børns rettigheder og seksuel udnyttelse af børn fandt sted i Stockholm. Ved tærsklen til det 21. århundrede viser det sig, at alt kan lade sig gøre, og det viser sig også, at alt er til salg, inklusive børn. Den mest perfide anvendelse af loven om efterspørgsel og udbud.
<P>
Vi havde kendskab til udnyttelsen af børn i asiatiske lande, men vi gjorde egentlig ikke ret meget ved det. Desuden syntes vi, at de kommercielle interesser var vigtigere end børns rettigheder. Vi havde også kendskab til børneprostitution i de store byer hos os. Når alt kommer til alt, har vi intet gjort, selv om Maastricht-Traktaten i artikel K gav os muligheder for at komme med konkrete løsninger.
<P>
Hvis vi vil gøre vor medfølelse konkret, så må vi søge efter samfundsmæssige løsninger, som Europa selv kan udforme, såsom udarbejdelsen af et register over forsvundne børn, mere politimæssigt samarbejde hen over grænserne inklusive udveksling af erfaringer inden for strafferetspolitik. Optagelsen af børns rettigheder i vore lovbøger og gennemtvingelsen af disse rettigheder også over for tredjelande. Indførelsen af ekstra territoriale straffelove for seksuelle forbrydelser, der er begået uden for grænserne. Kommissionen har nu bebudet initiativer. De skal ikke realiseres i dag, men vent venligst ikke for længe.
<P>

<SPEAKER ID=54 LANGUAGE="NL" NAME="Blokland">
Hr. formand, også Gruppen Nationernes Europa er dybt rystet og bevæget over den fortræd, der er gjort uskyldige børn, unge kvinder og piger. Vi udtaler vor dybe medfølelse med ofrene og de ramte familier. Billederne på fjernsynet konfronterer os så direkte med det onde og følgerne af det onde, at ingen stadig kan unddrage sig sit ansvar.
<P>
Hvordan har det dog kunnet komme så vidt? En vis tolerance og en vis sløvhed havde grebet politikere og myndigheder. Det er nu bl.a. vor opgave som medlemmer af Europa-Parlamentet at ændre denne holdning og gøre alt, hvad der er nødvendigt for at opnå sikre omgivelser for vore børn. Dertil er en nyvurdering af etiske normer nødvendig.
<P>
Mennesker må igen blive klar over, hvad uhæmmet tilfredsstillelse af behov kan føre til. Begrænsninger inden for reklameudtryk og fremvisning af pornografiske billeder er dog det mindste, som må ske. Omkring pornografi, herunder børnepornografi, prostitution og sexturisme til Asien, er der i stigende grad dannet et netværk af international kriminalitet, som ikke længere viger tilbage for noget som helst.
<P>
Jeg håber, at vi ikke vil glemme den almene følelse af afsky gennem mediernes offentliggørelse af denne usædelighed. Lad det føre til gode internationale aftaler om at gøre det strafbart og om udlevering. Konferencen i Stockholm var hvad angår indholdet og den offentlige omtale et tegn på håb for alle, som gør en indsats for beskyttelsen af vore børn og børnebørn i Europa. Denne forandring kom for sent for de ofre for mord og vold, som vi nu mindes. Lad imidlertid ikke deres offer være forgæves, og lad os tage kampen op mod seksuel misbrug, mord og drab med alle lovmæssige midler, som vi politisk råder over.
<P>

<SPEAKER ID=55 LANGUAGE="IT" NAME="Parigi">
Hr. formand, hele Europa har - om end noget sent - fået øjnene op for, hvor udbredt det kriminelle fænomen pædofili er. På dette punkt bør Den Europæiske Union - og det ikke kun i et anfald af sindsbevægelse, som vi alle føler, men rationelt - anspore og stimulere medlemsstaterne til at finde et fælles fodslag på lovgivningsområdet med henblik på at forebygge og bekæmpe dette skændige fænomen, som rammer den svageste gruppe i samfundet: børnene. Efter vores opfattelse bør en sådan appel fra Den Europæiske Union indføjes i den årlige beretning om menneskerettighederne.

<SPEAKER ID=56 LANGUAGE="NL" NAME="De Coene">
Hr. formand, dette er ikke det rette tidspunkt for en debat, men for sorg. Dette er ikke det rette tidspunkt for store taler, men for besindelse. Allerførst går vore tanker til de pågældende familier Russo og Lejeune i Grâce-Hollogne, familierne Marchal og Lambrecks i Hasselt og til alle familier, om hvis forsvundne børn der endnu ikke er noget nyt. Men vi vil også udtrykke vor påskønnelse af og vor respekt for alle involverede familiers værdighed og borgersind.
<P>
Tilliden til retsstaten og til politikerne har fået et kraftigt knæk. Mennesker forstår ikke, hvordan retten og myndighederne kan være så magtesløse i denne kamp mod brutal vold og mod de allernedrigste handlinger. Det er således godt, at vi beskæftiger os hermed og lægger en passende beskedenhed for dagen.
<P>
Ikke desto mindre kigges der også på os i Europa. For det drejer sig her ikke blot om gerningsmænd til modbydelige handlinger, men også om et samfund, som tilsyneladende er grundigt ødelagt. Det drejer sig om børn i den tredje verden og her, som er prostituerede for at få noget at spise. Det drejer sig om organisationer, som på alle mulige måder bliver rige på perverse aktiviteter. Det drejer sig om et samfund, som det så dårligt lykkes at samle sit mod og sine kræfter og virkelig gribe ind med henblik på de mest elementære rettigheder for børn og for andre svage i verden.
<P>
Vi kunne her i dag tale om Europol, som jo stadig ikke fungerer, og det er der henvist tilstrækkeligt til. Vi kunne tale om regeringskonferencen, som bør sikre børns rettigheder. Vi kunne tale om mangelen på lovgivning for et medium som internet, som benyttes til de mest nedværdigende anvendelser. Vi kunne tale om mangelen på samarbejde mellem de juridiske tjenester i de forskellige medlemsstater.
<P>
Lad os imidlertid ikke føre en uforberedt eller en partipolitisk ladet debat. Lad os i dag udvise respekt for alle ofre her i Belgien, men også andre steder, i dag og i går, i den overbevisning, at vi i morgen finder styrke og mod til i fred og ro at tage fat på disse problemer og, hvor det kan lade sig gøre, bandlyse dem fra denne verden.
<P>

<SPEAKER ID=57 LANGUAGE="IT" NAME="Carlo Casini">
Hr. formand, selv om det er korrekt at tage udgangspunkt i Marcinelle-tragedien for at se nærmere på den vold - især den seksuelle - der udøves i hele verden over for børn, bør det imidlertid erkendes, at den belgiske sag rummer så dybt sørgelige aspekter, at man må sige, at den er et udtryk for en alvorlig brist i samfundet, som kræver en nærmere analyse.
<P>
For det første: de uhørte forbrydelser i Marcinelle er ikke resultatet af en pludselig vanvittig indskydelse eller af en horribel lidenskab, men af et længere, bevidst overlæg hos en række personer.
<P>
For det andet: det lader til, at der er en utiltalende sammenhæng imellem seksuelle perversioner og penge, og at dette indebærer handel med børn og børnepornografi på internationalt plan.
<P>
For det tredje: begivenhederne har udspillet sig i et Europa, der betragter sig som civilisationens vogter, og som til stadighed påberåber sig menneskerettighederne, herunder også børns rettigheder.
<P>
Begivenhederne giver således anledning til en alvorlig selvransagelse, hvilket allerede er sket på Stockholmkonferencen, hvor man bl.a. har drøftet sexturisme; imidlertid er det nødvendigt at gå endnu videre. Jeg kan tilslutte mig alle de fremsatte forslag, og jeg tror, der vil komme endnu flere fra Retsudvalget, som altid sammen med Europa-Parlamentet er gået i brechen til forsvar for børns rettigheder, således som det allerede er sket med konventionen om børns rettigheder, og således som jeg håber, det snart vil ske med færdiggørelsen af de to beretninger om børns situation i Europa og om international adoption.
<P>
Jeg tror under alle omstændigheder, at Marcinelle-sagen, som giver et uhyggeligt indblik i børnepornografiens verden, viser, at det er nødvendigt at bekæmpe pornografi i almindelighed. Jeg tror ikke, det er tilstrækkeligt at bekæmpe børnepornografi, men at der er behov for at tage kampen op mod pornografi som helhed, også for at beskytte børnene, og - således som det også er blevet påpeget - bærer alle voksne i denne forbindelse et ansvar for det nu fremherskende hedonistiske klima, hvor nydelse og penge tjener som målestok for værdidomme og adfærd.
<P>
Vi bør gøre os klart, i hvor høj grad et sådant klima indvirker dels på svage og syge sind, dels på kriminelle sind. Vi bør derfor rejse det spørgsmål, om det ikke er nødvendigt at rense ud i et sådant klima, hvilket - ud over de nødvendige juridiske bekæmpelses- og forebyggelsesforanstaltninger - også kræver omtanke og en indsats fra den enkelte på det etiske område.
<P>

<SPEAKER ID=58 LANGUAGE="IT" NAME="Todini">
Hr. formand, man kan sige, at Europa-Parlamentet i grunden er samlet her i eftermiddag i solidaritet med familierne til ofrene, der er blevet ramt netop her i Belgien. En anden grundlæggende årsag, til at Europa-Parlamentet drøfter dette emne, er, at det er dagen efter afslutningen på Stockholm-konferencen. Der er blevet peget på mange forhold, som har været drøftet på Stockholm-konferencen, men jeg vil understrege et særligt aspekt, som man måske ikke har været opmærksom på, nemlig de levende vidnesbyrd, der er blevet afgivet på konferencen af børn, som er blevet udnyttet og har været udsat for seksuelt misbrug og vold; netop disse levende vidnesbyrd har helt afgjort i høj grad bidraget til at fremme arbejdet på konferencen. Jeg kunne ønske, at dette tjente til eksempel for det arbejde, som Europa-Parlamentet vil sætte i værk, og for alle de aktiviteter, Europa-Parlamentet vil foreslå i den forbindelse.
<P>
Med hensyn til selve fællesskabsinstitutionerne vil jeg understrege, at regeringskonferencen i de kommende måneder absolut bør undersøge muligheden af at tilføje et kapitel med bestemmelser vedrørende mindreårige i den reviderede traktat, således som det er tilfældet med FN's konvention om børns rettigheder. Man bør tage initiativ til oprettelsen af en speciel fællesskabsfond til nærmere belysning af forskellige sager vedrørende overgreb på børn. Det er desuden påtrængende nødvendigt, at Kommissionen og medlemsstaterne iværksætter et koordineret initiativ til bekæmpelse af de midler, som de pædofile har til deres rådighed; jeg tænker specielt på seksuel udnyttelse gennem Internettet og gennem andre teknologiske hjælpemidler, herunder telematikforbindelser. Det et således tvingende nødvendigt med en koordineret indsats blandt medlemsstaterne og blandt de ikke-statslige organisationer; og det er også nødvendigt at samarbejde med organisationer såsom UNICEF, UNESCO og UNDP; det er kun gennem en samlet og fælles indsats, man vil kunne afhjælpe den alvorlige sociale, samfundsmæssige og kulturelle krise, som Europa og hele verden befinder sig i.
<P>

<SPEAKER ID=59 LANGUAGE="FR" NAME="Monfils">
Hr. formand, kære kolleger, efter de dramatiske begivenheder, vi har været vidne til, bør vi klart og bestemt gøre klart, hvor ansvaret ligger, og vi bør drage en lære for fremtiden.
<P>
Som medlemmer af Europa-Parlamentet har vi naturligvis en række opgaver at udfylde. Således som det allerede er sagt består disse opgaver bl.a. i at tilskynde regeringerne til at ruste sig med de lovgivningsmæssige, materielle og menneskelige midler, der skal til effektivt at bekæmpe pædofili, herunder navnlig retsforfølgelsen i hjemlandet af de personer, der udfører pædofile aktiviteter i udlandet. Men vi har også og især pligt til at udvikle de nødvendige instrumenter på europæisk plan. Det burde ikke være vanskeligt at blive enig herom.
<P>
Vi bør f.eks. fremme koordineringen og styrke de eksisterende organisationers aktionsmidler - jeg tænker bl.a. på Europol - samt støtte de - ofte frivillige - initiativer, som i en lang række lande bidrager til eftersøgningen af forsvundne børn. Jeg glæder mig i øvrigt over at høre PPE sige, at Gruppen kan tilslutte sig forslaget fra ASBL Marc et Corine , som vi har fremsat og støttet. Vi bør også - således som fru Todini foreslog - indføje en ny artikel i unionstraktaten vedrørende børns rettigheder og Den Europæiske Unions vilje til at bistå de enkelte lande med at bekæmpe pædofili; vi bør udarbejde mekanismer, der gør det muligt at fjerne pædofilerne fra de nye kommunikationsnet og i forbindelse med forhandlingerne om de nye medlemmers tiltrædelse stille krav med henblik på at sikre os, at de nye medlemmer ikke gør sig skyldige i eftergivenhed over for de pædofile aktiviteter og netværk.
<P>
I dag, kære kolleger, er vi overvældet af begivenhederne, og det skorter ikke på erklæringer om solidaritet og på løfter. Men i morgen bør alt dette konkretiseres. Vi bør aldrig glemme den forpligtelse, vi har til at værne om det enkelte barn og sikre det imod fysiske og psykiske overgreb. På denne måde vil Europa vise, at det er andet end en økonomisk og monetær maskine, og at det er i stand til at løse samfundsproblemer, som berører 350 mio europæere.
<P>

<SPEAKER ID=60 LANGUAGE="ES" NAME="Sornosa Martínez">
Hr. formand, vi er alle dybt rystede over at konstatere, hvor dramatisk en form seksuelle overgreb mod mindreårige kan antage. Den angst og afsky, som den seneste tids afsløringer har fremkaldt, har sensibiliseret den offentlige opinion i usædvanlig grad. For det er ikke alene ekstreme eksempler på vold og overgreb mod mindreårige, der er kommet for dagens lys, det er ligeledes blevet afsløret, at organer, som over skattepengene bliver betalt for at beskytte borgernes integritet og sikkerhed, har set gennem fingre med og medvirket til overgrebene.
<P>
Jeg opfordrer indtrængende til, at vi gennem den åbning, der er skabt efter de seneste afsløringer, seriøst tager fat på problemet med overgreb mod mindreårige, og at vi benytter alle til rådighed stående midler til klart og uden omsvøb at bringe alle former for overgreb frem i lyset såvel som de interesser, de tjener.
<P>
I den forbindelse må vi ikke glemme, at mange af overgrebene begås inden for hjemmets fire vægge, at antallet af piger, der udsættes for mishandling, er større end antallet af drenge, og at der i nogle tilfælde begås massive overgreb i traditionens navn.
<P>
Vi må seriøst overveje, hvorledes sådanne forbrydelser kan forebygges. Hvis der blot indføres strengere straffe, vil vi fortsat lade hånt om børns ret til ikke at blive udsat for seksuelle overgreb. Bortførelses- og prostitutionsnettene holdes i gang af et kompliceret maskineri, der står i økonomiske, sociale og kulturelle interessers tjeneste. At bringe disse interesser frem i lyset vil være et første skridt på vejen hen imod opløsning af de omtalte net, og det er vores pligt at bidrage hertil.
<P>

<SPEAKER ID=61 LANGUAGE="FR" NAME="Leperre-Verrier">
Hr. formand, i forbindelse med den tragedie, som har ramt Belgien, og som berører os alle, bør vi spørge os selv, hvorledes dette kunne ske, denne seksuelle udnyttelse af børn og de hertil knyttede forbrydelser, mord, bortførelser og prostitution. Alt dette bør få os til at tænke os om og reagere.
<P>
Vi bør for det første i unionstraktaten indføje et veritabelt charter om børns rettigheder, som vi sørger for bliver respekteret ikke kun i Europa, men også uden for Europa, bl.a. gennem Europol. For globaliseringen har som bekendt en abnorm indvirkning på udviklingen af handelen med børn. Globaliseringen har gjort det muligt at skabe veritable sexturistnetværk i Asien, i Sydamerika og i Europa, især i Østeuropa. Hvad Internettet angår, ved vi, at det tjener som et ideelt dække over pædofile aktiviteter og opmuntring til sådanne.
<P>
Kære kolleger, hvis denne debat derfor skal føre til noget, bør vi aktivt fortsætte indsatsen med henblik på at beskytte vores børn og give disse den mistede barndom tilbage.

<SPEAKER ID=62 LANGUAGE="FR" NAME="Seillier">
Hr. formand, jeg kan tilslutte mig mine kollegers udtalelser, og jeg deler deres rørelse, men jeg vil komme med nogle tilføjelser omkring informationssamfundet; det er nemlig påtrængende nødvendigt, at vi politikere sammen med de medieansvarlige tænker over den måde, hvorpå vi behandler de forskellige begivenheder.
<P>
Jeg har ikke tid til min rådighed til en detaljeret redegørelse, men i samme grad som det er naturligt, at mediedækkede begivenheder som de pågældende vækker vrede og rørelse, i samme grad bør vi spørge os selv, om ikke den måde, hvorpå medierne nu i to uger har behandlet begivenhederne, kan forårsage en traumatisering af befolkningen, herunder også de børn, der ser tv og lytter til radio. Dette bør tages alvorligt; der bør træffes de nødvendige foranstaltninger, men jeg tror, at i forhold til voksne, der er afsporede - måske som følge af deres karakteranlæg - men som ikke skrider til handling, kan den type information, der gives omkring sådanne begivenheder, muligvis fremkalde en kædereaktion, som den vi er vidne til.
<P>
På den anden side har vi konstateret følgende vedrørende pornografi i almindelighed, nemlig at vi både hos Marc Dutroux og hos andre, der har begået sådanne forbrydelser, altid har fundet pornografisk materiale. I det foreliggende tilfælde var der tale om over 300 pornovideofilm. Jeg vil derfor stille det spørgsmål, om beskyttelsen af mindreårige kun består i at forhindre, at børn ser pornofilm, og ikke også i realiteten i, at voksne ikke får mulighed for i længden at blive afsporede ved at se sådanne film.
<P>

<SPEAKER ID=63 LANGUAGE="NL" NAME="Vanhecke">
Hr. formand, selvfølgelig er der her i Parlamentet enighed om at udtrykke vor afsky over de frygtelige forbrydelser, som er begået her i landet. Men denne sorg og denne dybe medfølelse med de bortførte og myrdede børns familier må ikke blive et alibi for at tilsløre spørgsmålet, om der her i Parlamentet og udenfor fandtes en lige så stor enighed om at tage fat på årsagerne, de virkelige årsager, som har medført og muliggjort pædofiliforbrydelserne, og rive dem op med rode.
<P>
Jeg stiller således nogle spørgsmål: Er man rede til at gøre en ende på den vanvittige tolerance i vort samfund, hvor alle mulige former for seksuelle perversiteter fremstilles som normale. Eller hævder nogen her i dag, at de ikke ved, at pædofil propaganda frit udstilles i talrige medlemsstater. Er man rede til at træffe foranstaltninger over for firmaer, og jeg nævner også store firmaer som Benetton eller Mexx, som bruger chokerende billeder ofte med nøgne børn til den mest vulgære handel og pengeindtjening. Er man rede til at gøre en ende på den anden form for vanvittig tolerance, som består i til stadighed at fremstille selv de mest afskyelige forbrydere som en slags ofre for samfundet, som så absolut skal have en anden eller endda en tredje chance. Eller tør man endelig sige højt, at f.eks. lystmordere og børnevoldtægtsforbrydere aldrig, aldrig mere må få en chance til. Eller kan man stadig påstå, at man ikke ved, at denne uhyrlige morder Dutroux i 1992 blev løsladt fra fængslet på grund af den belgiske minister Whatelets benådningsforanstaltning, efter at denne Dutroux ikke engang havde afstået halvdelen af en tidligere straf på grund af børnebortførelse og børnevoldtægt. Ved man da ikke her i Parlamentet, at denne Whatelet siden blev politisk udnævnt til dommer ved domstolen og nu vasker sine hænder.
<P>
Nej, jeg tror altså overhovedet ikke på de krokodilletårer, som så mange såkaldte ansvarlige politikere i øjeblikket græder. Selv om jeg antager, at deres forfærdelse og bevægelse i dag er ægte. Men når de ikke tør træffe de nødvendige foranstaltninger for at beskytte de svageste i vort samfund, betragter jeg dem som medansvarlige for, hvad der er sket, og for, hvad jeg frygter stadig vil ske.
<P>
For nogle måneder siden blev dødsstraffen afskaffet i dette land. Et forslag fra mit parti om dog i det mindste at muliggøre strenge straffe for de største forbrydere, blev hånet af de andre partier som værende umenneskeligt. Derved ville selv sådan én som Dutroux blive løsladt igen inden for en overskuelig fremtid. Jeg vil gerne bede de såkaldte ansvarlige politikere, som i dag græder krokodilletårer, om lige at tænke grundigt over dette, i aften, inden de går i seng.
<P>

<SPEAKER ID=64 LANGUAGE="EN" NAME="Andrews">
Hr. formand, de begivenheder, vi drøfter her i dag, er kun toppen af isbjerget. De er ikke begrænsede til Belgien, men findes i hele Den Europæiske Union og store dele af den udviklede verden. Vi må her i Unionen ruste os til flere afsløringer af politiets og politikeres tavse medvirken.
<P>
Tragedien med bortførelser af og drab på uskyldige børn forsætter her i Belgien og andre steder, og man kan kun blive dybt berørt, oprørt og vred over, hvad der sker.
<P>
Der er stor fare for, at Den Europæiske Unions institutioner reagerer med spredt fægtning på disse afskyelige tilfælde af vold mod børn. Der er behov for, at Den Europæiske Unions institutioner handler sammenhængende og giver de 120 millioner børn, der lever i Europa, den beskyttelse, de har krav på og ret til at forvente, nemlig fuld anerkendelse af børn som borgere i Den Europæiske Union.
<P>
I juli, før den nuværende tragedie kom frem i lyset, anmodede Parlamentet i Strasbourg om, at vi gennemfører en åben drøftelse af vold mod børn her til efteråret. Det glæder mig, at vi nu får yderligere lejlighed til at behandle dette emne under mødeperioden i september, hvilket sker på grundlag af en mundtlig forespørgsel fra UPE-Gruppen.
<P>
Jeg gentager min særlige anmodning fra juli måned til det irske formandskab om at prioritere medtagelsen af et kapitel i Traktaten om bestemmelser om menneskerettigheder for mindreårige, så de får fuld ret på samme måde som alle andre borgere til de grundlæggende rettigheder, friheder og beskyttelsesformer, der findes i Fællesskabet, og dermed naturligvis få fjernet de restriktioner, der findes for børn i loven. Enhver enkeltperson og enhver regering, der er mod dette nu, kommer til at skulle svare på meget alvorlige spørgsmål over for de europæiske borgere. Børns rettigheder som europæiske borgere skal sikres helt og fuldt.
<P>
I juli opfordrede jeg til et børnekorstog; nu er et sådant korstog mere nødvendigt end nogensinde før. Jeg henviste også til pædofiles misbrug af teknologi som for eksempel Internet. Det er presserende med et EFinitiativ på dette område. Den irske rådsformand, Gay Mitchell, sagde som svar på mit forslag, at forslag fra Parlamentet i den retning vil blive budt velkommen af det irske formandskab. Jeg opfordrer indtrængende Kommissionen til at være lige så positiv og støtte, at regeringskonferencen medtager børn i traktaterne og også støtter et EF-initiativ om Internet for at hindre spredning af pædofile data.
<P>

<SPEAKER ID=65 LANGUAGE="IT" NAME="Pettinari">
Hr. formand, vi drøfter i dag misbrug af børn på grundlag af en specielt tragisk og gruopvækkende begivenhed, der er så horribel, at det er umuligt at finde passende ord til at beskrive og fordømme den. Jeg tilslutter mig udtalelserne fra mine kolleger, men jeg vil gerne sige helt klart, at det ville være hyklerisk at begrænse sig til en moralsk fordømmelse, hyklerisk og alt for sent. Stockholm-konferencen har afsløret en række forfærdende og skrækkelige forhold. Jeg skal blot nævne ét: hvert år over hele verden tvinges 1 mio børn under tolv år ud i børneprostitution. Det forekommer utroligt: 1 mio børn under tolv år, men det er desværre sandt!
<P>
Over for disse kendsgerninger kan vi ikke nøjes med at tale om moral og om pornokassetter. Jeg kan tilslutte mig alle de forslag, som også kommissæren har stillet - vedrørende Internettet, pornografi osv. men vi ved alle sammen godt, at det ikke hjælper. Vi bør også gribe ind over for de store økonomiske interesser, som ligger til grund for udnyttelsen af børn. Og ikke kun det, men også over for den efterladenhed, som visse institutioner, ja endog regeringerne i de lande, hvor den såkaldte »sexturisme« florerer, gør sig skyldige i. Jeg tror, Europa bør bestræbe sig på at handle hurtigt på to fronter: forfølge dem, der står bag »sexturismen«, hvilket er et politianliggende og et spørgsmål om politisamarbejde, men også - og Europa kan gøre det - indføre sanktioner over for økonomierne i de lande, der tjener på udnyttelsen af børn, og lad mig gentage: børn under tolv år. Det er helt utroligt!

<SPEAKER ID=66 NAME="Formanden">
Forhandlingen er afsluttet.

<CHAPTER ID=8>
Den offentlige forvaltning
<SPEAKER ID=67 NAME="Formanden">
Næste punkt på dagsordenen er en redegørelse fra Kommissionen om den offentlige forvaltning. Hr. kommissær Van Miert har ordet.
<P>
Hr. Van Miert, vi håber inderligt, at Deres slagkraft er i behold!

<SPEAKER ID=68 LANGUAGE="FR" NAME="Van Miert">
Hr. formand, jeg kan forsikre Dem, at slagkraften er helt intakt!
<P>
Hr. formand, allerførst vil jeg takke Europa-Parlamentet for, at det har sat denne debat på dagsordenen og for, at det har givet Kommissionen mulighed for at fremlægge sine synspunkter i den forbindelse, selv om jeg må undskylde på vegne af kommissionsformand Santer, som på grund af en mindre fejltagelse vedrørende mødekalenderen ikke har kunnet være til stede i dag. Men han vil være til rådighed for Europa-Parlamentet under den debat, der utvivlsomt følger på et senere tidspunkt. I øvrigt kan jeg allerede i dag meddele, at Kommissionen i næste måned atter vil drøfte et udkast til meddelelse vedrørende de offentlige og de universelle tjenester. Kommissionen vil altså allerede i næste uge - jeg mener, man vil kunne afslutte drøftelserne i næste uge - råde over et egentligt dokument, som naturligvis vil blive fremsendt til Europa-Parlamentet. Jeg mener at kunne sige, at dette dokument da vil fremstå som en meddelelse. Men man bør ikke slutte heraf, at det ikke vil være muligt at ændre dokumentets form på et senere tidspunkt. Dokumentet vil udgøre et bidrag til regeringskonferencen, og vi vil tage stilling til, om det efter omstændighederne vil blive nødvendigt at ændre dokumentets form.
<P>
Selv om der uden tvivl hersker betydelige meningsforskelle på visse punkter - hvilket man har kunnet konstatere ved andre lejligheder, bl.a. i Europa-Parlamentet og i Rådet - deler Kommissionen mange af EuropaParlamentets betænkeligheder, ja faktisk rigtig mange, for som følge af en række teknologiske forhold, globaliseringen, forbrugernes holdning osv., hvortil kommer det særlige element, som det indre marked udgør, er der på ganske kort tid foregået en meget hurtig udvikling, som har en stærkt destabiliserende indflydelse. Det er en ting, man må se i øjnene.
<P>
Man behøver f.eks. blot tænke på, at en lang række tjenesteydelser i de seneste ti år inden for rammerne af det indre marked har undergået en liberalisering på tværs af grænserne - transport, bankvæsen, forsikring, telekommunikationer (der er forhandlinger i gang vedrørende posttjenesterne, men jeg ved, hvor omstridt spørgsmålet er), energi - en hel række sektorer, der tidligere i vid udstrækning var beskyttede på nationalt plan og ofte havde en monopollignende stilling eller særlige, men beskyttede rettigheder. Dette er ikke længere tilfældet i en lang række sektorer.
<P>
Kommissionen og Den Europæiske Union har forsøgt at tage højde for udviklingen i de politikker, de udarbejder, samtidig med at de har tilgodeset den offentlige og den universelle tjeneste. Selv om jeg må indrømme, at Europa-Parlamentet og Kommissionen også har forskellige meninger med hensyn til disse begreber. Men jeg mener ikke, man kan nægte, at Kommissionen - hver gang den har udarbejdet en politik - har forsøgt at tilgodese de nævnte tjenester, samtidig med at den har skullet tage hensyn til de undertiden enorme mentalitetsforskelle, der hersker medlemsstaterne imellem. Der findes endog regeringer og medlemsstater, der overlader til private selskaber at varetage de universelle tjenester, idet de pålægger dem at overholde visse betingelser og aktivitetsbeskrivelser. Andre regeringer og medlemsstater følger en anden tradition, idet de lader de universelle tjenester varetage af offentlige selskaber via et monopol og særlige rettigheder. Situationen varierer altså meget fra medlemsstat til medlemsstat.
<P>
Men med et indre marked i udvikling vil der naturligvis dukke en række grænseoverskridende fænomener op. Dette skaber undertiden en masse problemer og fører også til en situation, hvor Kommissionen meget ofte modtager klager. Når der åbner sig et marked i et bestemt land, ønsker virksomhederne i det pågældende land nemlig at få adgang til markeder i andre lande. Det må erkendes, at der her er tale om en ekstraordinær udvikling, som også skaber en usikkerhed, der undertiden overgår virkeligheden, fordi den overføres til andre sager. Der er f.eks. folk, der mener at denne udvikling også vil gøre sig gældende på socialsikringsområdet, hvilket absolut ikke er Kommissionens opfattelse. I øvrigt henhører denne sektor ikke under vores kompetence. Men det må erkendes, at en sådan ængstelse gør sig gældende.
<P>
Derfor er Kommissionen enig med mange europa-parlamentsmedlemmer i, at der er behov for dels at belyse spørgsmålet bedre - for der er ting at forklare nærmere, som befolkningen ofte ikke er klar over - men også berolige og følgelig skabe en ramme, der gør det muligt at skabe en bedre balance i tingene og at tage bedre hensyn til forholdene, som de er, samtidig med at man accepterer det nødvendige i, at der sker en udvikling i situationen. Det er ligeledes typisk at visse begreber udvikler sig. Begrebet universel tjeneste udvikler sig og bør gradvis udvides. Dette er således et nyt element, hvor man tidligere så, at situationen forblev uændret i meget lange perioder. I dag er det ikke længere tilfældet. Tingene udvikler sig som bekendt i et hurtigt tempo.
<P>
Kort sagt vil Kommissionen - således som jeg allerede har nævnt - dels komme med en nærmere forklaring på, hvad den har forsøgt at indføje i forskellige politikker, f.eks. på transport- og telekommunikationsområdet, men den ønsker også at pege på en række principper, som nok i højere grad bør respekteres. Jeg skal her forklare mig nærmere.
<P>
Kommissionen, Den Europæiske Union har ikke kompetence til at beskæftige sig med spørgsmålet om, hvorvidt en virksomhed bør være offentlig eller privat. I henhold til artikel 222 skal Kommissionen og Unionen forholde sig neutrale på dette område. Et andet princip, der er indeholdt i traktaten, og som man ofte lader upåagtet, vedrører det faktum, at det er de nationale regeringer, der træffer beslutning om de særlige og de eksklusive rettigheder. Det er ikke Kommissionen. Det er rigtigt, at Kommissionen har et ansvar, idet det påhviler den - når de nationale myndigheder tildeler denne type rettigheder - at overvåge, at disse ikke i al for høj grad strider imod en række andre behov.
<P>
Hvis en regering f.eks. erklærer, at den fastholder et monopol, er det hermed underforstået, at den monopolvirksomheden kan bearbejde de andres marked og trænge ind på dette marked. Man bør naturligvis acceptere reciprocitetsprincippet på området. Det kan derfor ikke undgås, at Kommissionen da i en sådan situation forsøger at finde en ligevægt mellem de forskellige ønsker. Dette er en rolle, artikel 90 tillægger Kommissionen. Jeg er klar over, at man ofte læser artikel 90 anderledes, men rent faktisk er det Kommissionens rolle. Jeg mener endog at kunne sige, at Kommissionen - selv om visse europaparlamentsmedlemmer ikke deler denne opfattelse - har anvendt artikel 90 med velberåd hu, når først der var fastlagt en samlet politik.
<P>
Vi har f.eks. anvendt artiklen flere gange, i øvrigt sammen med Europa-Parlamentet på telekommunikationsområdet, eftersom rammerne var blevet udstukket på det politiske plan. Kommissionen har f.eks. udstedt en række direktiver med henblik på at liberalisere de alternative infrastrukturer, fordi Kommissionen havde konstateret, at en række tjenester, der allerede var blevet liberaliseret gennem normale politiske beslutninger, i realiteten ikke kunne fungere, fordi det var nødvendigt at anvende de eksisterende infrastrukturer som mellemled. Det er således i den forbindelse, at Kommissionen har anvendt dette instrument.
<P>
Til sidst vil jeg gerne gentage, at for Kommissionen er det helt klart, at meningen med denne type tjenester - hvad enten man kalder dem universelle tjenester eller tjenester med et almennyttigt formål - man kunne også finde andre betegnelser - er at give alle borgere samme adgang til disse tjenester og at sikre borgerne imod en diskriminerende behandling. Må jeg i øvrigt minde om, kære venner - undertiden hører jeg nogle lidt negative bemærkninger om begrebet universel tjeneste - at dette begreb sigter på at tvinge alle medlemsstater til at yde borgerne service. Dette er essensen af de universelle tjenester, som ikke altid - det må indrømmes - har været fuldt gennemført i visse lande - selv i tilfælde af offentlige monopoler. Princippet om adgang for alle til denne type tjenester under ikke-diskriminerende forhold er ekstremt vigtigt.
<P>
Endvidere bør nævnes forsyningssikkerheden, som også bør tilgodeses, ligesom eventuelt den fysiske planlægning. Og desuden regelmæssigheden og kvaliteten af forsyningen samt konkrete resultater, gennemsigtighed og åbenhed i forvaltningen i en dialog med brugerne. Sidstnævnte punkt er meget vigtigt, for det bør erkendes, at brugerne ikke havde meget at skulle have sagt i den periode, hvor en række monopoler var dominerende. Også på dette punkt er det en ny dimension, som bør indgå i en afbalanceret politik.
<P>
Dernæst bør der af sociale eller andre grunde tages specielt hensyn til visse gruppe af brugere. Der er ingen grund til at man ikke kan fortsætte, eller at myndighederne ikke kan indføje disse elementer i deres politik. Der er således intet grundlag for at hævde, at den politik, som Kommissionen forsøger at udarbejde, umuliggør alt dette fremover. Og man bør naturligvis også tilstræbe, at disse tjenester tilbydes befolkningen til overkommelige priser, hvilket - og det må vi også tilstå - ikke altid har været tilfældet.
<P>
Jeg skal ikke komme ind på specifikke områder såsom transportsektoren, telekommunikationssektoren osv. Vi vil helt afgjort få lejlighed til at vende tilbage til disse emner. Jeg vil dog nævne et vigtigt problem, som bør drøftes nærmere mellem Kommissionen og Europa-Parlamentet. Når man taler om offentlig tjeneste eller tjeneste med et almennyttigt formål, bør man naturligvis også kunne finansiere den. Dette kan undertiden lade sig gøre i kraft af konkurrencen, men ikke altid. Man bør således se på de enkelte sektorer, som er meget forskellige, og undersøge, om der er mulighed for at finansiere den offentlige tjeneste inden for hver enkelt sektor. Jeg skal straks tilføje, at dette kun kan lade sig gøre til en vis grænse, for hvis man tolkede denne nødvendighed således, at man lod en monopolvirksomhed kaste sig ud i lige meget hvad og kvæle konkurrenterne, som ikke har de samme indtægter, ville det skabe et problem.
<P>
Vi har set et sådan tilfælde i Frankrig, hvor de private forsikringsselskaber klagede over postvæsenets praksis, idet dette kastede sig ud i forsikringsforretninger i hele landet. Det er rigtigt, at postvæsenet havde fået nogle fordele. Men det viste sig også, at det havde visse forpligtelser. Og man konkluderede, at balancen var bevaret. Men dette bør kontrolleres, selv om der kan være gode grunde til at tillade liberaliseringen. Problemet er således ofte mere kompliceret, end man forestiller sig, og man bør forhåbentligt kunne drøfte tilfældene på et faktuelt og realistisk grundlag, således at man når frem til gode konklusioner.
<P>
Endnu en bemærkning: jeg tror, vi hen ad vejen også bør drøfte spørgsmålet omkring offentlige tjenester på europæisk plan. Der er projekter omkring store net på flere områder. Det er et spørgsmål, der begynder at trænge sig på. Jeg tænker f.eks. på jernbanetransport, og jeg vil gerne gøre opmærksom på, at også på dette område er Kommissionen parat til at bevæge sig i den retning, jeg nævnte.
<P>
Et sidste punkt og jeg vil slutte, da de øvrige elementer sandsynligvis vil blive taget op på ny, idet kommissionsformand Santer selv vil forelægge dem. Spørgsmålet, som Europa-Parlamentet også har stillet sig selv, er, om man bør ændre traktaten. Kommissionen er - i hvert fald hvad angår artikel 90 - af den opfattelse, at dette ikke er tilfældet. Kommissionen mener, at man med artikel 90 og den korrekte følgelovgivning er i stand til at opretholde ligevægten på det omhandlede område, og at man derfor bør videreføre dette instrument, idet det samtidig understreges, at Kommissionen er rede til at føre en grundlæggende diskussion herom med Europa-Parlamentet. Jeg skal minde om, at jeg har accepteret flere ændringsforslag fra Europa-Parlamentet, idet disse ændringsforslag er indføjet direkte i Kommissionens direktiv.
<P>
Dette er Kommissionens holdning, idet de drøftelser, vi har haft, har vist disse generelle tendenser, og denne holdning vil fremgå af det dokument, som Kommissionen vil fremlægge. Med hensyn til om man bør ændre andre artikler i traktaten eller den eller den artikel, er diskussionen åben. Jeg gentager: debatten er åben. Jeg kan således ikke foregribe begivenhederne, men hermed siger jeg heller ikke, at debatten er slut, og at Kommissionens holdning dermed nødvendigvis er negativ. Vi vil således drøfte spørgsmålet og sammen se på, om der er gode grunde og argumenter for at gennemføre sådanne ændringer.
<P>
Hr. formand, jeg vil gerne undskylde, fordi mit indlæg har været lidt langt, men der er tale om et vanskeligt og yderst vigtigt emne.
<P>
(Bifald)
<SPEAKER ID=69 LANGUAGE="FR" NAME="Fayot">
Hr. formand, jeg vil først takke kommissær Van Miert for hans redegørelse. Selv om vi endnu ikke har fået Kommissionens meddelelse i hænde, tror jeg, det er godt, at Kommissionen vejrer stemningen i forsamlingen.
<P>
Hr. formand, denne debat er ikke en akademisk diskussion. Det er en højaktuel debat. Der er trods alt grund til at understrege, at debatten sker på baggrund af regeringskonferencen. Jeg tror, det er nødvendigt, at man i traktaten fastslår betydningen af offentlige tjenester, og jeg mener, at de nærmere implikationer bør nedfældes i et charter om offentlige tjenester. Ud over de instrumenter, traktaten allerede rummer i dag - for traktaten indeholder faktisk sådanne i forbindelse med den europæiske samfundsmodel - så bør traktaten også indeholde et kraftigt og klart signal til fordel for de offentlige tjenester.
<P>
Jeg vil slå fast på vegne af PSE-Gruppen, at begrebet universel tjeneste, som kommissæren også nævnte, og således som det er defineret af Kommissionen, forekommer os minimalistisk. Dette kan allerhøjst være en begyndelse, og vi håber, at Kommissionen går med til, at dette begreb udvikler sig ikke alene i forhold til den teknologiske eller den økonomiske udvikling, men også i forhold til den samfundsmæssige, sociale og arbejdsmarkedsmæssige situation.
<P>
Debatten om de offentlige tjenester føres også på baggrund af Kommissionens afgørelse - det er trods alt nødvendigt at nævne det, hr. formand - truffet den 31. juli 1996, hvor Kommissionen med ét slag fejede næsten alle de vigtige ændringsforslag vedrørende posttjenesterne af bordet, som blev vedtaget her i forsamlingen med et stort flertal, og som tog hensyn til elementer såsom fysisk planlægning, beskæftigelse samt social og økonomisk samhørighed, som vi alle lægger stor vægt på. Hr. formand, denne afgørelse overraskede os, fordi Kommissionen afviste hovedparten af de ændringsforslag, som skulle tjene til finansiering af posttjenesterne.
<P>
Debatten føres endelig på baggrund af en voksende skepsis i befolkningen over for omlægningen af tjenester, som i mange år er blevet ydet forbrugerne ved det offentliges mellemkomst. På et tidspunkt, hvor arbejdsløsheden er vores største problem, idet den truer den sociale samhørighed, bør det nævnes, at den offentlige sektor beskæftiger ca. 25 mio arbejdstagere i Den Europæiske Union. En deregulering kan udgøre en trussel imod flere hundrede tusinde arbejdspladser, samtidig med at de offentlige tjenester stadig i dag udgør en garanti for jobsikkerheden og ofte tjener som socialt forbillede.
<P>
Jeg ved godt, at situationen i virkeligheden er mere kompliceret. På grund af den økonomiske udvikling og det indre marked, som i vid udstrækning åbner for konkurrencen, bør vi gøre de offentlige virksomheder mere effektive og mere konkurrencedygtige. Det er et punkt, alle er enige om, selv de faglige organisationer og også socialdemokraterne. Men herfra og til at ofre de offentlige tjenester på den private sektors alter er der et skridt, som socialdemokraterne ikke vil tage. Er det nødvendigt at minde om, at drivkraften bag den private sektor er profit og ikke næstekærlighed, det er kampen mod konkurrenten og ikke solidariteten med samfundet. Og jeg tror, at det, der tiltrækker europæerne ved den europæiske konstruktion, er, at den tager sigte på velfærd for alle og ikke baserer sig på en brutal økonomisk tankegang.
<P>
Hr. formand, tiden tillader mig ikke at gå i detaljer. Jeg tror helt bestemt, at problemet i alt væsentligt består i finansieringen af de offentlige tjenester. Det er nødvendigt, at den strategi, Kommissionen har lagt i den forbindelse, f.eks. afvisningen af krydssubsidiering, gøres til genstand for en virkelig seriøs diskussion, for jeg kan ikke forestille mig, at offentlige virksomheder eller virksomheder, der leverer offentlige tjenester, skulle modtage subsidiering for disse ydelser, og på den anden side skulle overlade alle de dynamiske erhvervssektorer til private virksomheder. Jeg kan ikke forstå, hvorledes en offentlig virksomhed skal kunne fungere på den måde. Hvis de offentlige virksomheder skal forblive levedygtige, bør man også gøre det muligt at tildele disse virksomheder beskyttede virkefelter inden for højteknologiske sektorer.
<P>
Hr. formand, og jeg vil slutte her, det siges, at Kommissionen agter at udtrykke en positiv holdning til den offentlige sektor i sin kommende meddelelse. Men det vil ikke være muligt - medens vi venter på meddelelsen - at lade, som om denne debat ikke fandt sted, og at fortsætte med i mellemtiden at omlægge den offentlige sektor, f.eks. postsektoren eller jernbanerne. Bekymringen over jobsituationen er for stor, og skillelinjerne for markante til, at man kan nøjes med gode forsætter denne gang.
<P>

<SPEAKER ID=70 LANGUAGE="NL" NAME="Pronk">
Hr. formand, jeg vil først og fremmest sige, at jeg er glad for det, som kommissæren sagde. Jeg tror, at det indholdsmæssigt er godt. Jeg vil gerne spørge ham, hvornår denne meddelelse nu kommer. For man venter i høj grad på den i øjeblikket, og så kan vi rigtigt komme i gang med diskussionen.
<P>
For det andet, og det har den forrige taler da ikke været helt opmærksom på, har vi naturligvis ikke blot at gøre med systemet. Vi har ikke blot at gøre med myndighederne, men vi har naturligvis også at gøre med forbrugerne. Det er et vigtigt punkt, som vi må holde os for øje i denne sag.
<P>
For det tredje betragter vi sagen stadig mere nuanceret. Vi har en række offentlige monopoler, som fungerer dårligt. Vi har i de forløbne år set, at en række privatiseringer er lykkedes udmærket, men en række andre har alligevel ført til private monopoler, og det er jo heller ikke godt for forbrugerne. Det er således nuanceret.
<P>
Vor gruppe har tilsluttet sig en traktatændring netop for at sige noget mere positivt om dette punkt vedrørende den offentlige forvaltning. Kommissæren har også sagt dette til sidst. Hvert land får ret til at træffe beslutning derom, men vi har at gøre med ét europæisk marked, og derfor er det egentlig ikke længere muligt at træffe beslutning for hvert enkelt land, uden at det har visse konsekvenser, og måske kunne dette derfor formuleres noget mere positivt i Traktaten eller i en meddelelse, som kommissæren forelægger, end det i øjeblikket er tilfældet. Ikke fordi vi vil afvige væsentligt fra dette system, men en noget mere positiv formulering er måske bedre, navnlig på grund af det sidste, som kommissæren sagde.
<P>
Endelig er der én meget vigtig ting, netop fordi dette marked harmoniseres stadig mere med hensyn til den offentlige forvaltning, og det er den sociale dialog. Om der nu virkelig tages fat på den offentlige forvaltning, er vanskeligt på grund af forskellige arbejdsgivere, men det er den eneste måde, hvorpå man kan forsone disse forskellige interesser, som somme tider står stejlt over for hinanden. Det er et vigtigt punkt, som jeg vil bede kommissæren om også at omtale i hans meddelelse.

<SPEAKER ID=71 LANGUAGE="FR" NAME="Schaffner">
Hr. formand, hr. kommissær, kære kolleger, jeg kan måske virke hård i min vurdering, men fastholdelsen af denne debat på dagsordenen forekommer mig at være en vildfarelse, for ikke at sige et tegn på manglende ansvarlighed. For hvorledes kan man diskutere seriøst med Kommissionen vedrørende et emne, for hvilket Kommissionen endnu ikke har fremsendt en meddelelse, som oprindelig var ventet i juni 1996? Selv om Kommissionens forsinkelse er beklagelig, er den ikke en katastrofe i sig selv. Det havde været tilstrækkeligt at udskyde denne debat til en senere dato. Forsamlingen gør nemlig sig selv til grin ved at acceptere denne debat under sådanne omstændigheder og det vedrørende et emne, der er af så stor en betydning for befolkningen.
<P>
Da vi følgelig ikke kan drøfte Kommissionens hensigter, og da vi ikke ved noget sikkert om disse, vil jeg nøjes med at gøre opmærksom på visse principper, som min gruppe tillægger stor betydning. Der er tre principper. Det første er at opretholde den indbyrdes solidaritet mellem borgerne. Denne solidaritet støtter sig på fem elementer: ligestilling mellem borgerne, borgernes sikkerhed, hjælpen til de fattigste, den sociale samhørighed og den fysiske planlægning. Værdier som lighed og solidaritet kan undertiden synes truet af den tekniske udvikling og af den fortrinsstilling, der alt for ofte gives den fri konkurrence i et ultraliberalt system. Det påhviler os at regulere dette system.
<P>
Det andet princip består således i en ordentlig forvaltning af de offentlige tjenester. Lad os acceptere idéen om konkurrence for de offentlige virksomheder, der har tilknytning til den private sektor. Konkurrencen er uundværlig for visse aktiviteter i den offentlige sektor, for at man kan undgå en stivhed i store områder af økonomien og for at styrke konkurrenceevnen. Men lad os undgå overdrivelse og lad os tilrettelægge konkurrencen, således at vi sikrer åbenhed og gennemsigtighed.
<P>
Det tredje princip består i at sikre staterne valgfrihed. Hovedhjørnestenen - jeg vil næsten sige sikkerhedsventilen - for en europæisk politik inden for offentlige tjenester består i en sammenhængende iværksættelse af subsidiaritetsprincippet. Tillad mig til underbygning af mine synspunkter at pege på eksemplet Frankrig, hvor selve essensen i den republikanske pagt, som er et symbol på landets eksistens, forefindes i strukturerne i landets offentlige tjenester. Uden dog at udelukke de nødvendige tilpasninger til nutidens verden vil det være umuligt for Republikken Frankrig at ofre de offentlige tjenester, som er udsprunget af folkets ønske. Der er ikke tale om at påtvinge andre lande franske værdinormer, men om i medfør af subsidiaritetsprincippet at gøre det muligt for de stater, der ønsker det, at bevare den europæiske samfundsmodel, naturligvis under hensyntagen til fællesskabsretten.
<P>
Samtidig med at det forekommer mig væsentligt at fortsætte tilpasningen og moderniseringen af den offentlige tjeneste, er det vigtigt at bekræfte den offentlige tjenestes eksistens igennem fællesskabsretten. Dette er muligt i forbindelse med revisionen af traktaten, hvis man gennemførte en ændring af artikel 90, således at Kommissionen kun tillægges en overvågningskompetence, hvad angår konkurrencen inden for den offentlige sektor, og fratages muligheden for ensidigt at træffe afgørelser på dette felt.
<P>

<SPEAKER ID=72 LANGUAGE="NL" NAME="Wijsenbeek">
Hr. formand, hvis kommissæren tillader mig det, vil jeg gerne tale på mit eget sprog. Det kan naturligvis være flot, at Kommissionen fremkommer med en meddelelse, men den måde, hvorpå kommissæren her udstiller sin politiske farve, synes jeg ikke rigtig om. Sjældent har jeg hørt, at der gøres større misbrug af artikel 222, for i sidste instans, og det ved kommissæren også, vejer artikel 90 tungere end artikel 222, og oven i købet henvises der i artikel 90 endda udtrykkeligt til artikel 85 og 86, som denne kommissær netop bærer ansvaret for. Hvad gør Kommissionen så. Den tramper selv konstant på sine egne principper.
<P>
Parlamentet er naturligvis heller ikke fuldstændig uskyldigt. Hr. Fayot har faktisk med rette gjort opmærksom på den mere end skammelige måde, hvorpå Kommissionens forslag om posttjenesten her er nedsablet. Dette er virkelig et smukt eksempel på, at en politisk vilje og et statsmonopol forhindrer en virkelig offentlig forvaltning. Det viser sig, at hvor der privatiseres, f.eks. i Det Forenede Kongerige og i Nederlandene, er det muligt også at opnå fortjeneste på posttjenesten og betjene alle borgere ordentligt.
<P>
Kort sagt, hvad drejer det sig således i sidste instans om for venstre side af denne sal? Om fagforeningernes magt og om at kunne føre politik med jobpolitik på bekostning af skatteyderne? Det er hverken hensigten med de almindelige tjenesteydelser eller med den offentlige forvaltning.
<P>
Hvem siger for øvrigt, hr. kommissær, at den sociale forvaltning ikke kan klares lige så godt af en privat forsikring. Det viser sig generelt, at private sygeforsikringsselskabers sygeforsikring yder en bedre service end de almindelige sygekasser. Se blot på public health i Det Forenede Kongerige. En katastrofe på hjul!
<P>
Jeg afventer således Kommissionens meddelelse med stor spænding og vil gerne på ny komme ind på denne debat, idet jeg gerne vil stille en række spørgsmål. Hvilke forvaltninger anser Kommissionen for at være væsentlige? I hvor høj grad skal der anvendes offentlige midler til private koncessionsindehavere, til de almindelige tjenesteydelser, og, hr. formand, det allervigtigste spørgsmål er, hvilke tjenesteydelser er egentlig væsentlige for borgerne?

<SPEAKER ID=73 LANGUAGE="PT" NAME="Ribeiro">
Hr. formand, en redegørelse fra Kommissionen om den offentlige forvaltning, det var noget, der på forhånd knyttedes en del forventninger til. Men hvorfor afgive en sådan redegørelse nu, når forelæggelsen af de relevante dokumenter er udsat? Hvorfor insistere på en forhandling, når basisdokumentet mangler? Tilbage er således kun muligheden for at drøfte overordnede retningslinjer. Men dem kender vi alle. Vi tilkendegiver hermed endnu en gang vores uenighed, men understreger samtidig, at emnet er så vigtigt, at det aldrig er overflødigt at drøfte det, heller ikke de overordnede retningslinjer; dog skal man passe på ikke at banalisere problemstillingen og dermed nedvurdere dens betydning.
<P>
Efter vores opfattelse er der altid grund til i en principerklæring at bekræfte konceptet offentlig tjeneste og dets - også etymologiske - bestandighed. Men samtidig må det undgås, at denne debat fungerer som et røgslør, der skjuler den kendsgerning, at den igangværende udvikling med dens forgudelse af markedet er i gang med at nedbryde de offentlige tjenester og afskaffe konceptet offentlig tjeneste som et operativt begreb.
<P>
Vi lever i en historisk periode, forbigående som alle historiske perioder, hvor merkantiliseringen føres ud i det absurde, uden at der efterlades rum for aktiviteter, som ikke kan vurderes alene ud fra økonomistiske og konkurrenceorienterede kriterier, hvor mange aktiviteter ikke anses for rentable, selv om nogle af disse i realiteten er uundværlige, men kun vil blive varetaget, hvis de har status af offentlig tjeneste.
<P>
I forbindelse med den såkaldte europæiske opbygning må der efter vores mening være plads for konceptet offentlig tjeneste, ikke alene i principerklæringerne; der må foretages en omhyggelig vurdering af udviklingen, men man må nære mistillid til en ændring af betegnelsen til »almene tjenesteudbud« og navnlig til den ændrede praksis og den holdning, at en altomfattende privatisering er et universalmiddel til løsning af økonomiske problemer, som om der ikke fortsat ville findes sociale dårligdomme, selv om økonomien fungerede godt; hermed glemmer man, at økonomiens mål bør være at organisere og udnytte ressourcerne på en sådan måde, at de sociale behov kan opfyldes.
<P>
Eftersom vi befinder os i en historisk periode med ovennævnte karakteristika, er det nødvendigt, at Kommissionen i sine redegørelser - med eller uden dokument - fortæller os, hvad den agter at gøre for at skabe kompatibilitet mellem de tekniske innovationer - som f.eks fører os frem til og ind på informationsmotorveje - og et uomgængelig nødvendigt operativt koncept som offentlig tjeneste.

<SPEAKER ID=74 LANGUAGE="EN" NAME="Green">
Hr. formand, jeg vil gerne minde medlemmerne om, at vi rent faktisk bad om en sådan redegørelse. Det er ikke Kommissionen, der insisterer på det. Vi bad om den, fordi vi mener, at vi selv kan finde ud af, hvilken offentlig forvaltning vi ønsker i Den Europæiske Union. Vi håber, at vi på denne måde kan få en indflydelse på, hvad Kommissionen foreslår. Da nogle af medlemmerne åbenbart er lidt forvirrede over dette forhold, mente jeg, det var vigtigt at understrege, at vi bad om denne redegørelse.

<SPEAKER ID=75 LANGUAGE="DE" NAME="Wolf">
Kære kolleger, hr. kommissær, det er faktisk vor opfattelse af demokrati, at Europa-Parlamentet gør sig tanker og forelægger dem for Kommissionen i forventning om, at Kommissionen lytter meget opmærksomt og tillige drager konsekvenser deraf. Det er naturligvis et problem på baggrund af debatten om posttjenester og de beslutninger, vi havde derom, hvor ekkoet jo ikke kunne mærkes særlig meget i de følgende forhandlinger. Men jeg håber, det går bedre denne gang.
<P>
Vi skal være klar over, at det vil blive meget vigtigt i forbindelse med de kommende, særdeles vidtgående ændringer af vor økonomi og vore samfund virkelig at forankre produktionen af offentlige goder som en selvstændig opgave og modvirke den - hvis jeg må have lov at sige det på den måde - neoliberale furie, der vil forvandle alt til varer, som tjener den private berigelse. Det må ikke bare være en undtagelsesklausul eller en restkategori, og det er det for øjeblikket i traktaten. For så vidt er der virkelig behov for en ændring af den europæiske traktat. Der er behov for, at der for alvor tages hensyn til chartret om den europæiske offentlige forvaltning dér. Men der er endvidere behov for, at dette spørgsmål for alvor tages op i beskæftigelseskapitlet.
<P>
Den universelle tjeneste ville i virkeligheden ikke være nok. Den universelle tjeneste er så at sige en restkategori, som på nogle områder, der på en vis måde ligger mellem opgaver stillet af privatøkonomien og af det offentlige, kan være fornuftige, men ikke i den offentlige forvaltnings kerneområder, hvor det virkelig drejer sig om produktion af offentlige goder og hvor det er rigtigt, at vi har brug for fornyelse. Vi kan naturligvis ikke fortsætte med den form for centraliserede statsmonopoler, der eksisterer på nogle områder og som i virkeligheden hører hjemme i en epoke, der er forbi. Men vi vil heller ikke nu sætte internationalt eller transnationalt opererende privatmonopoler i stedet eller berede markedet for disse privatmonopoler. Det er faktisk - endog kommissær Bangemann har ved lejlighed været inde på det - den konkrete risiko inden for nogle centrale områder.
<P>
Vi bliver altså nødt til at gøre det klart, at vi som Parlament har konkrete forestillinger om, hvad der da er den offentlige forvaltnings væsentlige opgaver - jeg har beskrevet det abstrakt, jeg kan ikke nu gå i detaljer. Der skal her formuleres klare forestillinger om målet. Disse opgaver bør varetages i den store mangfoldighed af mulige udformninger mellem operatører og regulatorer med den nødvendige demokratisering og mangeformighed. Det skal være klart, at den offentlige forvaltning skal udføre en hel ubrudt række af administrative eller suverænitetsmæssige opgaver lige til samfundsøkonomiens tertiære sektor og at den for alvor skal beskæftige sig med vor tids store opgaver - økosocial omlægning, femininisering og nærdemokrati - og tillige virkelig fremme dette. Så kan den offentlig forvaltning blive en væsentlig faktor i forbindelse med opbygningen af et fornuftigt og også af alle medlemsstater accepteret Europa.

<SPEAKER ID=76 LANGUAGE="FR" NAME="Lalumière">
Hr. formand, i lang tid har man trods Deres optimistiske ord, hr. kommissær, ikke talt ret meget om de offentlige tjenester i Fællesskabet. I dag drøfter vi disse tjenester, og vi burde drøfte dem mere og mere. Men spørgsmålet bør ikke kun angribes fra en ren teknisk og juridisk synsvinkel. Der er naturligvis en lang række spørgsmål om, hvilke aktiviteter, der bør gøres til offentlige tjenester, når markedet ikke er i stand til på passende vis at erlægge bestemte ydelser. Der er også en lang række spørgsmål vedrørende den måde, hvorpå de offentlige ydelser bør tilrettelægges, f.eks. i form af monopol eller uden monopol, og vedrørende de regler, der bør tages i anvendelse, hvilken ordning, der bør iværksættes over for brugerne, de ansattes status osv.
<P>
Men ud over disse tekniske eller juridiske spørgsmål er der et politisk valg, der skal træffes, om den måde hvorpå man opfatter samfundet og Den Europæiske Unions rolle. I overensstemmelse med Rom-traktaten, og med støtte i de idéer, der har domineret i de seneste femten år, har konkurrence, markedsøkonomi og økonomisk liberalisme været nøgleordene i Fællesskabets politik. Vi er hverken imod markedsøkonomi eller imod konkurrence. Disse elementer muliggør dynamik og konkurrence med en lavere pris og en bedre kvalitet for produkterne og tjenesteydelserne til følge. Men vi er imod et Europa, der kun har ét mål: et stort marked alene baseret på konkurrence. Europa bør også have andre målsætninger.
<P>
Den tillidskrise, der undergraver den europæiske konstruktion og gør Unionens fremtid usikker, skyldes i høj grad den følelse, som folk har af at stå over for en umenneskelig maskine, som kun er optaget af økonomisk og finansiel rentabilitet, og som overlader folk til deres egen skæbne. Der er behov for at opbygge et almenvellets Europa, der interesserer sig for at reducere uligheder, ulighederne mellem individer, men også uligheder mellem de forskellige dele af et område. Anvendelsen af offentlige tjenester kan være et middel til at reducere disse uligheder, for de offentlige tjenester har netop til formål at levere en ydelse til alle, således at der er den bredest mulige adgang til ydelsen, medens markedet først og fremmest går efter, hvad der er rentabelt.
<P>
Der er nogen, der vil sige, at de offentlige tjenester har fungeret dårligt og er blevet dårligt styret i en hel del lande. I disse tilfælde bør der naturligvis ske reformer. Desuden viser udviklingen i visse tilfælde, at der ikke længere er nogen grund til at gøre en aktivitet, der er blevet ordinær og almindelig, til en offentlig tjeneste. I dette tilfælde vil privatisering være en bedre løsning. Men tilbage står, at i mange tilfælde og især, men ikke udelukkende, på det store område med sociale ydelser, er det tvingende nødvendigt med initiativer og kontrol fra det offentliges side. En total privatisering og en desengagering fra statens og det offentliges side vil da ikke være et fremskridt, men det modsatte. På det seneste er dette blevet illustreret gennem en række ulykkelige eksempler.
<P>
Den Europæiske Union bør forstå dette, hr. kommissær, og i forbindelse med regeringskonferencen f.eks. opstille en europæisk definition på offentlig tjeneste, som ikke er begrænset til den minimalistiske fortolkning af den universelle tjeneste, der ofte er blevet bragt til torvs i den seneste tid. Unionen og navnlig Fællesskabet bør føre en politik, der er baseret såvel på konkurrence som på hensynet til almenvellet. Unionen bør også have sine egne europæiske offentlige tjenester. Det vil vi kunne drøfte på basis af det arbejde, som De står for at skulle lede, hr. kommissær.

<SPEAKER ID=77 LANGUAGE="FR" NAME="Berthu">
Hr. formand, Kommissionens redegørelse vedrørende de offentlige tjenester, som vi netop har lyttet til, virker på ingen måde overbevisende. Vi har dog taget til efterretning, at begrebet offentlig tjeneste på det seneste endelig er blevet anerkendt både gennem retspraksis og gennem fællesskabsinstitutionernes praksis.
<P>
Men disse positive nyskabelser indgår i en videre tendens, som er særdeles foruroligende. For når fællesskabsinstitutionerne indtil for nylig ikke havde en strategi med hensyn til de offentlige tjenester, var det fordi man meget generelt og meget spontant vurderede, at dette område faldt ind under de enkelte staters kompetence i kraft af et sundt subsidiaritetsprincip. I dag derimod er vi vidne til et vedvarende pres fra Kommissionens side, som støtter sig på de konkurrenceregler, der er indeholdt i traktaten, med det formål på medlemsstaternes vegne at afgrænse den offentlige tjeneste, dvs. definere dens indhold og fastslå, hvilke instrumenter medlemsstaterne vil kunne anvende i forbindelse med erlæggelsen af ydelserne.
<P>
Og endnu værre, man forsøger at opstille ensartede definitioner under påskud af at ville sikre en fair konkurrence, medens de nationale situationer og de nationale ønsker på dette punkt naturligvis er meget forskellige. Vi kan ikke acceptere en sådan udvikling, og det af mindst to grunde.
<P>
For det første, når de offentlige tjenester reelt kun omtales sporadisk i traktaten, hovedsagelig i artikel 92 (2), hvor støtte af social karakter undtages fra konkurrencereglerne, er det fordi, man helt naturligt på det tidspunkt skønnede, at denne aktivitetstype ikke henhørte under Fællesskabets kompetence. Så vidt jeg ved, har EUlandene indtil dato ikke ratificeret nogen traktat, som har rokket ved denne holdning.
<P>
For det andet er denne holdning fuldt ud begrundet, idet de nationale offentlige tjenester er de instrumenter, regeringerne har til deres rådighed til gennemførelse af de politikker, som befolkningen har vedtaget i henhold til de demokratiske spilleregler. Hvis man afskaffede de enkelte staters frihed til selv at definere de offentlige tjenester, ville det bidrage til at mindske staternes indflydelse, hvilket på lang sigt kunne føre til staternes undergang, en vanvittig politik, som jeg går ud fra ikke vinder tilslutning fra nogen i denne forsamling.
<P>
Således sætter vi ikke spørgsmålstegn ved idéen om en samordning på EU-plan på dette område, men vi ønsker, at det på regeringskonferencen klart fastslås, at de enkelte suveræne stater frit kan afstikke grænserne for den offentlige tjeneste, på samme måde som det allerede fastslås i traktaten, at de enkelte stater frit kan bestemme, i hvilken udstrækning staten kan eje de virksomheder, der erlægger offentlige ydelser. Der er ikke tale om, at vi vil forsøge at fjerne al konkurrence fra disse sektorer, for staterne er under alle omstændigheder i dag selv underkastet en global konkurrence, og de er nu bundet i deres dispositioner.
<P>
Der er i øvrigt mange af os, der mener - og det gælder bl.a. mig selv - at det er vigtigt af hensyn til almenvellet, at man altid vælger private styringsmetoder, når det er muligt, og at det offentlige altid i videst mulige omfang anvender private styringsmetoder. Men det vi især ønsker her, og det som vi vil insistere på i denne debat, er, at man på sigt bevarer de europæiske nationers suverænitet. Det betyder naturligvis, at beslutningerne i Rådet bør træffes ved enstemmighed, hver gang et konkurrencespørgsmål er relateret til offentlige tjenester.
<P>
På samme måde burde Kommissionen fratages sin kompetence til at regulere konkurrencen, og kompetencen burde i stedet tillægges et særskilt organ for at adskille teknikeren og politikeren og sørge for, at denne kompetence ikke i fremtiden kan anvendes indirekte til opbygningen af en superstat.

<SPEAKER ID=78 LANGUAGE="FR" NAME="Desama">
Hr. formand, hr. kommissær, vi er til stede her for at få en dialog i gang mellem EuropaParlamentet og Kommissionen, og jeg vil da også straks nævne de punkter, omkring hvilke vi er enige med Kommissionen, og om omkring hvilke der helt klart hersker - jeg vil ikke sige enighed - vi skal jo heller ikke overdrive - men i hvert fald en vis fælles holdning.
<P>
Vi er naturligvis enige med Kommissionen i nødvendigheden af offentlige tjenester til fremme at den såkaldte europæiske samfundsmodel. Vi er også enige med Kommissionen i at betragte debatten om de offentlige tjenesters organisationsmåde og retlige form som forældet. Vores lande har nemlig i deres kultur og historie rødder, som er med til at udvikle en bestemt organisationsmåde og en bestemt retlig form, hvad angår den offentlige tjeneste. Og det er udmærket.
<P>
For det tredje er vi enige med Kommissionen i, at de offentlige tjenester - på linje med alle øvrige europæiske virksomheder - er underlagt de teknologiske forandringer og nødvendigheden af gennemførelsen af det indre marked. Endelig er vi enige med Kommissionen i det hensigtsmæssige i, at vi har en moderne, effektiv og dynamisk offentlig sektor, som er af afgørende betydning for den fremtidige økonomiske udvikling i Den Europæiske Union.
<P>
Men efter at have lyttet til Deres indlæg, hr. kommissær, forekommer det mig, at Kommissionen på en måde udmærket illustrerer det bevingede ord, der siger, at vejen til Helvede er brolagt med gode forsætter. Sagt på anden måde: Kommissionens venstre hånd er alt for ofte uvidende om, hvad den højre hånd foretager sig, hvilket klart illustreres af den måde, hvorpå Kommissionen har grebet tingene an på telekommunikationsområdet, men også og især af den trussel, der hænger over posttjenesterne og andre offentlige tjenester.
<P>
Hvorfor er der nu denne uoverensstemmelse mellem Kommissionens ord og hensigter, som jeg ikke nærer mistro til? Da man ikke med nogen rimelighed, hr. kommissær, kan anklage Dem for politisk skizofreni - som De rent faktisk udviser mindre end nogen anden - må man altså søge andetsteds efter en række objektive grunde til denne situation. Hvilke grunde er der da tale om?
<P>
For det første: hvis man lytter godt til Deres indlæg, må man konstatere, at vi ikke er helt enige vedrørende de offentlige tjenesters virkeområde. Der er naturligvis allerførst begrebet universel tjeneste. Der er andre talere, der allerede har påpeget, hvor restriktivt vi betragter dette begreb. Men der er også det forhold, at der med offentlige tjenester ikke kun er tale om erlæggelse af tjenesteydelser over for forbrugerne eller for den sags skyld om en indfaldsvinkel til den fysiske planlægning, men der er også tale om et væsentligt element til beskyttelse af miljøet; der er også tale om et væsentligt element i forbindelse med den økonomiske og sociale samhørighed samt om et væsentligt element i relation til beskæftigelsespolitikken. Dette fremgår ikke af Deres indlæg, og jeg formoder, at det heller ikke figurerer i Kommissionens meddelelse, men der er jo stadig tid til at udbedre denne mangel.
<P>
For det andet er vi klar over, at det er illusorisk i dag at foretage en skelnen mellem markedsøkonomi på den ene side og offentlig økonomi på den anden side. Der et stigende antal sektorer, som traditionelt henregnes til området for offentlige tjenester, der i dag - med rette eller urette - hvad enten man vil det eller ej - undergives markedsøkonomiens regler. Derfor er det i dag nødvendigt - langt mere end for tyve eller femogtyve år siden - at sondre mellem de økonomiske aktiviteter, hvor det er hensigtsmæssigt i borgernes interesse at lade den fri konkurrence råde, og dem, der derimod bør beskyttes imod den uro og de yderligheder, som den fri konkurrence medfører. Og det må konstateres, at Kommissionen ikke foretager en sådan sondring.
<P>
Kommissionen er af den opfattelse, at alt om muligt bør reguleres gennem konkurrencen, som Kommissionen tillægger egenskaber, denne ikke besidder, og som den i øvrigt aldrig har besiddet, men Kommissionen reducerer dermed rent offentlige aktiviteter til yderst marginale aktiviteter, således som Kommissionens fortolkning af den universelle tjeneste i f.eks. telekommunikationssektoren vidner om. Der er altså på det punkt helt klart en afvigelse fra det normale, hvor Kommissionen forfalder til en tankegang, ifølge hvilken konkurrencen har nogle regulerende egenskaber, som reelt ikke er væsentlige egenskaber ved denne.
<P>
På den anden side har Kommissionen også forsvaret idéen om, at konkurrence var en nødvendig forudsætning for at modernisere og organisere, som om det kun var virksomheder i den private sektor, der var i stand til at modernisere sig og være på forkant af den teknologiske udvikling. Det er godt nok tilfældet med en række virksomheder, men vi har lige så mange eksempler på virksomheder inden for den monopoliserede offentlige sektor, som kan fremvise meget fornemme resultater på det teknologiske og økonomiske område.
<P>
Jeg kan således opsummere følgende: der er en klar undervurdering af den offentlige tjenestes virkefelt, en alvorlig undervurdering af de sociale omkostninger i forbindelse med en regulering af konkurrencen og samtidig en klar overvurdering af den rolle, konkurrencen kan spille med hensyn til modernisering og fremskridt. Vi konstaterer, at traktaten ikke tjener som et tilstrækkeligt værn imod dette. Vi bør derfor ændre traktaten, og andre end jeg vil komme ind på dette og har allerede været inde på det.
<P>
Med hensyn til finansieringen er Kommissionens forslag på området helt utilstrækkelige. Hvis man holder sig til det, Kommissionen i dag tillader, vil det styre den offentlige tjeneste lige lukt hen imod privatisering, hvilket i øvrigt er i modstrid med den hensigt, som de, der i 1957 udfærdigede Rom-traktaten, havde.
<P>
Endelig hvad angår konkurrencen - men samtidig med at jeg erindrer om, at De rent faktisk, hr. kommissær, er konkurrencens og traktatens vogter - vil jeg også minde om, at De ud over traktaten også er vogter af noget endnu mere værdifuldt, nemlig den europæiske samfundsmodel, som de, der stod bag Rom-traktaten, ønskede, og det er som vogter af den europæiske samfundsmodel, at De har Deres berettigelse. Det bør man ikke glemme.
<P>

<SPEAKER ID=79 LANGUAGE="FR" NAME="Herman">
Hr. formand, de offentlige tjenester er til for offentligheden. For så vidt som man er enige om det, er vi også enige. Men de offentlige tjenester kan ikke - således som det ofte er tilfældet - være et lukket jagtfelt for et selvbestaltet teknokrati, for en klub af embedsmænd eller - endnu værre - en koalition af partier. Bed de belgiske telefonabonnenter om at sammenligne deres situation med situationen i lande, hvor man i langt højere grad har brudt de offentlige telefonselskabers monopol, og man vil se, hvilke forskelle med hensyn til service og takster der er, og hvorledes servicen er i forbindelse med reparationer. Lad så den enkelte træffe sit valg, og man vil se, hvem af de to der har ret. For mit eget vedkommende deler jeg fuldt ud og med stolthed de synspunkter, hr. Van Miert har fremført. Man kan ikke anfægte hr. Van Mierts socialistiske og sociale overbevisning, og det er derfor, jeg er helt enig med ham.
<P>
Jeg beder også alle vore socialdemokratiske venner, som har lyttet til hr. Berthu, være opmærksomme, for hr. Berthu har sagt nøjagtig det samme som dem på visse punkter. Man bør fratage Kommissionen de beføjelser, den har på dette område. Men det er med et helt andet sigte, det er for at give de enkelte regeringer mulighed for at starte på en frisk og foretage det, de ønsker til skade for borgerne og til fordel for det nationale teknokrati. Det er dette, der ligger i hr. Berthus ord. Men jeg vil råbe vagt i gevær, inden man rører ved noget. Og til hr. Van Miert vil jeg sige: pas på! Kommissionen har erklæret, at den er meget åben over for en diskussion om traktatændringer på dette felt. Pas på! Alt, hvad jeg har hørt indtil nu - hvad enten det kommer fra den tyske forbundsregering, der er stærkt føderalistisk indstillet, eller fra de andre regeringer - peger i retning af, at det er for at fratage Kommissionen de beføjelser, den har. Og jeg ville ønske, der i det mindste her i EuropaParlamentet var et flertal, der støttede Kommissionen på dette punkt.

<SPEAKER ID=80 LANGUAGE="EN" NAME="Cox">
Hr. formand, jeg glæder mig over at kunne deltage i denne forhandling i dag om den offentlige forvaltning. Jeg vil gerne indledningsvis lægge vægt på spørgsmålet om en beskæftigelsespolitik og navnlig fokusere på handlede offentlige ydelser set i forhold til den offentlige forvaltning generelt samt den måde, disse rent beskæftigelsespolitisk er vigtige for oprettelsen af bæredygtige job i Unionen.
<P>
De mennesker, der arbejder i offentlige virksomheder, vækker stor bekymring hos mange af kollegerne her. Men de, der generelt arbejder, og de arbejdsløses evne til at få et bæredygtigt arbejde, er delvist knyttet til dette spørgsmål, fordi telekom, energi, transport og post alle er vigtige omkostningsstrukturer i den private sektor, idet sektoren for handlede offentlige ydelser er af stor betydning for at sikre effektiviteten her.
<P>
Hvis vi virkelig tror på jobskabelse, og jeg ved, at der her i Parlamentet er et stort ønske om at få opfyldt dette politiske mål, må vi sikre, at der i vor politiske pakke sondres klart mellem en protektionistisk offentlig forvaltning, der er uacceptabel, og en etisk offentlig forvaltning, der er det, vi ønsker.
<P>
Vedrørende konkurrencepolitik mener den liberale gruppe, at leverandører af offentlige tjenester fortsat skal være underlagt konkurrencepolitikken gennem artikel 90. Denne artikel må ikke ændres eller udvandes til en trojansk hest for at standse eller udskyde processen med at få gennemført det indre marked. Den skal fortsat eksistere, uanset om leverandører af offentlige ydelser kommer fra den offentlige eller private sektor.
<P>
Set ud fra et forbrugersynspunkt mener den liberale gruppe med forbehold af de betragtninger, jeg allerede har fremført, at forbrugerne skal sikres kvalitet og adgang til offentlige ydelser, og vi respekterer og anbefaler princippet om universalitet. Når vi taler om vækst, jobskabelse og bæredygtige job, er omkostningseffektivitet, høj kvalitet og adgang til handlede offentlige tjenester det centrale. Alt andet vil være til skade for offentlighedens interesser og for en eventuelt bæredygtig offentlig forvaltning i Unionen.

<SPEAKER ID=81 LANGUAGE="EN" NAME="Bowe">
Hr. formand, hr. van Mierts bemærkninger glæder mig meget, hvilket også gælder hans energiske, positive syn på emnet offentlig forvaltning i Unionen. Hans bemærkninger har efter min mening givet os en forsmag på, hvad vi kan forvente os fra det kommende dokument fra Kommissionen.
<P>
Vi har alle her i dag sagt, at vi erkender, at den offentlige forvaltning som så mange andre økonomiske sektorer i Europa oplever og fortsat vil opleve strukturændringer i takt med, at europæisk økonomi bliver integreret, og at de teknologiske ændringer sker hurtigere og hurtigere. Endvidere må vi alle indrømme, at vi har set, at der er behov for forandringer i den offentlige forvaltning, som er opstået på grund af fejl og mangler af forskellig art. I en situation, der ændrer sig så hurtigt, med så stor mangfoldighed og så mange forskelle på tværs af Unionen, har jeg meget vanskeligt ved at forstå, at Kommissionen leder efter en enkelt løsning på de nuværende problemer i den offentlige forvaltning.
<P>
Den løsning, den foreslår, nemlig liberalisering og privatisering af tjenesterne og indførelse af markedsmekanismer i disse sektorer, har nogle af landene i Unionen allerede har gjort erfaringer med. Jeg må desværre fortælle Dem, at jeg med udgangspunkt i disse erfaringer ikke kan garantere, at vi dermed får en bedre, mere effektiv eller billigere offentlig forvaltning. Alt for ofte har det resulteret i manglende service, dårligere ydelser eller handlede ydelser, der ikke længere er offentlige, ikke længere omfattende eller økonomisk tilgængelige, ofte privatejede og oftest motiveret ud fra overskudshensyn. Vi er nødt til at erkende, at der i Unionen findes offentlige ydelser, som er af almen interesse, og som simpelthen ikke må blive liberaliseret eller privatiseret, men som i stedet skal gøres til offentlige tjenester i almenvellets interesse.
<P>
Det kan vi kun opnå, hvis vi accepterer og erkender dette forhold og ændrer traktaten, som Unionen er baseret på. Det kan gøres på mange forskellige måder, enten ved at ændre artiklerne, for eksempel artikel 90 eller 3, eller ved at indføre nye artikler. Uanset hvordan det gøres, skal det være et konkret udtryk for vor overbevisning om, at den offentlige forvaltning har en vigtig rolle at spille i en dynamisk, vækstskabende europæisk økonomi, der skaber job og en effektiv økonomi, men også understreger social retfærdighed og skaber solidaritet.
<P>
Hvis dette er målene med Kommissionens meddelelse, når den forelægges Parlamentet, vil vi byde den velkommen; hvis ikke, må vi finde tungtvejende argumenter mod Kommissionen.

<SPEAKER ID=82 LANGUAGE="FR" NAME="Berès">
Hr. formand, at vi i dag har en speciel debat i plenum vedrørende det område, der hedder den offentlige tjeneste, viser, at tingene har forandret sig. I 1958 ville spørgsmålet ikke være blevet behandlet på lignende vis. I dag tvinger den strenge - og vellykkede - iværksættelse af principperne om den fri konkurrence, som er knæsat i Rom-traktaten, os til at rejse spørgsmålet om balancen mellem konkurrencereglerne og reglerne for den offentlige tjeneste. En liberalisering er helt klart ikke det eneste og heller ikke altid det bedste middel til sikring af forbrugernes - altså borgernes - interesser.
<P>
Alle er enige om, at den offentlige tjeneste er en integreret del af den europæiske samfundsmodel, at den er en bestanddel af den økonomiske og sociale samhørighed i Den Europæiske Union. Og når vi nu er enige herom, bør vi også være enige om at indskrive den offentlige tjeneste i unionstraktaten. Allerede sidste år anmodede Europa-Parlamentet i sin beslutning vedrørende regeringskonferencen om en ændring af Romtraktaten med henblik på at indføje den offentlige tjeneste i denne. En meddelelse fra Kommissionen er udmærket, men en sådan har blot ingen tvingende kraft. Regeringskonferencen er imidlertid den ideelle lejlighed til at genskabe balancen på tre punkter.
<P>
Den offentlige tjeneste bør indskrives i selve Rom-traktaten. Der er allerede forslag på bordet især til ændring af artikel 90. Dette bør ledsages af et charter om de offentlige tjenester, der indeholder nærmere regler for organisationsmåde og finansiering, og som gør det muligt at gøre den offentlige tjeneste til et redskab for Den Europæiske Unions industripolitik og konkurrenceevne samt for den fysiske planlægning.
<P>
Efter min mening er der en tæt sammenhæng mellem disse to første punkter, idet chartret om den offentlige tjeneste bør støtte sig på traktatens retskraft. Endelig bør der kunne oprettes et observationsorgan for de offentlige tjenester med henblik på at sikre tilpasningen af disse samt borgernes deltagelse i de offentlige tjenesters funktion ud over de almindelige bruger- eller forbrugerkomitéer. Der er her tale om en prøvesag. I forbindelse med Kommissionens meddelelse bør det nævnes, at liberaliseringen af den ene sektor efter den anden i dag alt for ofte giver sig udslag i en massiv nedlæggelse af arbejdspladser, hvilket giver næring til den skepsis, befolkningen i EU-landene nærer over for et vidunderligt kollektivt eventyr, der allerede alt for ofte betragtes som ansvarlig for alle ulykker. Lad os passe på ikke at gøre Den Europæiske Union til en jobnedlæggelsesmaskine, og lad os udnytte den chance, som regeringskonferencen giver os, til at vise, at udbygningen af Den Europæiske Union er til gavn for befolkningen og i almenvellets interesse.
<P>
Jeg vil gerne sige, hr. kommissær, at det ville glæde også os, hvis Kommissionen udviste en positiv holdning over for europæiske offentlige tjenester. Men vi er også overbevist om, at Kommissionen har uret, specielt når den afviser Europa-Parlamentets ændringsforslag i forbindelse med posttjenesterne. Efter vores opfattelse burde Kommissionen foreslå en ændring af Rom-traktaten med henblik på at indføje den offentlige tjeneste i denne.

<SPEAKER ID=83 LANGUAGE="EN" NAME="Tongue">
Hr. formand, også jeg er glad for at have lejlighed til at deltage i denne forhandling med kommissæren. Jeg vil gerne indledningsvis stille et spørgsmål: Bliver offentlige radio- og tv-tjenester omfattet af Deres meddelelse, hr. kommissær? Her, hvor vi står over for øget arbejdsløshed og social forvirring, udgør den offentlige forvaltning, som mange i min gruppe allerede har været inde på, en grundlæggende, fælles struktur, der binder vort samfund sammen. Det gælder om muligt endnu mere for den offentlige radio- og tvtjeneste, der er af afgørende betydning for vort demokrati. Det er rent faktisk afgørende for at bevare vore politiske frihedsrettigheder, at borgerne får alle informationer og muligheder for debat og udtryksfrihed, så de kan deltage i det demokratiske samfund. Jeg fastholder, at kun uafhængige offentlige radio- og tv-tjenester kan varetage denne funktion.
<P>
Men radio- og tv-tjenester er som andre offentlige ydelser en hybrid størrelse; markedet spiller en rolle, men markedet kan også være - og er - behæftet med mangler. Regeringer på nationalt og europæisk plan kan ikke fralægge sig ansvaret for at sikre, at alle borgerne modtager uafhængige, upartiske nyheder og oplysninger, samt et udsnit af alle former for programmer, lige fra fjernundervisning til krimi-film, hvilket er en forudsætning for vort demokrati. Alligevel står hr. kommissær van Miert for indeværende over for en række juridiske klager over selve arten af den offentlige radio- og tv-tjeneste. Hvilke redskaber har han til at dømme i denne sag? Kun konkurrencereglerne.
<P>
Det er ikke godt nok, at afgørelser om radio- og tv-tjenester alene baseres på undtagelser fra konkurrencereglerne og politikken for det indre marked. Vi skal have et nyt grundlag, og som mange allerede har sagt betyder det trakatændringer, hvadenten det er artikel 2, 90 eller en anden artikel om borgernes rettigheder. Så kan vi få positive politiske forslag til den offentlige forvaltning. På det område, jeg har nævnt, kan vi for eksempel få et forslag om et europæisk BBC, hvorfor ikke - tilgiv mig denne øjeblikkelige chauvinisme.
<P>
Borgerne skal vide, at Europa ikke kun handler om et frit marked. Borgerne ønsker og fortjener en forpligtelse til offentlig forvaltning, der jo er klart nedfældet i Europas forfatning.

<SPEAKER ID=84 NAME="Van Miert">
Hr. formand, jeg vil allerførst rette en hjertelig tak til alle talerne, om end jeg mener at kunne konstatere, at jeg kun har en enkelt uforbeholden tilhænger, nemlig hr. Herman; jeg vil da også rette en særlig tak til ham, for jeg begyndte godt nok at føle mig lidt isoleret.
<P>
Når dette er sagt, kan jeg bekræfte - eftersom en række talere igen har stillet spørgsmålet - at efter planen skulle Kommissionen vedtage meddelelsen i næste uge, men debatten vil naturligvis fortsætte. Jeg formoder, at Europa-Parlamentet vil udfærdige en betænkning, at der vil blive udvalgsdrøftelser osv. Kort sagt, proceduren vil gå sin gang. Kommissionen betragter selv dokumentet som et bidrag til regeringskonferencen og vil på et givet tidspunkt tage endelig stilling til spørgsmålet om, hvilken ydre form dokumentet skal antage. Jeg har selv ofte talt om et charter. Jeg ved ikke, om Kommissionen vil gå med på denne idé. Der er også andre ting, der vil kunne diskuteres. Vi vil senere se, hvilken form dokumentet vil antage i sidste ende.
<P>
For at der heller ikke skal herske nogen misforståelse, hr. Herman, vedrørende traktatændringerne, har jeg mindet om Kommissionens holdning, hvad angår artikel 90, og om den åbenhed, der udvises af de kommissærer, der er i gang med at drøfte, i hvilket omfang der er grund til at ændre den ene eller den anden artikel - men jeg kan ikke i denne stund foregribe det endelige resultat af disse drøftelser. Drøftelserne står som sagt på i øjeblikket.
<P>
Som man har kunnet konstatere, er jeg forsigtig i mine udtalelser, men jeg kan trods alt sige så meget, at kommissærerne udviser åbenhed i den forbindelse.
<P>
Jeg vil nu forsøge at udrede trådene mellem os. Det, vi drøfter, er Den Europæiske Unions og Kommissionens beføjelser, og ikke den sociale sikring. Det skal da også siges, at sidstnævnte område ikke vil kunne gøres til genstand for en meddelelse. Og, hr. Wijsenbeek, De kan have deres meninger herom; jeg har mine, og jeg lufter dem, da der er tale om et emne, der falder uden for Kommissionens meddelelse. Jeg er imod privatisering af den sociale sikring, det står fast, fordi det er selve essensen af solidariteten i et samfund. Jeg er i min gode ret til at have denne mening, men det er ikke dette, vi drøfter i denne forbindelse. Vi drøfter de offentlige og de universelle tjenester - betegnelsen er underordnet - inden for rammerne af fællesskabsbeføjelserne. Og vi bør holde os til dette emne.
<P>
Og så er der artikel 222. Visse talere har nævnt denne artikel, bl.a. hr. Wijsenbeek. Kommissionen bør forholde sig neutral i den forbindelse. Dette forklarer, fru Carole, hvorfor Kommissionen ikke kan blande sig i den interne debat i medlemsstaterne med hensyn til spørgsmålet om, hvorvidt man skal have en offentlig eller privat tvstation. På dette punkt er min personlige mening den, at jeg håber, man vil bevare BBC i sin nuværende form i Storbritannien. Jeg er en varm tilhænger af BBC og begejstret for dens kvalitet. Men Kommissionen kan ikke gribe ind i Storbritanniens indenrigspolitik på dette område eller pålægge briterne en løsning i den ene eller anden retning.
<P>
Derimod - og Kommissionen har bevist det, idet det bør understreges, at Europa-Parlamentet alt for ofte er uvidende om, hvad Kommissionen har foretaget sig - tag eksemplet med rettighederne til transmission af store begivenheder. Kommissionen konstaterede på grundlag - vel at mærke - af artikel 90, at der foregik et samarbejde, som i realiteten er en kartel bestående af offentlige tv-stationer, men også af en privat tv-station, nemlig TF1, som havde sluttet sig sammen for at købe rettighederne. Kommissionen skønnede ud fra hensynet til almenvellet, at den kunne acceptere dette. Men derefter indbragte andre tv-stationer sagen for EF-Domstolen, hvis afgørelse desværre gik Kommissionen imod. Men Kommissionen vil fortsætte kampen, for jeg tror, at det er nødvendigt at fastholde denne linje - dog med visse modifikationer - men der er stadig god grund til at fastholde denne politik. Det fremgår således, at Kommissionen rent konkret tager højde for mange nye idéer i sin politik. Og ville det ikke være uretfærdigt at bebrejde Kommissionen dette? Vi vil få rig lejlighed til at drøfte dette, for der er mange problemer. Jeg modtager i snesevis af klager på dette felt - private tv-stationer imod offentlige tv-stationer - i forbindelse med statsstøtte osv. Det tager ingen ende! Vi vil derfor få rig lejlighed til at gennemdrøfte disse spørgsmål.
<P>
Også hvad angår den universelle tjeneste, bør vi se på, hvordan det i virkeligheden forholder sig. Jeg kan komme med mindst ti eksempler på monopoliserede offentlige tjenester, som imidlertid ikke sikrer en universel tjeneste. Hr. Herman nævnte, at man måtte vente i måneder på at få installeret en telefon. Er der her tale om en universel tjeneste? Nej, efter Kommissionens opfattelse bør den universelle tjeneste bestå i en hurtig erlæggelse af ydelser af en god kvalitet til overkommelige priser, hvilket ikke altid er tilfældet med de offentlige institutioner. Det må vi erkende.
<P>
Dette er et faktum. Så lad os se på, hvordan det i virkeligheden forholder sig. Der er også mange talere, der har henledt opmærksomheden på et andet punkt. Nutidens forbruger har et ord at skulle have sagt. Forbrugeren accepterer ikke længere, at en kaste - for det er ofte det, der er tale om - træffe beslutninger hen over hovedet på ham eller hende. Dette er et faktum. Tingene har forandret sig, og Kommissionen forsøger også at tage højde for dette i sin politik. Det gælder om at betjene brugerne så godt som muligt, og hvis dette kan ske gennem konkurrence, går jeg ind for konkurrence. For i dag kan man, når alt kommer til alt, vælge at anskaffe sig en mobiltelefon, medens det ikke var muligt tidligere. Og havde folk adgang til denne teknologi? Nej, for de havde ikke råd. Sådan var det. Konkurrencen sikrer rent faktisk en bedre service for langt flere og til billigere pris. Men jeg går ikke ind for en ubehersket konkurrence, for det kan også gå for vidt. Jeg kunne give en række eksempler herpå. Men betragte konkurrence som det store dyr i Åbenbaringen - således som der er nogen der gør - er afgjort ikke den måde, hvorpå man bedst varetager befolkningens interesser.
<P>
(Bifald) På mange områder ville lidt mere konkurrence være i almenvellets interesse. Lad mig give et andet eksempel, eftersom en af talerne nævnte transportområdet. På tyve år har jernbanetransporten, altså af gods, tabt halvdelen af sine markedsandele, og det af mange grunde, men også fordi det ikke fungerer ordentligt. Er det ønskeligt at bibeholde dette system? Eller vil man ændre det, idet man forsøger at fragte mere gods med jernbanerne end via landevejen? Jeg beder til, at man samler mod og tager fat på denne diskussion, ikke kun for at opretholde de eksisterende strukturer, men også med henblik på at ændre tingene, idet man forsøger at etablere en veritabel transportpolitik på området. Dette er de spørgsmål, der rejser sig. Dette bør man ikke glemme.
<P>
Til sidst vil jeg sige, at jeg deler visse bekymringer. Der findes det, der er værre end et offentligt monopol, og det er et privat monopol. Men det bør dog også erkendes, at Kommissionen tager fat på dette problem, idet den gennem sin fusionspolitik bekæmper tilfælde af dominerende stilling, også i Deres land, hr. Wijsenbeek, for når de private tv-stationer slår sig sammen i et forsøg på at dominere markedet, griber Kommissionen ind. Er der her tale om, at Kommissionen fører en skadelig politik? Lad os nu være ærlige over for hinanden.
<P>
(Bifald)
<SPEAKER ID=85 NAME="Formanden">
Forhandlingen er afsluttet.

<CHAPTER ID=9>
Årsberetning 94 om strukturfondene
<SPEAKER ID=86 NAME="Formanden">
Næste punkt på dagsordenen er betænkning (A4-0211/96) af Teverson for Udvalget om Regionalpolitik om Kommissionens sjette årsberetning om strukturfondene 1994 (KOM(95)0583 - C4-0009/96).

<SPEAKER ID=87 NAME="Teverson">
Hr. formand, betænkningen om strukturfondene vedrører især 1994, men det er det første år af seksårigt program, der varer indtil 1999, og i denne periode er der til programmet afsat ECU 141 mia., hvilket udgør omtrent 30 % af Den Europæiske Unions budget. Derfor fremlægger jeg en mere strategisk betænkning, end en, hvor jeg blot isoleret ser tilbage på 1994, for 1994 er jo historie nu for mange af de tilstedeværendes vedkommende.
<P>
Jeg vil gerne slå fast, at denne betænkning ganske vist er kritisk på mange punkter, men den er ikke generelt kritisk over for Europa-Kommissionen. Betænkningen omfatter rent faktisk mange positive bemærkninger: det forhold, at der er relativt lidt bedrageri i strukturfinansieringen; at det nye samlede programmeringsdokument fungerer udmærket, og at mange af programmerne har fungeret tilfredsstillende i Unionens forskellige regioner.
<P>
De dårlige karakterer gives mere til medlemsstaterne, og især har de europæiske institutioner skabt en række problemer på dette område. Dem kan jeg måske gennemgå og så gå videre med nogle af de løsninger, jeg vil foreslå kommissæren.
<P>
Hvis vi går tilbage til 1992-1993 og oprettelsen af disse fonde, var de navnlig karakteriseret ved hemmelighedskræmmeri; Ministerrådets sædvanlige hemmelighedskræmmeri, den såkaldt kreative budgetproces, og det omfattede også Europa-Parlamentet. Men generelt var Parlamentet udelukket fra hele processen med oprettelsen af den regionale finansiering. Når vi taler om en så stor del af Unionens udgifter, er det fuldstændig uacceptabelt.
<P>
Da jeg for det andet forsøgte at finde ud af, hvad man søgte at opnå med strukturfondene, kunne jeg ikke nogetsteds finde målene for disse udgifter. Derfor er det næsten umuligt at vurdere deres succes eller værdi. Det betragter jeg som en af de største mangler ved hele programmet.
<P>
For det tredje kompleksitet. Som medlem af Parlamentet, der vejleder mine egne vælgere, har jeg undertiden meget vanskeligt ved at give dem detaljerede oplysninger om netop de europæiske fonde, som de bør søge om støtte under. Der er mange forskellige generaldirektorater involveret, tre forskellige fonde, seks forskellige målsætninger og et antal programmer, der rækker fra fællesskabsinitiativer over artikel 7 og 10 til selve strukturfinansieringen. Det er ikke til at forstå, og hvis vi havde ønsket at opfinde noget, der netop sigtede mod at være komplekst og vanskeligt at forstå for vore borgere, ja, så er dette her vellykket. Det er uacceptabelt.
<P>
En af de andre ting, der især slog mig, var, at selv om der her er tale om et europæisk program, og selv om det udgør så stor en del af budgettet, er det en meget lille del, der rent faktisk er transnational. Der er rent faktisk 15 forskellige nationale programmer. Bortset måske fra områderne under artikel 7 og 10 og fra en lille del af fællesskabsinitiativerne mangler og savner vi de mange synergifordele, der opstår gennem transnationalt samarbejde og opbygningen af Europas regioner. Strukturfondene giver ikke denne mulighed. Det bliver aldrig et fuldt ud europæisk program, det vil altid i vid udstrækning være nationalt orienteret, men det er gået for vidt.
<P>
I forsøget på at kortlægge betalingerne jubles der til en vis grad i betænkningen - til min store sorg - over, at op mod 75 % af de budgetterede betalinger rent faktisk gik igennem i årets løb. Jamen 75 % er ikke særlig godt, men det værste er for mig, at denne procent kun måler betalinger fra Unionen til medlemsstaterne, den siger ikke noget om, hvornår disse betalinger rent faktisk tilgik slutbrugeren, hvor jobskabelsen jo sker og regionen udvikler sig. Det er der overhovedet ingen statistik over, så vor vigtigste målestok for, hvor hurtigt de bruges, står der ikke noget som helst om i betænkningen og heller ikke i de oplysninger, Kommissionen råder over.
<P>
Så kommer jeg til miljøet. Også her har vi i Revisionsrettens beretning eksempler på, at strukturmidler bruges til at råde bod på miljøskader, der er skabt på grund af de foregående strukturprogrammer. Det synes jeg stadig er en skandale, og det bør der rettes op på meget hurtigt. Jeg ved, at der allerede er gjort noget, men det er ikke nok.
<P>
Så kommer vi til det, jeg kalder bedste praksis. Det vrimler med erfaringer med strukturfondinterventionerne og med, at regionerne gør et godt stykke arbejde, for så vidt angår udviklingen, og alligevel kan vi åbenbart ikke udnytte disse erfaringer ved at sprede oplysninger om bedste praksis til de forskellige regioner. Kommissionen siger, at det gør den allerede nu, og det accepterer jeg, men det nævner den ikke en lyd om i denne betænkning, og det siger en del om dens reelle prioriteter.
<P>
Til sidst vil jeg nævne nogle problemer. Jeg vil kritisere vor egen institution, Parlamentet. Når vi taler om så stor en del af vore samlede udgifter, skal vi undersøge dette område meget mere i dybden, end vi gør nu. Vi bør tage ud og se, hvad der fungerer godt, og hvad der ikke gør det, og så fortælle og afholde høringer om det, vi bør rent faktisk behandle dette meget mere seriøst og indgående, end vi gør.
<P>
Jeg vil afslutningsvis sige, at der jo findes løsninger - forenkling, især at fjerne bureaukratiet på nationalt plan, spore udgifterne, men vigtigst af alt at forberede os til næste gang. Strukturfondene er et værdifuldt og væsentligt program, i det store og hele fungerer de godt, men de nyder endnu ikke befolkningens fulde tillid. Vi skal gennemføre grundlæggende ændringer fremover, og vi skal tage de første skridt nu.

<SPEAKER ID=88 NAME="Ribeiro">
Hr. formand, som det påpeges i de indledende bemærkninger til udtalelsen fra Udvalget om Sociale Anliggender, dækker årsberetningen første år (1994) af den nye programmeringsperiode efter revisionen af strukturfondsforordningerne. På denne baggrund er det berettiget med en grundig og stringent analyse af, hvorledes de overførte midler er blevet anvendt, og med en vis tolerance over for aspekter, der skyldes en måske for brat overgang.
<P>
Det forekommer derfor indlysende vigtigt på grundlag af de gjorte erfaringer at uddrage de fornødne konklusioner med henblik på at forbedre det nye system, der løber frem til 1999. Det er overraskende, at der ikke anstilles nogen betragtninger herover. Så meget desto mindre kan det accepteres, at systemets måde at fungere på i det første år af nogle bruges som påskud til at tage, ikke systemet og gennemførelsen af det, men hele filosofien bag strukturfondene op til revision, såvel som disses rolle for opfyldelsen af målet om økonomisk og social samhørighed.
<P>
Det glæder os, at ordføreren har accepteret de forslag, der er blevet vedtaget i Udvalget om Sociale Anliggender, og vi skal her gentage anmodningen til Kommissionen om, at der fremover foretages en bedre vurdering af strukturinterventionernes indvirkning på beskæftigelsen, navnlig hvad angår jobstabilitet og kvinders deltagelse på arbejdsmarkedet.
<P>
Vi understreger desuden kravet om, at fremtidige beretninger indeholder oplysninger om virkningerne af de med Den Økonomiske og Monetære Union forbundne konvergenskriterier samt additionalitetskravet på den økonomiske gennemførelsesgrad, og desuden advarer vi mod at gøre gennemførelsen af regionalpolitiske mål betinget af opfyldelsen af disse kriterier, mål, som vi finder vigtige, men inadækvate.
<P>
Endelig skal det med henblik på den økonomiske og sociale samhørighed påpeges, at der, som det også understreges i Budgetudvalgets udtalelse, der er optaget i betænkningen, har kunnet registreres vanskeligheder med at anvende bevillingerne, og det er vort håb, at det samme udvalg vil holde sig disse problemer for øje og undlade at indtage holdninger eller følge retningslinjer, som baserer sig på de konstaterede utilfredsstillende gennemførelsesgrader, og dermed undlader at tage behørigt hensyn til de overgangsvanskeligheder, der her og nu kan konstateres for 1994, og som endnu ikke er afhjulpet.

<SPEAKER ID=89 LANGUAGE="EN" NAME="McCarthy">
Hr. formand, da jeg sidste år havde ordet under denne forhandling, sagde jeg, at årsberetninger giver lejlighed til, ikke at se tilbage og finde de skyldige og kritisere, men til at se fremad og lære af de problemer, som vi har haft med gennemførelsen af programmet. Kort sagt skal vi ikke gennemgå de samme gamle problemer, når vi har denne forhandling. Desværre er det ofte tilfældet. Det største problem, som jeg gerne vil belyse her i dag i forbindelse med Teverson-betænkningen, skal ses i lyset af budgetforhandlingen for 1997 og Rådets afgørelse den 25. juli om at nedsætte strukturfondbetalingerne på visse områder. Problemet er underudnyttelsen af strukturfondene. Det emne skal vi behandle hurtigst, men jeg frygter, at det, der sker, er, at nogle medlemsstater forsøger at løbe fra de aftaler, der blev indgået i Edinburgh og ikke opfylder de mål, de nåede til enighed om. Det er noget, som vi skal tage op, for det kan medføre en langvarig diskreditering af regionalpolitikken.
<P>
Jeg vil gerne takke kommissæren for hendes resolutte forslag til det uformelle rådsmøde i Venedig om at forbedre effektiviteten i strukturfondene. Jeg vil gerne rose Kommissionen for dens SCM 2000-program, og i forbindelse med Teverson-betænkningen vil jeg naturligvis gerne takke hr. Teverson for at have accepteret min egen gruppes ændringsforslag til denne betænkning under udvalgsarbejdet.
<P>
Der er naturligvis områder, hvor jeg mener, at vi kan forbedre effektiviteten, skabe bedre uddannelse af administratorerne gennem udvekslinger, harmonisere de administrative processer; styrke regionernes og de lokale myndigheders rolle; bekæmpe svig ved at indføre entydige revisionsformer og skabe bedre adgang til informationer. Men nogle af disse forslag kræver et bureaukrati i Bruxelles, der er ti gange større end den nuværende Kommission. Det er simpelthen ikke realistisk at bede Kommissionen om at overvåge hver enkelt betaling til slutbrugeren. Medlemsstaterne skal tage deres egne forpligtelser på dette område seriøst.
<P>
Jeg er bange for, at forslagene ikke bliver til noget, hvis vi ikke får en holdningsændring i medlemsstaterne, min egen medtaget. De ser ud til at specialisere sig i at sætte nye hindringer i vejen, og den seneste er naturligvis opfyldelsen af ØMU'ens konvergenskriterier. Vi kan ikke for tit understrege, at forskellen mellem fattige og rige medlemsstater, at opnå samhørighed, betyder, at medlemsstaterne skal tage deres ansvar alvorligt. Jeg er meget ked af, at underudnyttelsen af disse midler har været det dominerende emne i medierne, for det kaster skygge over det gode arbejde, som vi gør i strukturfondene. Jeg mener, at medlemsstaterne nu bevæger sig hen imod en selvpålagt underudnyttelse af midlerne og en forsinkelse af vore processer, hvilket vil medføre problemer på langt sigt. Da medlemsstaterne undertegnede Edinburgh-aftalen, vidste de, hvilke forpligtelser de sagde ja til; de vidste, at de skulle opfylde konvergenskriterierne, og det er simpelthen for dårligt nu at sætte disse ting i forhold til hinanden, for det skader udnyttelsen af vore regionalprogrammer.
<P>
På vegne af min gruppe vil jeg derfor sige, at vi forkaster den franske regerings forsøg på at skabe en forbindelse mellem strukturfondmidlerne og ØMU-kriterierne. Vi kan ikke ændre reglerne midt i vadestedet, og vi må tage afstand fra Ministerrådets hykleri, når det iværksætter beskæftigelsesaktioner og så ikke opfylder sine egne forpligtelser til at løse arbejdsløshedsproblemet gennem strukturfondene. Den virkelige trussel mod gennemførelsen kommer fra medlemsstaterne selv. Vi skal have større ansvarlighed, vi skal have mere gennemsigtighed, vi skal have mere begejstring, men først og fremmest skal vi opfylde vore forpligtelser. Jeg vil gerne bede kommissæren om at fortsætte med sine årsberetninger, men om at kontakte os regelmæssigt, så vi kan hjælpe hende med at forbedre udnyttelsen ved at lægge pres på vore medlemsstater, så vi kan handle hurtigt, når der opstår flaskehalse og hindringer.
<P>
Vi må ikke komme ud i en situation, hvor medlemsstaterne kan drage de forkerte konklusioner og underminere vore programmer, når vi ved, at de er vigtige for borgernes muligheder. Jeg vil derfor gerne bede kommissæren om at fortsætte det gode arbejde, jeg støtter hende i en stærk regionalpolitik og beder hende fortsat fokusere på at skabe økonomisk og social samhørighed.

<SPEAKER ID=90 LANGUAGE="DE" NAME="Berend">
Hr. formand, mine damer og herrer, der er for så vidt øget interesse for denne beretning, som 1994 var det første år i den nye programlægningsperiode efter ændringen af strukturfondsordningen. Denne ændring skulle i sin tid gøre programplanlægningen enklere og mindre tidkrævende. Faktaene fra beretningerne fra 1994 taler imidlertid delvis et andet sprog, og nu, hvor næsten halvdelen af programperioden er gået, skal den sjette årsberetning for os være anledning til for den næste planlægningsperiode at indtage strategisk orienterede standpunkter, for vi beskæftiger os med EU's største udgiftspost, bortset fra landbrugspolitikken. De årlige evalueringer af strukturfondsprogrammerne udgør således en vigtig opgave for Parlamentet og navnlig for Udvalget om Regionalpolitik. Kommissionens beretning er meget omfattende. Den indeholder gode udgangspunkter for at sammenholde strukturfondene med andre områder, aktiviteter og politikker i EU.
<P>
Men min gruppe er helt enig med ordføreren i, at der for fremtiden skal ske en forenkling af procedurerne på administrativt og politisk niveau. Også vi oplever jo dagligt som parlamentsmedlemmer lokalt i den region, der modtager støtte, hvorledes manglende forståelse og usikkerhed breder sig blandt unionsborgere og potentielle støttemodtagere på grund af fondenes kompleksitet og den indviklede forvaltning af dem. Tænk lige på, at der i sidste instans for tre eksisterende fonde, hvis formål ikke altid er klart adskilt, findes forskellige generaldirektorater i Kommissionen samt talrige nationale og regionale organer alt efter deres kompetence.
<P>
Vi er altså enige med ordføreren i, at resultatet af en status i det første år efter ændringen er, at udarbejdelse, revision og ansøgninger om finansiering fortsat er en kompliceret sag og at gennemskueligheden er utilstrækkelig. For det andet: Der skal sikres en forbedring til fordel for alle potentielle modtagere af støtte fra fondene, ikke mindst i de ugunstigt stillede områder og i de perifere områder, hvortil informationer ofte når i sneglefart eller meget sent. For det tredje: Vi bliver nødt til i forbindelse med disse programmer at tilstræbe, at de bliver nemmere at forstå, ved at sproget forenkles, hvis der ikke til stadighed skal stå hjælpere til rådighed, som først skal forklare indholdet af disse programmer for den, der vil søge om støtte. For det fjerde: Endnu et facit fra den sjette årsberetning skal være, at Kommissionen ændrer kriterierne og metoderne for gennemførelsen af strukturfondene, navnlig for så vidt angår forvaltningen af midlerne for at muliggøre mere ukomplicerede overførsler af finansielle midler. Jeg tænker her ganske særligt på en øget fleksibilisering af kriterierne for fastsættelsen af omfanget af også Fællesskabets medfinansiering.
<P>
Vi beklager i lighed med ordføreren, at Parlamentet ikke blev inddraget i fastsættelsen af de finansielle overslag - dengang for 1994-1999 - for strukturfondene, og fremhæver nødvendigheden af, at vi får en regulær rolle i forbindelse med de forestående afgørelser for den næste programperiode fra år 2000 til år 2006.
<P>
Lad os altså drage de omfattende konklusioner af de årlige evalueringer af strukturfondsprogrammerne; så er sådanne beretninger ikke blot statusopgørelser, men også en god vejviser for kommende aktiviteter!

<SPEAKER ID=91 LANGUAGE="PT" NAME="Costa Neves">
Hr. formand, det, vi her skal tage stilling til, er gennemførelsen af en tredjedel af Den Europæiske Unions budget, nemlig strukturfondsmidlerne, og at disse udgør så stor en del af budgettet er efter min mening berettiget, da det er strukturfondene, der bidrager til at virkeliggøre princippet om økonomisk og social samhørighed.
<P>
Et princip, som efter min og formodentlig alle andres mening er af vital betydning for konsolideringen af Den Europæiske Union. Det skal selvfølgelig understreges, at økonomisk og social samhørighed ikke alene kan måles ved tilnærmelsen, konvergensen mellem medlemsstaterne, men også mellem regionerne, det vil sige ved mindskelsen af de regionale forskelle.
<P>
Jeg vil gerne komplimentere hr. Teverson for hans gode gennemgang af Kommissionens beretning, der er langt mere end en kommenteret beskrivelse, og jeg vil især fremhæve tre aspekter:
<P>
For det første nødvendigheden af, at såvel Kommissionen som Europa-Parlamentet forbedrer overvågningen af virkningerne og resultaterne af Den Europæiske Unions politikker, navnlig strukturfondspolitikkerne. Der er behov for information, kvalitetsinformation, men også rettidig information. Jeg minder i den forbindelse om, at i det dokument om strukturinterventioner i Portugal, som vi skal behandle om lidt, stammer de anførte tal fra 1991 og omfatter ikke alle de portugisiske regioner.
<P>
Endvidere vil det på grundlag af en mere stringent overvågning være muligt at finde metoder til at foretage de fornødne ændringer på grundlag af resultatet af vores vurdering af gennemførelsen af strukturfondene, bl.a. for at få et sikkert grundlag for en eventuel revision af visse aspekter i forbindelse med en ny programmeringsperiode til fremme af den økonomiske og sociale samhørighed fra og med 1999.
<P>
Til sidst vil jeg understrege vigtigheden af større integrering af de europæiske politikker, f.eks. på miljø-, transport- og infrastrukturområdet, samt nødvendigheden af at integrere de politikker, der er med til at mindske ulighederne, og som dels henhører under Den Europæiske Union og dels under medlemsstaterne, som også har et ansvar herfor.

<SPEAKER ID=92 LANGUAGE="ES" NAME="Sierra González">
Hr. formand, også vores gruppe er af den opfattelse, som der gives udtryk for i hr. Teversons fremragende betænkning, at strukturfondene er det vigtigste instrument, Den Europæiske Union råder over til at mindske ulighederne mellem de forskellige lande i Den Europæiske Union og til at styrke den økonomiske og sociale samhørighed. Det er derfor nødvendigt at forenkle programmerne, således at borgerne kan indse fordelene ved solidaritet mellem landene. Vi mener dog, at de projekter, hvori kvinder deltager, stadig er utilstrækkelige, og det må være en forpligtelse at inddrage dette aspekt i de øvrige programmer og i de kommende regnskabsår.
<P>
At fremme ligestillingen mellem kvinder og mænd er et mål, som Den Europæiske Union har forpligtet sig på i forbindelse med den fjerde internationale kvindekonference i Beijing såvel som i det fjerde handlingsprogram om lige muligheder for mænd og kvinder, og derfor bør det være en forpligtelse for såvel medlemsstaterne som Kommissionen og Europa-Parlamentet at integrere dette mål i strukturforanstaltningerne.

<SPEAKER ID=93 LANGUAGE="DE" NAME="Schroedter">
Hr. formand, mine damer og herrer, på baggrund af den kendsgerning, at kløften mellem de fattige og rige regioner bliver stadig større og på baggrund af den kendsgerning, at den røde blyant inspireret af den monetære union bringer hele ordningen med økonomisk og socialt sammenhold til at vakle, er der hårdt brug for alle bestræbelser på en effektiv udnyttelse af strukturfondene!
<P>
Den nye strukturforordning indeholder absolut udgangspunkter for at sætte en bæredygtig udvikling i gang i de ugunstigt stillede regioner. Men selv om det er et kriterium i forordningen, undersøgte Kommissionen ikke hverken i programmerne eller ved gennemførelsen af dem, om strukturfondene virkelig sætter en bæredygtig udvikling i gang i regionerne under hensyntagen til beskyttelse af de naturgivne ressourcer. Der er også andre bestemmelser, der ikke nævnes i beretningen, f.eks. overholdelsen af princippet om kvinders ligestilling. Således skulle medlemsstaterne f.eks. ikke dokumentere, at de rettidigt havde inddraget miljøpartnerne i planlægningsog gennemførelsesfaserne. Her skal Kommissionen i højere grad holdes til ilden; den skal kontrollere og først og fremmest intervenere. Parlamentet kan ikke acceptere, at SMV stadig har så mange vanskeligheder med at få støtte. Hvad nytter fremragende strategier til fremme af SMV på europæisk plan, når medlemsstaterne som i Tysklands tilfælde besværliggør adgangen for SMV ved at begrænse mulighederne for europæisk støtte? Hvorfor tillader Kommissionen sådanne grove tilsidesættelser af bestemmelserne i den nye strukturfondsforordning? Hvad foretager den sig imod det?

<SPEAKER ID=94 LANGUAGE="FR" NAME="Antony">
Hr. formand, hidtil er der ikke blevet udarbejdet en fuldstændig oversigt over strukturfondsinterventionernes gennemførelse, og vi er af den opfattelse, at der med Teverson-betænkningen er rådet bod på denne mangel. De årlige betænkninger bestod udelukkende i en gennemgang af budgetgennemførelsen og i en beskrivelse af fondenes aktiviteter fordelt på mål og medlemsland. Den årlige betænkning vedrørende 1994 giver en vurdering af interventionerne i forhold til de forskellige mål med henblik på at fastslå den økonomiske effekt og at identificere de særlige virkninger, som kan tilskrives fællesskabsbidragene.
<P>
I betænkningen erkendes det, at der findes mange eksempler på uregelmæssigheder samt tilfælde af svig fra medlemsstaternes eller regionernes side i forbindelse med anvendelsen af strukturfondene. Imidlertid kan vi kun beklage, at Kommissionen ikke gør en mere energisk indsats for en hurtigere og bedre kontrol på stedet med henblik på at sikre den korrekte gennemførelse af projekterne. Strukturfondenes andel af fællesskabsbudgettet udgjorde 12 % i 1984, 30 % i 1994 og vil nå op på 35 % i 1999. Ordføreren glæder sig over væksten i de bevillinger, der er afsat til strukturfondene for perioden 1994-1999, nemlig 141 mia ECU.
<P>
For vores gruppe forholder det sig anderledes. Hvorledes kan man være tilfreds med disse fonde, hvis eneste funktion er at give med den ene hånd for bedre at kunne tage med den anden. Den kraftige forøgelse af de finansielle midler er afgjort ikke et passende redskab til gennemførelse af den økonomiske og sociale samhørighed, som er en målsætning i Den Europæiske Union. Er det nødvendigt at gøre opmærksom på, at strukturfondene fremviser meget forskelligartede resultater. Hvad vækst angår, er Grækenland og Italien således ikke nået op på niveau med fællesskabsgennemsnittet, trods al den hjælp disse lande har modtaget. Med hensyn til beskæftigelse er situationen blevet forværret i de fleste lande med undtagelse af Portugal. Angående konvergensen af de økonomiske kriterier er de målsætninger, Rådet har opstillet vedrørende en nedbringelse af de alt for store underskud, stadig ikke opfyldt.
<P>
Derfor - selv om vi udtrykker glæde over, at opmærksomheden henledes på funktionsforstyrrelser i strukturfondene - kan vi ikke tilslutte os den politik, der føres.

<SPEAKER ID=95 LANGUAGE="IT" NAME="Speciale">
Hr. formand, ordføreren, hr. Teverson, og udvalget i sin helhed har ydet et godt stykke arbejde, og betænkningen indeholder efter min mening særdeles nyttige idéer og kritikpunkter. I vores drøftelse er vi imidlertid - med rette - gået videre end analysen vedrørende 1994. Vi har anlagt nogle mere generelle betragtninger og har taget udgangspunkt i det forhold, at anvendelsen af strukturfondene ikke er tilfredsstillende - og det ikke kun hvad angår 1994. Vi ved, at der er forskelle mellem staterne, mellem regionerne og målene, og at situationen ikke altid er den samme, men alt taget i betragtning er det ikke tilfredsstillende. De forskellige stater, regioner og lokale enheder har bestemte ansvar, som vi alle kender, og om hvilke der er blevet sagt nogle grundlæggende ting, bl.a. at det er de samme stater - og her har fru McCarthy ret - som fremsætter forslag om fordelingen af strukturfondsbudgettet. Der er således tale om et særdeles alvorligt problem.
<P>
Under drøftelsen af Teverson-betænkningen er vi også stødt på to problemområder, som jeg her vil opridse: for det første er strukturfondsmekanismen blevet alt for kompleks, alt for vanskelig og uigennemsigtig - en mekanisme, der bør forenkles. Vi bør opstille følgende målsætning: vi bør straks begynde og forsøge at ændre programmeringen og styringen af disse fonde i den udstrækning, det er muligt rent umiddelbart, idet vi også følger de retningslinjer, der blev vedtaget den 3. og 4. maj i Ministerrådet vedrørende disse spørgsmål - netop med henblik på en forenkling af procedurerne samt en større gennemsigtighed.
<P>
For det andet bør vi indlede drøftelser vedrørende ændringer i forordningerne med henblik på 1999 for at gøre dem mere strømlinjede og tilpasse dem til den nye fase af Den Europæiske Union. Det vil under alle omstændigheder blive nødvendigt, men så meget desto mere i tilfælde af en udvidelse af Unionen. Kommissær Wulf-Mathies er allerede fremkommet med en række interessante udtalelser på dette punkt ved forskellige officielle lejligheder. Der kunne måske nu være behov for at begynde at nedfælde disse tanker på papiret og indlede målrettede indbyrdes drøftelser. Vi bør imidlertid gøre opmærksom på én ting: der er for mange fonde, for mange organer, der beskæftiger sig med fondene, for mange generaldirektorater og for megen kompleksitet, og derfor er der en risiko for, at de forskellige mål og instrumenter overlapper. Det er et spørgsmål, vi ikke længere kan komme uden om; naturligvis kan det ikke løses inden 1999, men vi bør allerede nu tage fat på det, herunder også Europa-Parlamentets rolle, i forbindelse med strukturfondsforordningen samt de finansielle overslag, som er et væsentligt element. Efter min opfattelse er det spørgsmål, vi nu bør tage fat på.

<SPEAKER ID=96 LANGUAGE="FI" NAME="Rusanen">
Hr. formand, fru kommissær, kære kolleger, styrkelse af den økonomiske og sociale samhørighed er et af Maastricht-traktatens grundprincipper. I traktaten præciseres det især, at Fællesskabet skal stræbe efter at formindske forskellene mellem de forskellige områders udviklingsniveauer. Målet er, at det skal være muligt at leve og arbejde selv i de mest fjerntliggende områder. Via Unionens regions- og strukturpolitik kan der ydes betydelig støtte til at begrænse forskellene i de forskellige områders udviklingsniveauer, da regionalpolitikken for øjeblikket tegner sig for en tredjedel af Unionens budget. EUprogrammerne kan komme til at spille en endnu større rolle i medlemsstaternes regionalpolitik, hvis man f.eks. knytter INTERREG II-programmet sammen med regionale samarbejdsprogrammer og forstår at inddrage andre programmer for politikken i by- og landområderne. Det er bestemt muligt at styrke samspillet mellem de forskellige programmer, eksempelvis mellem URBAN- og LEADER-programmerne. For den nye medlemsstat Finland er Østersøområdets stigende betydning særdeles vigtig. I praksis drejer det sig om, at EU's Østersøpolitik skal støtte samspillet mellem regionerne på deres egne betingelser. Set ud fra et finsk synspunkt bør man sammen med randområderne i Østersøen forsøge at udnytte mulighederne i INTERREG II Cprogrammet i en sammenkobling med bistanden fra PHARE- og TACIS-programmerne mere effektivt end hidtil. For eksempel ved at gøre områderne i det nordvestlige Rusland, der ligger nær den finske grænse, til målområder for TACIS-programmet og ved selv at fordele støttemidlerne til projekternes gennemførelse frem for at nøjes med at planlægge og konsultere, kan man bedre end hidtil fremme de små og mellemstore virksomheders udvikling i grænseområderne. Regionsudvalgets forslag om, at Kommissionen skal udarbejde et særligt princip- og handlingsprogram for de nordlige områder, bør efter min mening især støttes. Jeg håber, at der kan og vil blive taget højde for de førnævnte synspunkter, når principperne for regionalpolitikken skal revideres senest i 1999. Vi ved, at der for øjeblikket er 12 lande, der ønsker at blive medlemmer af Unionen, og at deres integration i Unionen vil øge udgifterne i uhørt omfang. Selvom udvidelsen også er Unionens svar på de nye udfordringer i Europa, er det meget sandsynligt, at man inden udvidelsen blive nødt til at revidere både EU's regionalpolitik og landbrugspolitik. Også af denne grund og frem for alt for at undgå kriser både i ansøgerlandene og de nuværende medlemslande bør udvidelsen og de enkelte tiltag i forbindelse hermed gennemføres efter en nøje fastlagt plan.

<SPEAKER ID=97 LANGUAGE="DE" NAME="Nußbaumer">
Hr. formand, betænkningen om den sjette årsberetning om strukturfondene 1994 påviser med berettiget kritik strukturfondenes svage sider og bekræfter vor teori om, at strukturfondene skal strammes op og midlerne til dem indtil videre reduceres. Den manglende gennemskuelighed i organisationsstrukturen, strukturprogrammernes meget lille grænseoverskridende dimension, de manglende oplysninger om de udbetalinger, der er foretaget til medlemsstaterne eller de statslige myndigheders manglende samarbejde forhindrer et koncentreret og dermed mere effektivt forvaltningsarbejde, forhindrer en optimering af kontrolsystemerne og åbner dermed dørene på vid gab for misbrug og svig.
<P>
Revisionsretten beklager jo, at dens forslag til forbedring ikke bliver hørt af de pågældende stater. Men også i den omstændighed, at strukturfondene skal medfinansieres af de enkelte stater, ligger der en anakronisme, nemlig mellem bestemmelserne om, at konvergenskriterierne i forbindelse med ØMU skal overholdes på den ene side og de midler til medfinansiering af strukturprogrammerne i nationalstaterne, der er behov for på den anden side.
<P>
Strukturfondene skaber i deres nuværende form i sidste instans ingen eller kun få nye arbejdspladser. De eksisterende bliver højst omfordelt. Det bliver vi nok nødt til at tage op til overvejelse.

<SPEAKER ID=98 LANGUAGE="FI" NAME="Myller">
Hr. formand, fru kommissær, arbejdsløsheden er det største problem i hele Den Europæiske Union. I næsten alle medlemslande har arbejdsløsheden og især den stigende langtidsledighed nået uacceptable højder. Hele EU-budgettet svarer kun til et par procent af medlemslandenes samlede bruttonationalprodukt. De midler, der årligt er til rådighed for strukturfondene, svarer til en tredjedel af det samlede budget. Det er let at regne ud, at der er særdeles begrænsede midler til rådighed til løsning af strukturproblemerne og derigennem også arbejdsløshedsproblemet. Derfor bør der lægges endnu mere vægt på, hvordan disse midler anvendes, og hvordan der kan udformes effektive programmer, der kan sænke arbejdsløsheden og især skabe nye arbejdspladser. Det er vigtigt at analysere de tidligere strukturpolitiske programmer, men det er lige så vigtigt, som det allerede er blevet konstateret, at vi forstår at tage ved lære af de tidligere programmer, så de nye programmer, vi udarbejder, bliver bedre. De regionalpolitiske programmer skal gennemføres under hensyntagen til nærhedsprincippet. Vi bør dog sammen både med Udvalget om Regionalpolitik, Kommissionen og Rådet sørge for, at der bliver gennemført en række ting ved hjælp af den europæiske regionalpolitik. De projekter, som gennemføres med europæiske midler, bør foruden at øge beskæftigelsen også generelt skabe fremskridt i samfundet og fremme udviklingen. Projekterne skal opfylde borgernes og det fremtidige samfunds behov. Derfor bør f.eks. de områder, som kommissæren tidligere har nævnt, bl.a. kultur, medier, uddannelse og informationssamfundet, hvor der kan skabes nye arbejdspladser, i højere grad indarbejdes i de nye programmer for derigennem at skabe reelle nye arbejdspladser i Europa.

<SPEAKER ID=99 LANGUAGE="EL" NAME="Hatzidakis">
Hr. formand, jeg synes, at ordførerens betænkning, ved hjælp af de ændringsforslag, som er blevet fremsat af flere medlemmer af Udvalget om Regionalpolitik, går i den rigtige retning og ærligt og oprigtigt udtrykker Europa-Parlamentets holdning til strukturfondenes indsats i 1994. Jeg finder det dog nødvendigt at fremsætte 4-5 bemærkninger, som jeg mener er af ganske særlig betydning i forbindelse med Teverson-betænkningen.
<P>
For det første synes jeg, at denne beretning udgives for sent, forsinkelsen er ikke så stor som ved tidligere beretninger - jeg ved, der er sket fremskridt; men jeg vil blot understrege, at de næste årsberetninger bør foreligge til behandling tidligere, for vi sidder nu i 1996 og skal drøfte, hvad der skete for to år siden, i 1994.
<P>
For det andet mener jeg, at der bør lægges større vægt på det transeuropæiske element i strukturfondenes aktion ved at støtte samarbejdsaktiviteter mellem regioner og medlemsstater, så der bliver større kontakt regionerne, men også EU-borgerne imellem.
<P>
Endvidere mener jeg, nu vi taler om evaluering af strukturfondenes aktion, at der bør findes en klar, brugbar og pålidelig metode til evaluering af strukturfondene både før, under og efter. Jeg ved, det ikke er nemt, og heller ikke noget, der uden videre kan gøres, men personligt kunne jeg godt tænke mig, at vi havde mere pålidelige oplysninger at snakke ud fra.
<P>
I øvrigt mener jeg, at Kommissionens lokale kontrol af projekternes gennemførelse bør intensiveres og udvides, da dette ville bidrage til en hurtigere og mere korrekt gennemførelse af de projekter, fællesskabsbudgettet finansierer.
<P>
Til sidst vil jeg gerne fremhæve det hensigtsmæssige i at undersøge, hvordan den private sektors deltagelse i strukturfondene kan øges, da det ville give langt mere vægtige resultater af strukturfondenes aktivitet, hvorfor der naturligvis også ville blive afsat langt større beløb.

<SPEAKER ID=100 LANGUAGE="EN" NAME="Howitt">
Hr. formand, jeg vil gerne begynde med at lykønske både ordføreren og Kommissionen. I denne betænkning tages der skyldigt hensyn til de henstillinger, som min ærede kollega, fru Frutos Gama, fremkom med sidste år, og også til den beslutning, som Europa-Parlamentet traf i den henseende.
<P>
Det, der stadig bekymrer os, er derfor ikke det hovedindholdet eller analysen i betænkningen, men hvad der står og ikke står om resultaterne af selve strukturfondprogrammerne. Hvad der står i betænkningen er, at der er store, skadelige forsinkelser i betalingerne til lokalområderne og regionerne, og at nogle regeringer bevidst ikke respekterer additionalitetsprincippet og bruger strukturfondmidlerne til at betale løn til deres egne embedsmænd.
<P>
Det er en velkendt historie for os briter, og den bør få os til at fordoble indsatsen for at sikre, at midlerne hurtigt når frem til de folk på stedet, som de jo sigter mod. Hvad der står i betænkningen er, at midlerne er tildelt fællesskabsinitiativer og nyskabende foranstaltninger, hvoraf nogle ligger uden for hovedmålsætningerne, og at de ikke er blevet brugt eller ikke brugt i særlig høj grad i det pågældende år. Kommissæren ved, at jeg med glæde var ordfører for de programmer, der er kendt under ét som artikel 10. Hvad der ikke står i betænkningen er, at forsinkelserne i disse programmer især er til skade for lokalområderne og regionerne, der står over for reelle økonomiske problemer, for eksempel i industrisektorer eller nye, anderledes områder, men som ikke er støtteberettigede til andre former for hjælp fra Unionen. Denne betalingsforsinkelse må ikke bruges som en undskyldning for at angribe disse vigtige foranstaltningers budget eller hindre dem, der ikke hidtil har været i kontakt med europæiske programmer, i at få det fulde udbytte af dem. Disse punkter må vi ikke tabe af syne under den meget relevante forhandling om koncentration.
<P>
Hvad der endelig står i betænkningen er, at der gennemføres høringer med arbejdsmarkedets parter. Hvad der ikke står noget om, er vor dybe bekymring over misbruget af strukturfondmidlerne til fordel for privatiserede tjenester som Anglia Water i min egen valgkreds i Essex i Det Forenede Kongerige. Kommissæren anmodes om at fortsætte sine undersøgelser i denne sag, og jeg vil blive meget glad, hvis hun vil svare på dette punkt i sit indlæg.

<SPEAKER ID=101 LANGUAGE="ES" NAME="Valverde López">
Hr. formand, også jeg vil ligesom de foregående talere takke ordføreren for hans fremragende betænkning, som vi helt kan tilslutte os; det er derfor ikke nødvendigt at gentage alle de problemstillinger, der er behandlet i betænkningen.
<P>
Også for Kommissionen må det være en smule kedeligt at høre de samme spørgsmål gentaget igen og igen. Men dette kan være et vink om, at der i hele det parlamentariske spektrum, fra den ene yderfløj til den anden, stort set hersker enighed om kritikpunkter, vurderinger og forslag. Det er endvidere vigtigt at holde sig den generelle tone i indlæggene for øje. De er nemlig ikke rettet mod Kommissionens beretning men mod det nugældende system og de utilstrækkelige midler, som såvel Kommissionen som Parlamentet råder over. Dette skal klart understreges. Parlamentet og Kommissionen har i mange år haft et yderst positivt samarbejde på dette område.
<P>
Når dette er sagt, skal det også siges, at en årsberetning ikke er et tilstrækkeligt grundlag til, at EuropaParlamentet kan opfylde sin forpligtelse til at overvåge og kontrollere gennemførelsen af strukturfondsprogrammet, som jo lægger beslag på meget store midler. Næst efter udgiftsposten til landbruget er det den største post på fællesskabsbudgettet. Og det eneste, Parlamentet foretager sig, er hvert år at vedtage en budgetpost og dernæst udtale sig om årsberetninger, som forelægges med to-tre års forsinkelse. Parlamentet kan efter min mening ikke varetage sin opgave på grundlag af denne type beretninger. Selv om det må erkendes, at beretningerne efterhånden er blevet bedre, er det stadig nødvendigt at gå længere end til de regnskabsmæssige aspekter og også inddrage vurderinger, hvilket vi har krævet år efter år. Det gælder f.eks. vurderingen af overholdelsen af additionalitetsprincippet, et af de grundlæggende krav i strukturfondsordningen, som i Kommissionens beretning lader meget tilbage at ønske. Det er utilfredsstillende at skulle arbejde med en beretning for 1994, hvor man på side 174 kan læse, at det ikke er muligt at vurdere overholdelsen af additionalitetsprincippet, da de samlede data først vil foreligge ved slutningen af 1995. Rent faktisk nærmer vi os nu slutningen af 1996. Det kan ikke siges at være et positivt grundlag for Kommissionens og Parlamentets vurdering.
<P>
Parlamentet bør også have adgang til overvågningsberetningerne. Jeg har haft adgang til nogle af dem. Og efter min mening kan hverken Kommissionen eller Parlamentet være tilfredse med dem. Det er beretninger af rent administrativ karakter, som siger skuffende lidt. Vi kan og bør kræve, at disse overvågningsberetninger får et indhold.
<P>
Hr. formand, der er andre emner, jeg gerne ville have været ind på, navnlig vedrørende Den Europæiske Socialfond, som andre talere har kommenteret, men jeg skal nøjes med at understrege, at vi finder det af allerstørste vigtighed, at kontrollen med Den Europæiske Socialfond forbedres, og vi må alle insistere på nødvendigheden af en langt mere konkret og detaljeret vurdering.

<SPEAKER ID=102 LANGUAGE="DE" NAME="Rack">
Hr. formand, Teverson-betænkningen vedrører året 1994. Dengang var Østrig endnu ikke medlem af Den Europæiske Union. Alligevel eller måske netop derfor er denne betænkning vigtig også for os, for i Teverson- betænkningen benyttes påviste fejl jo ikke kun som anledning til at kritisere tidligere tiders performance , men der opfordres også til at forbedre tingene. Sådanne fejl har også vi i Østrig registreret i de to første år, hvor vi netop ikke kun har været medlem af Den Europæiske Union, men tillige ført regionalpolitik i samarbejde med Europa, og set på den måde kan også vi tage noget ud af denne betænkning som relevant for os.
<P>
Jeg vil særlig tage to punkter op: I punkt 9 kritiseres det efter min mening med rette, at strukturerne i den europæiske regionalstøtte er alt for komplicerede. Både de administrative forløb og de almene strukturer er udformet på en sådan måde, at ingen i sidste instans kan bryste sig af at være ekspert på det område. Man kan også formulere det mere enkelt: Mange forstår ikke, hvorledes de enkelte fonde fungerer med forvaltningsenhederne og det hele oven i købet med national medfinansiering.
<P>
I punkt 17 tales der om, at ingen, heller ikke Kommissionen, ved, hvor og hvorledes EU-pengene konkret sættes ind, fordi der åbenbart her er stor mangel på informationer. Begge kritikpunkter passer også med de første erfaringer, som vi i Østrig har gjort med emnet regionalstøtte, og dermed opfordres også vi til at tage ved lære af disse fejl. Navnlig bør vi i et land, som jo også er blandt nettobetalerne i Unionen og hvor der derfor absolut er pligt til at give en begrundelse for det, der anvendes her, ikke begå de fejl, der spiller en rolle her, for det kan kun være ugunstigt for forståelsen for Den Europæiske Union, og det kan kun være ugunstigt for os, i særdeleshed få uger før valget til Europa-Parlamentet i vort land. Derfor skal vi også i Østrig sørge for, at vi tager ved lære af denne betænkning hhv. ikke begår de fejl, der er nævnt i den.
<P>
Vi har noget, vi kan være stolte af i forbindelse med regionalpolitikken. Vi behøver heller ikke at stille vort lys under en skæppe. Kommissær fru Wulf-Mathies har selv været i vort land to gange og har kunnet forvisse sig derom. Også en delegation fra Udvalget om Regionalpolitik har været i Østrig, i Steiermark, og konstateret, at vi faktisk udfører meget fornuftige ting med de penge, vore egne og Europas penge.
<P>
Her drejer det sig om, at vi også skal gøre det gennemskueligt for vore borgere. Der findes et princip, som efter min mening gælder for politik i al almindelighed og tillige og navnlig for politik i valgtider: Lav noget godt og tal om det!

<SPEAKER ID=103 NAME="Wulf-Mathies">
Hr. formand, mine damer og herrer, allerførst vil jeg gerne takke ordføreren for Udvalget om Regionalpolitik, hr. Teverson, og ordførerne for de øvrige udvalg, fordi de har forelagt Parlamentet et meget omfattende beslutningsforslag om Kommissionens sjette årsberetning om strukturfondene 1994 med henblik på en beslutning.
<P>
Jeg forstår godt Deres kritik af den forsinkelse, vi har haft, men også jeg finder det beklageligt, at vi nu i september 1996 i Parlamentet først kan drøfte 1994. Jeg tænkte på, om vi måske for fremtiden kunne indrette vore arbejdsmetoder noget mere efter hinanden for at sikre, at bemærkninger så også meget hurtigt realiseres.
<P>
Teverson-betænkningen viser, at samhørighedspolitikken er genstand for stor interesse og støtte i EuropaParlamentet. Europa-Parlamentet kræver med rette, at de strukturpolitiske midler ikke kun anvendes effektivt, men at borgerne tillige informeres indgående om disse støtteformer. Beslutningsforslaget og udtalelserne fra udvalgene opkaster til dels vigtige principspørgsmål om strukturpolitikken, som går videre end en enkelt årsberetnings opgave og periode. De er derfor vigtige tilskyndelser for vort fremtidige arbejde, selv om vi nok ikke i dag når definitivt at kaste lys over alle forgreninger mellem europæisk og national regionalpolitik og den monetære unions virkninger på samhørigheden.
<P>
Jeg ser beslutningsforslaget som en del af en kontinuerlig dialog mellem Parlament og Kommission, som vi i de kommende måneder skal uddybe yderligere netop med status på halvvejen over strukturpolitikken i beretningen om samhørighed som anledning. Beslutningsforslaget henleder med rette opmærksomheden på medlemsstaterne og deres ansvar i disse tilfælde. Jeg anser det for vigtigt, at Europa-Parlamentet støtter Kommissionen i forsøget på sammen med medlemsstaterne at nå frem til bestemmelser, som yderligere forbedrer finanskontrollen og budgetgennemførelsen, sikrer en systematisk evaluering og yderligere styrker partnerskabsprincippet i forbindelse med gennemførelsen af strukturpolitikken.
<P>
Jeg vil nu komme nærmere ind på nogle få spørgsmål. Ordføreren beklager, at Parlamentet kun i utilstrækkeligt omfang deltog i fastlæggelsen af strukturpolitikken for perioden 1994 til 1999 og kræver øget medvirken for fremtiden. De ved, at jeg fra starten har støttet dette krav, og Kommissionen har i sin stillingtagen til regeringskonferencen i mellemtiden også krævet, at proceduren med fælles beslutningstagning til gunst for Europa-Parlamentet skal udvides til også at omfatte strukturfondene, da jeg mener, at dette er en direkte og klar bestemmelse, som så ikke mere nødvendiggør krampagtige forsøg på efterfølgende information eller aflæggelse af beretning.
<P>
Der kræves en præcisering og kvalificering af strukturpolitikkens målsætning. Jeg er ikke enig i den grundlæggende kritik i betænkningen, at målene overhovedet ikke er klare, for for det første er der naturligvis mål 1-6, som ganske vist til dels overlapper hinanden, men som udmærket tydeliggør målsætningerne, og for det andet fremgår målene af programmerne og evalueres også ex ante af uafhængige skønsmænd, inden programmerne godkendes af Kommissionen. Også her sker det naturligvis, at den ene siger: Jeg ville gerne have det helt præcist. En anden taler gik her ind for mere fleksibilitet, og jeg mener, vi bliver nødt til at finde en gylden middelvej mellem klarhed i de principielle mål, men tillige i de fleksible muligheder for at reagere på regionale særegenheder, for det drejer sig ikke om, at vi ved det grønne bord i Bruxelles planlægger et program, hverken i Kommissionen eller i Parlamentet, men om at regionerne også får mulighed for at være med til udformninger og ændringer, også mens programmerne er i gang.
<P>
Alligevel anser jeg det for vigtigt, at Kommissionen fortsat bestræber sig på inden for rammerne af de gældende strukturfondsforordninger at koncentrere strukturforanstaltningerne om højt prioriterede mål som f.eks. bekæmpelsen af arbejdsløsheden. På mit forslag har Kommissionen efter en indgående drøftelse i Parlamentets Udvalg om Regionalpolitik angivet retningslinjer for opstillingen af de nye mål-2-programmer, og jeg tror, De vil genfinde dem i beretningen derom.
<P>
Dette har for øvrigt medført, at vi ved afgørelsen om mål-2-programmer vil opnå en fremskyndelse af proceduren, ved at vi også åbner mulighed for at videreføre løbende programmer efter en passende harmonisering med medlemsstaterne.
<P>
Også ved kvantificeringen af de strukturpolitiske bestemmelser har vi gjort fremskridt. Men jeg er enig med Dem i, at de endnu ikke er tilstrækkelige, og det gælder navnlig for antallet af de arbejdspladser, der er skabt, for den tid, de varer, for foranstaltningerne til kvindernes ligeberettigelse og for indvirkningerne på miljøet. Her mener jeg, vi skal være mere præcise i de kommende årsberetninger.
<P>
I samarbejde med eksperter er evalueringsmetoderne i mellemtiden blevet forbedret. Jeg tror, at forståelsen i medlemsstaterne for, at evaluering er nødvendig, er vokset, og jeg håber, at det også vil føre til en forbedring af fremtidige programforslag.
<P>
Der henvises i beslutningsforslaget til betydningen af transnationale foranstaltninger, og jeg er enig i den positive vurdering. Inden for rammerne af de i Edinburgh fastsatte bestemmelser om strukturpolitikken har vi udnyttet eksisterende muligheder for udformning i forbindelse med f.eks. opdelingen af reserven af fællesskabsinitiativer i overensstemmelse med Parlamentet og ikke kun øget INTERREG, men med INTERREG II C tillige skabt nye muligheder for interregionalt samarbejde. Også artikel 10, pilotforanstaltninger, er i øget grad blevet rettet mod transnationale projekter, bynetværk, transnational udveksling af erfaringer og best practices . Jeg indrømmer, at vi også burde tale noget mere om det, som det netop blev mig pålagt, når vi laver noget fornuftigt.
<P>
Lige én ting til: Strukturpolitikkens regionale karakter har absolut også sin berettigelse, når det gælder om at gøre det muligt for ugunstigt stillede regioner at nå op på fællesskabsgennemsnittet. De nævnte forsinkelser i forbindelse med udbetalingerne i 1994 har for mig givet anledning til både i Kommissionens tjenestegrene og hos medlemsstaterne at insistere på hurtig afgørelse og gennemførelse af strukturpolitiske foranstaltninger. Dog er den tydelige forbedring af gennemførelsen af budgettet for 1995 og en forventet yderligere fremskyndelse af betalingerne i 1996 ikke nogen grund til afvarsling.
<P>
Også de kompetente nationale og regionale myndigheder skal gøre sig den risiko klar, at forsinkelser i programafviklingen kan føre til en ophobning af betalingsbyrden ved slutningen af en planlægningsperiode. Den nødvendige finansielle absorption må dog ikke ske på bekostning af programmernes kvalitet. Vi bliver derfor nødt til at finde en måde, hvorpå den nødvendige solidaritet med Unionens struktursvage regioner kan forbindes med de europæiske skatteborgeres ret til, at skattepengene bruges økonomisk og effektivt, og jeg anmoder derfor om - og takker for støtten fra fru McCarthy - at der tages hensyn til, at vi heller ikke i Bruxelles kan opbygge et superbureaukrati, men at det gældende subsidiaritetsprincip forlanger, at medlemsstaterne påtager sig deres opgaver på anstændig vis. Vi bør ikke forsøge på at opbygge et dobbeltbureaukrati her, men gennem vore bestræbelser på SEM 2000-området i højere grad pålægge medlemsstaterne et ansvar.
<P>
Hvad angår miljøpolitikken, anmoder jeg om, at Parlamentet i sin beslutning tager til efterretning, at Kommissionen har reageret på kravet om en bæredygtig strukturpolitik. I det letter of understanding , som Kommissionen har sendt Parlamentet, og i Kommissionens redegørelse om samhørighedspolitik og miljø opregnes talrige foranstaltninger, ved hvis gennemførelse vi, som det fremgik af den seneste drøftelse med Udvalget om Miljø- og Sundhedsanliggender og Forbrugerbeskyttelse viste, absolut kan notere fremskridt, som ganske vist først kan komme til udtryk i fremtidige beretninger.
<P>
Til slut vil jeg gerne forsikre Dem om, at Kommissionen vil benytte Deres beslutning til at udforme årsberetningen 1995 endnu mere informativt. Allerede nu vil jeg gerne sige, at der indføjes et selvstændigt kapitel om miljøpolitikken, og jeg håber, at vi ikke først i den nye støtteperiode fra år 2000 vil have gennemført en del forbedringer, men at dette også vil ske inden for rammerne af det, der er muligt i dag, og at De vil kunne aflæse det også i fremtidige beretninger.

<SPEAKER ID=104 NAME="Formanden">
Forhandlingen er afsluttet.
<P>
Afstemningen finder sted torsdag kl. 11.00.

<CHAPTER ID=10>
Strukturfondsinterventioner i Grækenland, 
Portugal og Spanien
<SPEAKER ID=105 NAME="Formanden">
Næste punkt på dagsordenen er forhandling under ét om følgende tre betænkninger:
<P>
A4-0240/96 af Klironomos for Udvalget om Regionalpolitik om forslag til Kommissionens beslutning om etablering af en fællesskabsstøtteramme for strukturfondsinterventionerne i de græske mål 1-områder, dvs. hele landet; -A4-0087/96 af Chichester for Udvalget om Regionalpolitik om udviklingsproblemer og strukturinterventioner under mål 1 i Portugal; -A4-0163/96 af Sierra Gonzalez for Udvalget om Regionalpolitik om udviklingsproblemer og strukturfondsinterventioner i regionerne under mål 1, 2 og 5b i Spanien.
<SPEAKER ID=106 NAME="Klironomos">
Hr. formand, fællesskabsstøtterammen for strukturfondsinterventionerne i hele landet som mål 1-område er et vigtigt redskab, der kan styrke Grækenlands bestræbelser på økonomisk og social udvikling, støtte landet på dets vej mod Den Økonomiske og Monetære Union og hjælpe det med at overtage den rolle, det kan og bør spille i Balkanområdet og i det sydøstlige Middelhavsområde.
<P>
Strategien i den regionaludviklingsplan, som den græske regering forelagde Kommissionen, og som Kommissionen godkendte den 13. juli 1994, er i overensstemmelse med de overordnede målsætninger i hvidbogen om konkurrenceevne, udvikling og beskæftigelse og er koncentreret omkring fem hovedområder på det udviklingsmæssige område: modernisering af grundlæggende infrastrukturer, forbedring af leveforholdene med integrerede aktiviteter inden for byudvikling, sundhedssektoren og miljøet, udvikling af arbejdskraften, forbedring af erhvervslivets konkurrenceevne, begrænsning af de regionale forskelle og afskaffelse af øområdernes isolation ved hjælp af 13 regionale programmer.
<P>
Til finansiering af fællesskabsstøtterammen for perioden 1994-1999 forventes bevilget 13.980 mio ecu til Grækenland fra strukturfondene. Dette beløb omfatter ikke midlerne fra Samhørighedsfonden og heller ikke midlerne fra finansieringen af andre fællesskabsinitiativer. Både de græske myndigheder og Kommissionen er optimistiske med hensyn til muligheden for, at fællesskabsstøtterammen viser sig at blive afgørende for den græske økonomi. Fællesskabsbevillingerne forventes at udgøre et gennemsnit på 4, 2 % af bruttonationalproduktet og vil øge udviklingstakten i bruttonationalproduktet med 0, 9 % om året, samtidig med at det på beskæftigelsesområdet forventes, at der uden fællesskabsstøtterammen ville være 100.000 færre arbejdspladser ved udgangen af det pågældende tidsrum.
<P>
Jeg finder det her på sin plads at gøre rede for nogle grundlæggende faktorer, der er karakteristiske for den græske økonomi, hvilket vil gøre det lettere at forstå den overordnede strategi i regionaludviklingsplanen:
<P>
Landets grundlæggende infrastrukturer betragtes som utilstrækkelige, og der er store mangler på alle områder. Landbrugssektoren er den største sektor - den repræsenterer 20-22 % af bruttonationalproduktet. Industri- og forarbejdningssektorerne får stadigt større betydning, selv om det går meget langsomt, mens servicesektoren er vokset betydeligt gennem de senere år. En central placering inden for servicesektoren har turismen, der imidlertid, i lighed med de øvrige sektorer i den græske økonomi, udviser ganske alvorlige problemer hvad angår infrastruktur, navnlig inden for transport og telekommunikation.
<P>
Den græske økonomi har en begrænset størrelse, og de begrænsede resultater inden for de vigtigste sektorer, især industri og landbrug, manglen på infrastruktur og materiel samt arbejdskraftens lave faglige uddannelsesniveau er altsammen faktorer, der er med til at hæmme landets udvikling.
<P>
På trods af alt dette udviser den græske økonomi visse dynamiske karakteristika, såsom betydelige naturlige råstoffer, der kan udnyttes, gunstige klimatiske og miljømæssige forhold, en righoldig kulturarv, en strategisk geografisk placering og et stort antal dynamiske virksomhedsledere, der befinder sig i en god udgangsposition for at kunne drage nytte af landets strategiske placering.
<P>
Nødvendigheden af at gennemføre fællesskabsstøtterammen har afsløret omfanget af den græske offentlige forvaltnings manglende evne til at planlægge, projektere og udføre de store offentlige arbejder, der er omfattet af programmet, og har tvunget den græske regering til at vedtage og anvende nye lovgivningsmæssige rammer for udlicitering og udførelse af de større arbejder og samtidig skabe de mekanismer, som kan understøtte udførelsen af disse projekter: administrative organer, det blandede rådgivende udvalg, det græske center for investeringer osv. Ovennævnte svagheder i den offentlige forvaltning og de beslutninger, som måtte træffes af den græske regering, betød, at man kom for sent i gang med udførelsen af de store arbejder, hvilket førte til dårlig udnyttelse af fællesskabsmidlerne.
<P>
Generelt set er det et blandet billede, der kan tegnes af gennemførelsen: der er sektorer, hvor situationen ikke er positiv, idet udnyttelsen af bevillingerne er ganske lav, for ikke at sige nul, mens billedet ser bedre ud på andre områder. Det går godt inden for de store infrastrukturarbejder på transportområdet, inden for energi, miljø, forskning og teknologi, hvorimod det ser værre ud inden for industri, sundhed, offentlig forvaltning, uddannelse og beskæftigelse. Det er derfor tvingende nødvendigt at fremskynde programmernes gennemførelse for også at øge bruttonationalproduktets stigningstakt, i det omfang det afhænger af fællesskabsstøtterammen. Ellers vil målsætningerne om økonomisk og social samhørighed og reel konvergens blive meget svære at nå. En forsinket gennemførelse af fællesskabsstøtterammen vil komme til at koste dyrt, ikke på grund af tabet af fællesskabsmidler, men først og fremmest på grund af den store forsinkelse af de positive konsekvenser, der forventes at følge i kølvandet på gennemførelsen af programmerne under fællesskabsstøtterammen.
<P>
Man bør heller ikke forbigå den kendsgerning, at de bestræbelser, der gøres af den græske regering for at nå fællesskabsstøtterammens mål, og de økonomiske ofre, som den græske befolkning yder for at gennemføre det meget smertefulde konvergensprogram for den græske økonomi - indbyrdes forenelige og forbundne målsætninger - foregår under særdeles vanskelige forhold, som ikke findes i nogen andre EU-medlemslande, eftersom Grækenland er det eneste EU-land, hvis territoriale integritet er truet, hvorfor det er nødsaget til at bruge en langt større andel af sit i forvejen lave bruttonationalprodukt til militære udgifter.
<P>
Selv om de samlede fællesskabsmidler, der skal afsættes til programmets gennemførelse, tilsyneladende er et højt beløb, er midlerne alligevel for få til at dække Grækenlands store behov inden for grundlæggende infrastrukturarbejder. Hvis man tager i betragtning, at de græske nationale midler hovedsagelig bruges til at dække den store offentlige gæld, mens en ganske lille procentdel afsættes til offentlige investeringer, er det af indlysende vigtighed, at de midler, der er til rådighed, udnyttes så produktivt og effektivt som muligt.

<SPEAKER ID=107 NAME="Chichester">
Hr. formand, jeg kan måske begynde med at meddele, at jeg er ordfører som medlem fra et andet land et det, som er genstand for denne betænkning. Det kan eller bør måske danne præcedens.
<P>
Først vil jeg gerne gøre opmærksom på det meget store fremskridt, der er gjort i Portugal for at udligne forskellen mellem nationalproduktet pr. indbygger og EU-gennemsnittet under de foregående fællesskabsstøtterammer i perioden 1989-1993.
<P>
For det andet vil jeg nævne det nuværende program, der omfatter betydelige overførsler af midler fra EUbudgettet til Portugal, et beløb, der inkluderer lån fra EIB på omtrent ECU 24 mia. Det er et beløb, som enhver vil opfatte som stort. Alligevel fremgår det af de foreløbige resultater, at programmet har fået en langsom opstart, og at der er ikke er brugt særlig mange midler i de første år. Dette fænomen synes at være fælles for alle strukturfondprogrammerne, i hvert fald er det, hvad erfaringerne fra min valgkreds i Devon viser med mål nr. 5b. Jeg mener, at det til dels skyldes, at Kommissionen kalder programmet 1994-1999; det første år går jo oftest med at forhandle om detaljer om rammerne, og ansøgningerne kan først indsendes, når der er nået til enighed om dokumentet. Det kan føre til forvirring og skuffelse hos dem, der ikke kender systemet.
<P>
Et andet problem i det portugisiske program vedrører overvågning og evaluering. Det er af afgørende betydning, at der føres kontrol med medlemsstaternes udgifter under de europæiske fonde for at sikre, at de går til det rigtige mål, og at der gives valuta for pengene. I nærværende betænknings afsnit 2 opfordres de portugisiske myndigheder til i samarbejde med Kommissionen at notere sig kommentarerne fra Revisionsretten desangående i dens særberetning. I betænkningen henvises der også flere gange til undervisning, navnlig i afsnit 6 og 8, og det bør bemærkes, at prioritering 1 under rammeprogrammet er udvikling af menneskelige ressourcer og fremme af beskæftigelsen med vægten lagt på undervisning og uddannelse. Det, der bekymrer mig her, er, at målene for denne forbedring er ambitiøse, for eksempel at udvide procentdelen af unge inden for højere uddannelse fra 19 % til 35-40 % inden for programmets tidsramme. Det er et vanskeligt mål at nå, og det vil være en skam at skabe forventninger hos de unge for så blot at skuffe dem senere.
<P>
Prioritering 3, der vedrører forbedring af livskvaliteten og samhørigheden i samfundet, omfatter også nogle ambitiøse mål vedrørende vandforsyning og behandling af spildevand. De omfatter en udvidelse af den del af befolkningen, der er tilsluttet de offentlige vandforsyninger, fra 77 % i 1990 til 95 % i 1999. Den del af befolkningen, der henhører under ordningen vedrørende behandling af byaffald, skal udvides fra 43 % til 98 %, hvilket er temmelig meget; og endelig en udvidelse fra 21 % til 90 % af den del af befolkningen, der henhører under ordningen med rensning af spildevand, hvilket er et enormt spring. Det er bestemt nogle flotte mål, der er tale om en vigtig indsats for at forbedre den offentlige sundhed og livskvalitet, men de synes næsten håbløst ambitiøse inden for den valgte tidsramme.
<P>
Jeg har endnu en bemærkning. Portugal er meget afhængig af importeret energi. I betænkningen tilskyndes der til, at den portugisiske regering foretager en grundlæggende revision af energiforsyningen. Den Socialistiske Gruppe i Regionsudvalget forkastede mit forslag om, at en sådan revision skal omfatte overvejelser over atomenergi som en mulighed. Jeg håber, at Portugal - især med den nye regering - vil være mindre forudindtaget end socialisterne og i det mindste overveje denne mulighed. Der er vist ikke nogen ændringsforslag, hr. formand, og det er mig en stor glæde at kunne anbefale Parlamentet denne betænkning.

<SPEAKER ID=108 NAME="Sierra González">
Hr. formand, vedrørende udviklingsproblemerne set i forhold til de strukturfondsinterventioner, der er foreslået i Spanien for perioden 1994-1999, og disses hensigtsmæssighed og effektivitet har jeg følgende at sige:
<P>
For det første kan det fastslås, at de nye fællesskabsstøtterammer for mål nr. 1 og 2 og det samlede programmeringsdokument for mål nr. 5b for den omhandlede periode i det væsentlige er en videreførelse af den forudgående programperiode med hensyn til de fulgte strategier, for så vidt som de problemer, der fandtes i den forudgående periode, stadig gør sig gældende.
<P>
For det andet skal der gøres opmærksom på, at det absolut mest presserende problem er den høje arbejdsløshed i mål 1-regioner, som omfatter en stor del af den nordvestlige, centrale og sydlige del af Spanien samt De Kanariske Øer. I sidstnævnte region er i gennemsnit 25 % af den aktive befolkning ramt af arbejdsløshed, hvilket efter min mening ikke alene er et symptom på en markant uligevægt i produktionssystemet, men også på den hidtil fulgte uddannelses- og kvalificeringspolitik.
<P>
For at afhjælpe dette alvorlige problem rettes opmærksomheden i den nye fællesskabsstøtteramme for mål nr. 1 især mod en forbedring og tilpasning af produktionssystemet og udvikling af de menneskelige ressourcer med særlig vægt på erhvervsuddannelse, selv om der stadig kun i ringe omfang gennemføres integrerede EFRUog ESF-interventioner.
<P>
For det tredje er Spanien fortsat karakteriseret ved store forskelle, som ikke er blevet væsentligt reduceret efter den første programmeringsperiode 1989-1993, og derfor er det nødvendigt at videreføre strukturfondsaktioner af den type, der er programsat for den indeværende periode.
<P>
For så vidt angår de stadig eksisterende forskelle og nødvendigheden af at videreføre interventionerne, må det beklages, at der ikke har foreligget en fuldstændig oversigt over resultaterne af de første fællesskabsstøtterammer i forbindelse med den indledende programlægning for indeværende periode, da det hermed ville have været muligt at udtale sig på et mere kvalificeret grundlag om interventionernes hensigtsmæssighed og effektivitet. Men under alle omstændigheder viser analysen af interventionerne, at strukturfondene har bidraget til at fremme den økonomiske og sociale samhørighed, selv om det havde været ønskværdigt, at strukturfondene i højere grad var blevet koordineret med de øvrige økonomiske fællesskabsinstrumenter og navnlig, at de finansielle overslag tog højde for bevillingerne til fællesskabsstøtterammerne for mål nr. 1 fra Den Europæiske Investeringsbank og Samhørighedsfonden.
<P>
For det fjerde må man, for så vidt angår de forventede resultater af de nuværende interventioner ikke glemme, at strukturfondene i perioden 1994-1999 gennemføres i Spanien under forhold, der er præget af økonomiske stramninger som følge af planen om indførelse af den fælles valuta, og tilpasningspolitikkerne vil uvægerligt kunne mærkes på resultaterne af de programmerede strukturfondsinterventioner.
<P>
Endvidere har den begrænsede integrering mellem de forskellige fonde en negativ indvirkning på strukturfondsinterventionerne i Spanien, hovedsagelig som følge af den alt for store opdeling af den spanske administrations forskellige departementer og et efter min mening utilstrækkeligt samarbejde mellem denne og GD V og GD XVI.
<P>
Endelig vil jeg fremsætte nogle betragtninger vedrørende programmeringen og tilsynet med gennemførelsen. Det er nødvendigt, at de lokale myndigheder i højere grad medvirker i programmeringen, men der har været problemer med adgangen til information, og i forbindelse med forvaltningen af ressourcerne er der ikke taget hensyn til de autonome administrationers kompetenceniveau. Det er ønskværdigt, at deres tilstedeværelse i overvågningsudvalgene styrkes, da de ikke har deltaget nævneværdigt ved programmeringen. Det er ligeledes ønskværdigt, at der udøves større kontrol med overholdelsen af miljøreglerne, navnlig med investeringerne i vejinfrastrukturer.
<P>
Til sidst vil jeg tilføje, at det faktum, at Spanien er hovedmodtager af støtte i absolutte tal, ikke automatisk gør landet til det mest begunstigede med hensyn til strukturpolitikken. På grundlag af indikatoren for strukturfondsstøtten pr. indbygger og de forskellige staters bidrag til Unionens budget i perioden 1989-1993 ansloges Spaniens bidrag til 1, 09 % af dets BNP, medens bidraget fra Tyskland, Frankrig, Danmark, Italien og Det Forenede Kongerige lå under denne sats. Enhver analyse af strukturfondsaktionernes indvirkning i Spanien må nødvendigvis tage hensyn til disse data.

<SPEAKER ID=109 NAME="Crowley">
Hr. formand, jeg vil gerne lykønske ordføreren, hr. Klironomos, med hans betænkning og også takke kommissæren og hendes personale for den hjælp, de har ydet mig i forbindelse med udarbejdelsen af udtalelsen fra Udvalget om Sociale Anliggender og Beskæftigelse vedrørende fællesskabsstøtterammerne (FSR) for Grækenland under mål nr. 1.
<P>
Jeg vil især fokusere på den sociale dimension af udbyttet af FSR for randområder i Den Europæiske Union. Grækenland, der består af mange øsamfund i det græske øhav, og hvis natur i vid udstrækning er karakteriseret af bjergområder, er rent geografisk mindre gunstigt stillet, og det kan fællesskabsstøtterammerne bidrage til at kompensere for. Det er blevet understreget i alle de lande, der har modtaget fællesskabsstøtte, at når pengene bruges effektivt, og når det sker form af lokale partnerskaber og i samarbejde med lokale myndigheder, er fordelene enorme, ikke kun rent økonomisk, men også socialt.
<P>
Der er især vigtigt, at vi i Parlamentet erkender, at der ikke kun er økonomiske fordele for Den Europæiske Union ved at bringe områder, der er underudviklede, op på det europæiske gennemsnit, men også sociale fordele, idet alle borgerne så kan se, at alle har ret til adgang til fordelene og storheden ved Den Europæiske Union. Her vil jeg gerne understrege socialfondsaspektet, især adgang til undervisning, længerevarende uddannelse og erhvervsuddannelse. Vi har set forskrækkende mange unge, der er blevet nægtet adgang til uddannelse alene på grund af deres geografiske bosted eller økonomiske begrænsninger i den medlemsstat, de bor i. Det er vigtigt, at vi som fællesskab arbejder sammen for at skabe flere midler til de mest marginaliserede grupper. Jeg vil gerne bede Parlamentet give den nødvendige støtte til kommissæren. Hun har en vision om, hvordan Den Europæiske Unions ideal bedst kan opfyldes gennem samhørighed og strukturfonde. Hvis hun kan klare den opgave, bør vi give hende vor fulde støtte.

<SPEAKER ID=110 LANGUAGE="PT" NAME="Lage">
Hr. formand, jeg takker hr. Chichester for hans betænkning, for hans forståelse for den portugisiske økonomis situation og for hans evne til at lokalisere de strukturelle svagheder i den portugisiske økonomi og dens produktionskapacitet, men jeg må dog også gøre opmærksom på, at Portugals økonomiske struktur ikke længere er så arkaisk som beskrevet i ordførerens betænkning. Således er nu ikke 20 %, men kun 9-10 % af den portugisiske befolkning beskæftiget i landbruget. Og heller ikke i undervisningssektoren er situationen så kritisk som fremstillet i betænkningen, om end den stadig er et stort nationalt problem. Der er nu ni års skolepligt i Portugal, og der er bemærkelsesværdigt mange studerende i de højere uddannelser, og det store problem består i at omdanne den kvantitative efterspørgsel efter højere uddannelse til kvalitetsundervisning.
<P>
Endvidere vil jeg gøre opmærksom på, at Portugal har gennemgået tre hovedfaser, for så vidt angår anvendelsen af fællesskabsstrukturmidlerne. Den første fase svarende til den første fællesskabsstøtteramme var en succes. Portugal udviklede sig hen imod større konvergens med de øvrige medlemslande, arbejdsløsheden blev absorberet, det var en konvergensperiode. Men den økonomiske udvikling er forræderisk. I den efterfølgende anden fase fra 1993 var Portugals økonomiske vækst mindre end fællesskabsgennemsnittet, selv om den anden fællesskabsstøtteramme skabte store ambitioner og forhåbninger. Medens Portugal vandt tre procentpoint med hensyn til fremskridt og konvergens i perioden 1985-1994, mistede det 2, 7 procentpoint på kun tre år, 1993, 1994 og 1995.
<P>
I 1996 aftegner der sig en tredje fase. En håbets fase, hvor Portugal ser ud til igen at kunne fremme konvergensen i forhold til de øvrige medlemslande. Selv om den økonomiske vækst i Portugal i år bliver af moderat omfang, vil den givet blive højere end fællesskabsgennemsnittet. På samme tid er det lykkedes at skabe balance på statsbudgettet og at mindske inflationen, uden at beskæftigelsen dog af den grund er øget nævneværdigt, men fortsat er af dramatisk omfang.
<P>
Det betyder, at der i forbindelse med gennemførelsen af den anden fællesskabsstøtteramme er god grund til at forvente, at Portugal igen vil øge konvergensbestræbelserne, og at der vil blive skabt større social retfærdighed i Portugal og i Fællesskabet som helhed.

<SPEAKER ID=111 LANGUAGE="EL" NAME="Hatzidakis">
Hr. formand, jeg kan fortælle, at ordføreren og jeg har én ting til fælles og én ting, der skiller os. Det, vi har til fælles, er vort fødested, da vi begge kommer fra Kreta. Det, der skiller os, er vort politiske tilhørsforhold. Alligevel må jeg sige, at hr. Klironomos har gjort et stykke arbejde, som jeg måske ikke ville have grebet an på samme måde, ud fra den samme synsvinkel; men det er et stykke arbejde, som i sine generelle træk er korrekt og uden politisk snæversyn, dette må jeg anerkende ham for - jeg har sagt det i udvalget, og jeg gentager det her.
<P>
Med hensyn til betænkningens indhold vil jeg sige, at Grækenland har hårdt brug for støtten fra Den Europæiske Union via fællesskabsstøtterammen, både på grund af Grækenlands udviklingsmæssige forsinkelse - det har det laveste bruttonationalprodukt af de 15 lande - og fordi den indsats, der skal gøres med henblik på konvergens - og som følge heraf begrænsning af underskuddet - kræver midler fra fællesskabsstøtterammen, uden at underskuddet og inflationen belastes, men også på grund af problemet med forsvarsudgifterne. Grækenland er det land i Den Europæiske Union, der bruger langt den største procentdel af bruttonationalproduktet på forsvaret. Og hvis midlerne i fællesskabsstøtterammen bliver anvendt inden år 2000, vil situationen i Grækenland kunne ændres væsentligt, når antallet af biler er blevet fordoblet, elektrificeringen af jernbanerne vokset fra 3 % til 21 %, 12 % af Grækenlands naturgasbehov er dækket, ligesom der vil være bevaret og skabt mange tusinde arbejdspladser.
<P>
Jeg må imidlertid gøre opmærksom på - og her er jeg bekymret - forsinkelsen i udnyttelsen af bevillingerne inden for fællesskabsstøtterammen, en forsinkelse som ordføreren også nævner. Jeg skal naturligvis ikke underkende den positive udvikling, der også er sket, såsom oprettelsen af det administrative organ for fællesskabsstøtterammen og det græske center for investeringer, der skal tiltrække udenlandske investorer, og som bl.a. Kommissionen insisterede på oprettelsen af; men der er alvorlige problemer, som må løses, bl.a. at udnyttelsen af bevillingerne ligger under 50 %, og de problemer, vi har inden for vitale sektorer som sundhedssektoren og uddannelsen, hvor udnyttelsesprocenten er nul, samt industrien, som også har en meget lav udnyttelse.
<P>
Hvad skal der så gøres? Efter min opfattelse bør vi koncentrere os om tre områder:
<P>
For det første bør der tages flere skridt inden for den offentlige forvaltning, mange flere skridt, for dér er der store problemer netop nu, som forsinker gennemførelsen af fællesskabsstøtterammen.
<P>
For det andet bør vi se på lovrammen for de offentlige arbejder endnu en gang. Der er sket visse ændringer; men jeg tror ikke, det er nok, og vi bør se på, hvad der er foretaget i andre lande, hvor tingene går bedre, så vi kan gå hurtigere frem med større gennemsigtighed.
<P>
For det tredje må vi se, hvordan vi kan udnytte den private sektor, så vi får bedre resultater, ligesom vi gjorde med Spata-lufthavnen, og dette er noget, vi bør gøre med det samme og undlade stive holdninger og fordomme over for den private sektor.

<SPEAKER ID=112 LANGUAGE="PT" NAME="Girão Pereira">
Hr. formand, mine damer og herrer, indledningsvis gør jeg opmærksom på, at nærværende betænkning forelægges tre år efter, at den portugisiske regering forelagde sin regionale udviklingsplan, som nu er halvvejs gennemført, og dermed er det muligt at foretage en analyse af udviklingen i planens gennemførelse og dens overensstemmelse med de aktuelle socioøkonomiske forhold.
<P>
Jeg vil gerne takke ordføreren for betænkningen, som efter min mening præsterer en relevant og nognelunde præcis analyse af den portugisiske situation. Jeg vil imidlertid henlede opmærksomheden på nogle aspekter, som jeg finder særlig relevante. Den foreslåede fællesskabsstøtteramme er udarbejdet i en periode med markant økonomisk vækst, men gennemførelsen af støtterammen finder sted inden for helt andre rammer, hvilket kan betyde, at nogle af foranstaltningerne og programmerne ikke længere er i overensstemmelse med den nuværende situation.
<P>
Det vil sandsynligvis være nødvendigt at foretage visse tilpasninger og justeringer, som Kommissionen uden tvivl vil have forståelse for. Endvidere finder jeg det presserende nødvendigt med en forenkling af hele strukturfondssystemet og forvaltningen af det - et synspunkt, som også er blevet fremført i andre indlæg - og at det gøres mere fleksibelt, både med hensyn til omfattede områder og sagsbehandlingen over for modtagerne.
<P>
Jeg finder det relevant at erindre om betydningen af denne fællesskabsstøtteramme for Portugal, for den portugisiske økonomi og for den økonomiske og sociale samhørighed i Unionen, såvel som om de store bestræbelser, Portugal har udfoldet, og de vellykkede resultater, der er opnået med anvendelsen af fællesskabsmidlerne.
<P>
Men - som det også påpeges i betænkningen - der findes fortsat strukturelle mangler, som vil kræve en stor indsats af både Portugal og Unionen. Jeg vil gerne fremhæve et par betragtninger i betænkningen, som jeg finder særlig interessante. Den første drejer sig om nødvendigheden af, at de lokale samfund deltager i planlægningen af initiativer, udformningen af økonomiske strategier og dermed i jobskabelsen.
<P>
Erfaringen viser, at initiativer og operationelle programmer, som udarbejdes og forvaltes lokalt, udviser en højere gennemførelsesgrad og en større effektivitet end dem, der udformes og forvaltes centralt.
<P>
Det glæder mig, at ordføreren som et positivt og vigtigt element for den økonomiske og sociale udvikling i Portugal nævner det geografiske og strategiske potentiale for forbindelserne mellem Europa og Afrika og Nord-, Syd- og Centralamerika og mulighederne for udvikling af maritime industrier. Det er efter min mening et område, hvor Portugal kan spille en rolle, der er i god overensstemmelse med landets historie, ved at etablere forbindelser med kulturelle og økonomiske områder, som ikke alene er af interesse for Portugal, men også for Den Europæiske Union.

<SPEAKER ID=113 LANGUAGE="PT" NAME="Costa Neves">
Hr. formand, jeg vil gerne takke hr. Chichester for hans betænkning og for hans samarbejdsorienterede indstilling.
<P>
Betænkningen bekræfter, at der i Portugal er opnået gode resultater med hensyn til fremme af reel konvergens i de senere år, men den viser også, at det er nødvendigt med en tættere overvågning af udviklingen, større viden om virkningerne af strukturfondsaktionerne og et præcist kendskab til de opnåede resultater.
<P>
Dette skal understreges på baggrund af de vanskeligheder, der har været med at få adgang til alle de ønskede oplysninger, som ordføreren har forsøgt at tilvejebringe. Således er der to tomme rubrikker i skemaet på side 14 i betænkningen, fordi der mangler oplysninger om to portugisiske øområder i den yderste periferi, områder, som netop har de største vanskeligheder. Desuden stammer alle de anførte tal fra 1991 og er altså fem år gamle. Hvis Kommissionen er i besiddelse af de ønskede oplysninger, må Parlamentet have dem tilstillet, og i modsat fald må Kommissionen sørge for at få dem fremskaffet.
<P>
Af de disponible data kan det udledes, at forskellene mellem regionerne er blevet større. Portugal har nærmet sig fællesskabsgennemsnittet, men det gælder ikke for alle regionerne. Der er to måder, hvorpå disse skævheder kan afhjælpes, dels gennem større koncentration af midler i de regioner, der har det største efterslæb, og dels gennem aktioner, som tager sigte på at afhjælpe særlige problemer i disse områder, under forudsætning af at dette kan begrundes - altså forskellige svar på forskellige problemer. Desuden er det nødvendigt med større integrering af EU-finansierede aktioner og aktioner i de pågældende medlemsstater, da der også påhviler disse et ansvar for at afhjælpe asymmetrierne og løse problemerne.
<P>
Målet om at fremme økonomisk og social samhørighed må ses i et bredt perspektiv. Indsatsen vil kun kunne blive effektiv, hvis vi på samme tid bekæmper de eksisterende uligheder inden for Den Europæiske Union og internt i medlemsstaterne.

<SPEAKER ID=114 LANGUAGE="PT" NAME="Novo">
Hr. formand, mine damer og herrer, fru kommissær, analysen af strukturinterventionerne i Portugal viser, at de af Kommissionen og den portugisiske regering fastsatte mål i alt væsentligt er blevet opfyldt såvel under den første fællesskabsstøtteramme som i løbet af de første to år under den anden støtteramme.
<P>
Dette hindrer imidlertid ikke, at vi endnu en gang må insistere på kravet om større gennemsigtighed og kontrol med fællesskabsudgifterne, et krav, der må udvides til at gælde for alle områder og ikke alene for strukturudgifterne. Det fremgår klart af såvel den foreliggende betænkning som af den aktuelle debat i Portugal, at arbejdsmarkedets parter og de lokale og regionale myndigheder kun i meget begrænset omfang har deltaget i fastlæggelsen og overvågningen af de regionale udviklingsplaner - en situation, som i det aktuelle tilfælde yderligere forværres af konstateringen af manglende demokratisk legitimitet i fem af de syv regioner, som den daværende portugisiske regering præsenterede for EU-myndighederne. Ovennævnte forhold er i sig selv en grund, men ikke den eneste, til at foretage en revision af de fastsatte prioriteringer med henblik på bedre at tilpasse strukturaktionerne til de krav, der må stilles til en bæredygtig udvikling i hele landet, og med henblik på at sikre de ovennævnte enheder fuld deltagelse.
<P>
Det fremgår endvidere af betænkningen, at på trods af fællesskabsstøtterammernes globale indvirkning har strukturaktionerne ikke kunnet hindre, at de regionale skævheder er blevet større, især mellem kystområderne og det indre af landet, mellem små og store byer og mellem fastlandet og de meget fjerntliggende øer. Dette bekræfter, hvad vi gentagne gange har påpeget, nemlig at strukturmidlerne trods alt er kvalitativt og kvantitativt utilstrækkelige til at fremme den så meget omtalte økonomiske og sociale samhørighed, hvortil som et minimum kræves en nøje opfyldelse af Edinburgh-aftalen fra 1992 om, at fællesskabsbudgettet opstilles på grundlag af 1, 27 % af Unionens BNP.
<P>
Endelig vil det kun være muligt at indhente de forsinkelser i gennemførelsen af den anden fællesskabsstøtteramme, der har kunnet konstateres i de to seneste år, forsinkelser, som ikke skyldes manglende kapacitet eller mangel på projekter og i endnu mindre grad manglende nødvendighed, og at opfylde de globale mål i 1999, såfremt der på det nationale budget kan afsættes de fornødne midler til at opfylde det additionalitetsprincip, der gælder for strukturaktioner, og dette vil ikke være muligt uden yderligere skatteforhøjelser, hvis man, som den nuværende portugisiske regering gør, insisterer på en ubetinget opfyldelse af Maastricht-kriterierne om nominel konvergens.
<P>
Til sidst vil jeg endnu en gang takke hr. Chichester for hans positive samarbejde med udvalgets medlemmer og for at have optaget en lang række af de ændringsforslag, jeg havde stillet på min gruppes vegne.

<SPEAKER ID=115 LANGUAGE="DE" NAME="Schroedter">
Hr. formand, kære kolleger, selv om vi parlamentsmedlemmer hilser omlægningen af den nye programplanlægning i de tre lande Grækenland, Spanien og Portugal velkommen, navnlig reduktionen af investeringerne til kun at omfatte væsentlige infrastrukturforanstaltninger, en mere bred støtte til tjenesteydelser og til arbejdskraften, kræver vi alligevel påtrængende forbedringer i forbindelse med implementeringen af strukturfondene i disse lande. Det angår Grækenland. Grækenland hindrer fortsat innovative projekter på grund af en ineffektiv og ikke tilstrækkelig gennemskuelig forvaltning. Det er navnlig svært for dem, der vil udføre mindre projekter. Det er endvidere påtrængende nødvendigt, at de græske myndigheder gennemfører forordningens bestemmelser, inddrager regionale og lokale myndigheder i planlægningen og implementeringen og indpasser projekterne, navnlig transportprojekterne, i en integrativ strategi for bæredygtig udvikling for at undgå negative virkninger på den fysiske planlægning og miljøet.
<P>
For Spanien bliver omgangen med vand i stadig højere grad nøglespørgsmålet for udviklingen. Derfor skal det at skåne vandressourcerne være en væsentlig indikator for afgørelsen om projekter. For Portugal er det energiressourcerne. Som helhed viser konstateringen i kapitel 10 i Delors-hvidbogen sig at være sand, nemlig at EU forbliver ineffektiv, så længe EU satser på udbytningen af forgængelige naturgivne ressourcer og lader hånt om arbejdskraftpotentialet.

<SPEAKER ID=116 LANGUAGE="ES" NAME="Sánchez García">
Hr. formand, mine damer og herrer, hr. kommissær, det er en vigtig betænkning, fru Sierra González i dag forelægger, for så vidt som den drejer sig om en politik, der berører Det Europæiske Fællesskabs landkort her ved århundredskiftet, hvor Spanien er indtegnet med 17 veldefinerede, autonome regioner. I den forbindelse vil jeg pege på nogle aspekter, som jeg finder særlig relevante i denne debat:
<P>
1.Jeg kan i det væsentlige - med visse nuanceringer - tilslutte mig de koncepter, som ordføreren anvender til en global vurdering af de fastsatte strukturfondsmål i visse spanske regioner for perioden 1994-1999.2.Understregningen af disse strukturfondsinterventioners økonomiske og sociale betydning for en stat med et højt arbejdsløshedsniveau og store territoriale uligheder.3.Jeg finder det positivt, at vejinfrastrukturer integreres af i transportnettet, - efter en forudgående vurdering af indvirkningen på miljøet -, eftersom det er hensigtsmæssigt at investere i infrastrukturer i en situation med høj arbejdsløshed, og endvidere skal andre positive aspekter nævnes, såsom koordineringen med andre økonomiske instrumenter og den vægt, der lægges på erhvervsuddannelse i interventionerne under Den Europæiske Socialfond.4.Bekymring over den ringe opmærksomhed, der vies forvaltningen af vandressourcer, i betragtning af at der i Spanien er en betydelig mangel på disse ressourcer, såvel som over den utilstrækkelige støtte til modernisering af de svageste strukturer, landbrugsstrukturerne, gennem EUGFL, Udviklingssektionen.5.Nødvendigheden af at inddrage de lokale myndigheder i hele processen og beklagelse af den manglende henvisning til opretholdelsen under mål nr. 1 af De Kanariske Øer, der jo er et af Den Europæiske Unions fjernområder.
<SPEAKER ID=117 LANGUAGE="ES" NAME="Frutos Gama">
Hr. formand, fru kommissær, mine damer og herrer, indledningsvis vil jeg gerne takke fru Sierra for hendes arbejde og tilkendegive, at jeg tilslutter mig hendes betænkning som helhed. Det er rigtigt, at der stadig findes store regionale forskelle i Spanien, men det er lige så rigtigt, at Spaniens BNP i stigende grad nærmer sig fællesskabsgennemsnittet. Strukturfondsstøtten har i den forbindelse spillet en stor rolle, ikke alene for at fremme konvergensen målt i indkomst pr. indbygger, men også for den store udvikling, der har fundet sted i de spanske regioner, for så vidt angår modernisering af produktionssystemet, forbedring af de territoriale forbindelser, uddannelse af de menneskelige ressourcer og en generel forbedring af levestandarden.
<P>
Spanien udfolder i øjeblikket store bestræbelser på at opfylde de nominelle konvergenskriterier, der er en forudsætning for at deltage i den fælles valuta. Det er indlysende, at en sådan tilnærmelse til konvergensmålene kræver en meget stram monetær politik og en lige så stram budgetpolitik, og at de negative virkninger af en sådan restriktiv politik er mest mærkbare i de svageste regioner. Strukturfondene og Samhørighedsfonden er i den forbindelse en uvurderlig støtte til at fremme reel konvergens i de mindst udviklede spanske regioner.
<P>
Jeg vil gerne tilføje, at jeg er enig med fru Sierra om nødvendigheden af at sikre, at potentielle modtagere af strukturmidler modtager fyldestgørende oplysninger, således at vi ikke fremover skal høre, at der ikke er ansøgt om den eller den form for støtte på grund af manglende kendskab til muligheden herfor. Enhver bestræbelse fra Kommissionens side i denne retning må anses for positiv, navnlig hvad angår informering af lokale myndigheder - der er tættest på borgerne - og af arbejdsmarkedets parter. Jeg tilslutter mig fuldt ud ordførerens understregning af, at bekæmpelsen af de geografiske forskelle i Den Europæiske Union kun vil være effektiv, hvis økonomisk og social samhørighed lægges til grund for udformningen og gennemførelsen af alle fællesskabspolitikker.

<SPEAKER ID=118 LANGUAGE="ES" NAME="Campoy Zueco">
Hr. formand, jeg takker fru Sierra for hendes betænkning og for hendes forståelse for andres meninger. At økonomisk og social samhørighed har stor betydning for integrationsprocessen i Den Europæiske Union er hævet over enhver tvivl. Unionen vil kun blive en realitet, hvis der skabes reel samhørighed. Derfor må vi rette opmærksomheden og indsatsen mod de instrumenter, der kan fremme samhørigheden, og forbedre deres reelle og ikke kun statistiske effektivitet. Det ville være et vigtigt bidrag til opbygningen af Den Europæiske Union.
<P>
Heraf følger, at det absolut er nødvendigt at evaluere strukturfondenes regionale indvirkning. Evaluering er nødvendig, men skal anvendes som et middel, der grundlæggende tjener til at udlede de fornødne konsekvenser og at integrere dem i programmerne for at forbedre såvel fondenes virkemåde som selve evalueringssystemet.
<P>
Fru Sierra konstaterer i betænkningen, at fondene i Spanien har bidraget til at fremme konvergensen med de øvrige medlemsstater, men at konvergensprocessen har været langsom og ulige fordelt. Som helhed betragtet for langsom og ulige fordelt på regionerne, og det i en sådan grad, at de regionale skævheder og forskelle er blevet større. Dette må få os til seriøst at analysere situationen. Strukturfondene er i sig selv udmærkede instrumenter til at fremme samhørigheden mellem regionerne, men deres effektivitet afhænger såvel af den økonomiske indsats som af den menneskelige faktor, i lige så høj grad af holdninger og kultur som af økonomien. Det er i sidste instans den enkelte medlemsstat, der er ansvarlig for anvendelsen af instrumentet til fremme af samhørigheden. I Spanien bør de regionale og lokale myndigheder spille en særlig stor rolle som garant for effektiviteten.
<P>
De nye fællesskabsstøtterammer afspejler den rolle for den økonomiske og sociale samhørighed, som uddannelse af de menneskelige ressourcer spiller, hvilket bør føre til etablering af et uddannelsessystem, hvori kreativitet og udvikling af evnen til at lære og til at tilpasse sig er de vigtigste mål i et samfund under stadig forandring samt et erhvervsuddannelsessystem uden akademisk tilsnit, men som nyder prestige og er tilpasset morgendagen.
<P>
Hvorfor har effektiviteten kun været relativ? Der må gøres en indsats for at forbedre informationen og især gennemsigtigheden af denne information. Lokale enheder og potentielle modtagere skal have adgang til præcis og troværdig information. Det er nødvendigt med rådgivning og teknisk bistand til de lokale enheder, som på grund af deres størrelse og strukturfondssystemets kompleksitet har kolossale vanskeligheder med både udformningen og forvaltningen af projekterne. Der skal nødvendigvis være en trykpumpe i underetagen, som hæver vandet op til den øverste etage, men det er en absolut nødvendig betingelse, at der på den øverste etage findes en hane, som kan åbnes, samt et glas med en hånd til at holde det.
<P>
Hvad det i sidste instans drejer sig, mine damer og herrer, er at skabe de rette betingelser for at virkeliggøre Den Europæiske Union, og for at borgerne kan tro på denne mulighed.

<SPEAKER ID=119 NAME="Formanden">
Jeg tror ikke, Parlamentet vil have noget imod, at jeg forslår, at vi forlænger forhandlingen en smule og udskyder den fastlagte pause, så de tre sidste medlemmer kan få mulighed for at komme med deres indlæg, og fr. Wulff-Mathies kan svare, da hun ikke vil være til stede efter kl. 21, og jeg synes ikke, vi kan afslutte forhandlingen uden kommissærens svar.

<SPEAKER ID=120 LANGUAGE="ES" NAME="Vallvé">
Hr. formand, fru kommissær, mine damer og herrer, det er en meget vigtig debat, vi har her i aften om strukturfondene, og jeg vil gerne understrege, at selv om strukturfondene udgør ca. 30 % af Den Europæiske Unions budget, må vi ikke glemme, at dette budget kun tegner sig for lidt under 2 % af medlemslandenes gennemsnitlige BNP. Lad os derfor håbe på gode resultater af strukturfondsindsatsen, men samtidig holde os for øje, hvor store beløb det i realiteten drejer sig om sammenlignet med Fællesskabets BNP.
<P>
Jeg vil gerne takke fru Sierra González for hendes fremragende betænkning om strukturfondenes virkninger i Spanien og på regionaludviklingen. Jeg mener, at der er gjort fremskridt på dette område, og at lokale og regionale myndigheders deltagelse under nøje overholdelse af subsidiaritetsprincippet vil kunne bidrage til en mere effektiv anvendelse af strukturfondsmidlerne.
<P>
Det er i den forbindelse nødvendigt at gøre sig klart, at hver enkelt stat i Den Europæiske Union har en særegen struktur, og at regionernes og lokalområdernes beføjelser i nogle medlemsstater giver mulighed for en mere effektiv anvendelse af strukturfondsmidlerne.
<P>
Til sidst en kommentar til et emne, som allerede er blevet omtalt af formanden for Udvalget om Regionalpolitik, hr. Speciale, nemlig følgerne af den nye sammensætning af strukturfondene fra og med 1999, navnlig set i forhold til udvidelsen af Den Europæiske Union. Kommissionsmedlem fru Wulf-Mathies har flere gange været inde på dette spørgsmål, og efter min mening er det vigtigt allerede nu at begynde at analysere fremtidsperspektiverne, eftersom situationen i Spanien, som i dag i absolutte tal er hovedmodtager af støtte fra strukturfondene og Samhørighedsfonden, selvfølgelig kan ændre sig i fremtiden, og det er et emne, som må tages op i god tid i et forsøg på at forudse eventuelle virkninger.

<SPEAKER ID=121 LANGUAGE="PT" NAME="Lucas Pires">
Hr. formand, mine damer og herrer, også jeg vil takke hr. Chichester for hans afbalancerede, veldokumenterede betænkning, som har opnået konsensus i udvalget. Jeg deler i øvrigt hans synspunkt, at sigtet med betænkninger af denne art hovedsagelig er at gøre status over fortiden, og måske er deres vigtigste funktion at fastslå, at strukturmidlerne uomtvisteligt er blevet godt anvendt.
<P>
Man har fra forskellig side hørt påstande om, at strukturmidlerne ikke er blevet anvendt efter hensigten, og der er fremsat argumenter mod strukturfondenes nyttevirkning, argumenter, der tager sigte på at påvirke den europæiske debat i en bestemt retning, men hver gang, Parlamentet foretager en vurdering af strukturfondenes gennemførelse, kan det i sidste ende konstateres, at der ganske vist kan registreres enkeltstående eksempler på uregelmæssigheder, men at man under ingen omstændigheder kan konkludere, at fordi der findes et enkelt råddent træ, er hele skoven rådden.
<P>
I Portugal, som er emnet for hr. Chichesters betænkning, er der almindelig enighed om, at landet har oplevet en hidtil uset vækst, og at der sideløbende hermed er gennemført gennemgribende reformer, som giver grund til at mene, at Portugal vil have en konkurrencedygtig økonomi i det 21. århundrede. Ja, man kan endog mene, at hvis landet lige fra dette århundredes begyndelse havde oplevet samme vækststigning som i de seneste år, - hvor den har været over fællesskabsgennemsnittet og ligget på omkring 1 % årligt - ville Portugal i dag være et af de mest udviklede lande i Europa.
<P>
Dette er et tilstrækkeligt bevis på strukturstøttemidlernes gavnlige virkning og ikke alene for den portugisiske økonomi og de portugisiske borgere. Den har også været til gavn for mange europæiske virksomheder, som har investeret i Portugal, og de har banet vej for en udvidelse af markedet, ganske vist i moderat omfang - der var ikke tale om et »Far West« i klassisk forstand -; mange store europæiske virksomheder som Ford, Volkswagen, Siemens , kan berette om, i hvor høj grad de har nydt gavn af disse strukturmidler, hvor meget de har bidraget til at øge de store europæiske virksomheders konkurrenceevne og udvide deres marked, idet deres investeringer har vist, at nogle af de fjerntliggende økonomier var langt bedre udrustede og udviklingsegnede, end det kunne se ud til.
<P>
Det er muligt, at der er investeret for meget i basisinfrastrukturer, og det er korrekt, at der fortsat findes alvorlige sektorielle svagheder og regionale forskelle, men Rom blev som bekendt ikke bygget på én dag, og den anden fællesskabsstøtteramme tager netop sigte på at udbedre nogle af de konstaterede mangler ved at lægge større vægt på kvalitative faktorer og tilskynde til investeringer i videnskab og teknologi. Og det er da heller ikke hensigtsmæssigt at betragte videnskab og teknologi som noget, der er forbeholdt de mest udviklede lande, medens der for de mindst udviklede lande ensidigt fokuseres på infrastrukturudvikling, da resultatet heraf vil blive nye former for ulighed.
<P>
Det er nødvendigt at anlægge et nyt og mere positivt syn på udviklingen. Endvidere er det nødvendigt at se virkeligheden i øjnene og erkende, at efter udvidelsen af Den Europæiske Union er der stærkt behov for at øge fællesskabsbudgettet til den samhørighedspolitik, som har givet så indlysende gode resultater. I det nuværende klima er det umuligt at tage spørgsmålet om en sådan ændring af budgettet op. I de betænkninger, som Parlamentet har udarbejdet om regeringskonferencen, har det således ikke været muligt at komme ind på budgetspørgsmål, fordi det var forbudt at nævne ordet »penge«.
<P>
Men hvis vi ikke vil indse, at dette ord er af afgørende betydning, vil vi ikke kunne løse de omhandlede problemer, der er af vital betydning, ikke for Portugal, ikke for Spanien, ikke for Grækenland, men for den europæiske økonomi som helhed. Uden en samhørighedspolitik vil der i øvrigt ikke blive nogen udvidelse. Det ville være en meget dårlig begyndelse, hvis udvidelsen af Den Europæiske Union f.eks. skulle finansieres via de midler, der er afsat til fremme af samhørigheden, som det var på tale for nylig. For i realiteten er udvidelsen i sig selv et samhørighedsinstrument, og det er i dette perspektiv, den må ses.
<P>
Den endelige konklusion af den foreliggende betænkning må være, at selv om udviklingen medfører nye problemer, må vi ikke forfalde til nostalgi efter underudvikling, og at samhørighedspolitikken er af vital betydning for den europæiske enhed.

<SPEAKER ID=122 LANGUAGE="ES" NAME="Valverde López">
Hr. formand, udvalgets debatter og studier er yderst oplysende, og det samme er denne generelle debat om situationen i forbindelse med gennemførelsen af strukturfondene i de tre »samhørighedslande«. Vi kan formodentlig alle tilslutte os de overordnede linjer i fru Sierra González' betænkning, som jeg hermed takker hende for, - den har været os alle til stor nytte.
<P>
Jeg vil bestræbe mig på at supplere de konklusioner, som andre talere er nået frem til. En af de vigtigste af disse er, at ulighederne fortsat består, og det må vi drage de fornødne konsekvenser af. Kommissionen kan gøre de tre »samhørighedslande« en stor tjeneste ved at udarbejde en grundig evalueringsrapport, som regeringerne kan bruge som afsæt for en eventuel revision af politikkerne. For så vidt angår den spanske regering, er en anden hovedkonklusion, at det er nødvendigt at korrigere for de foregående regeringers manglende etablering af sammenhæng mellem den politik, de har udviklet på nationalt plan, og de for fællesskabspolitikkerne og støtterammerne fastsatte mål. Ikke mindst i den forbindelse kunne den ovenomtalte evalueringsrapport være nyttig. Vi må formidle det budskab, at den europæiske dimension i de nationale politikker skal være til stede på alle områder.
<P>
Endvidere skal Kommissionen evaluere kvaliteten af de gennemførte projekter - hvilket vi tit og ofte har påpeget og nu atter gør Kommissionen opmærksom på. Vi har ved flere lejligheder stillet forespørgsler om dette emne, for det viser sig, at projekter, der kun er to-tre år gamle, nu er i totalt forfald. Jeg har flere gange henledt opmærksomheden på den såkaldte »Autovía del 92« i Andalucía, som var færdig i 1992, men som i dag er i ubrugelig. Jeg mener, at der eventuelt foreligger et eksempel på svindel med fællesskabsmidler, og EuropaKommissionen bør derfor indlede en undersøgelsesprocedure.
<P>
Alle har understreget nødvendigheden af at informere befolkningen, de potentielle modtagere af støtten og selvfølgelig de lokale myndigheder. Hvorfor er det nødvendigt at understrege dette? Fordi fællesskabsstøtterammerne i Spanien end ikke er blevet sendt til høring i nogle af de regionale parlamenter, og denne tendens må klart nok vendes.
<P>
Til sidst skal det fastslås, hr. formand, fru kommissær, at strukturfondene på trods af forvaltnings- og evalueringsproblemerne er kolossalt vigtige for de mindst udviklede lande, og det er vort håb, at Rådet, Kommissionen og Parlamentet finder frem til en løsning, der gør det muligt at videreføre dem efter 1999.

<SPEAKER ID=123 NAME="Wulf-Mathies">
Hr. formand, jeg takker de tre ordførere og de involverede udvalg for de udmærkede betænkninger og navnlig for det arbejde, der er gjort under høringerne, som udgør en god tilstandsrapport om programmerne lokalt. Jeg har til dels allerede reageret på principielle spørgsmål, som er nævnt i alle tre betænkninger, i min beretning eller i mit indlæg om Teverson-betænkningen. Derfor vil jeg som det første konstatere her: Trods de forskellige udgangspositioner og problemer og de på grund af konjunkturog strukturkriser vanskelige økonomiske rammebetingelser er der helt klart positive virkninger at spore i alle tre lande, og det er vi jo også enige om.
<P>
Men det viser sig også, at signifikante strukturpolitiske succeser kun kan opnås på længere sigt og at deres volumen hovedsagelig afhænger af, at administrative hæmninger i Kommissionen og i medlemsstaterne fjernes, at regionale og lokale myndigheder samt arbejdsmarkedets parter tages med, at programmernes kvalitet er i orden samt at de evalueres. Der skal fortsat arbejdes intensivt på at forbedre disse punkter.
<P>
Når vi vælger, hvad vi vil lægge hovedvægten på - og også her er jeg enig med Dem - skal vi i endnu højere grad være opmærksomme på at sætte bekæmpelsen af arbejdsløsheden, udvidelsen af de menneskelige ressourcer og styrkelsen af de små og mellemstore virksomheder i centrum. For infrastrukturinvesteringers vedkommende gælder det om i endnu højere grad at lade dem gå til de mest struktursvage regioner og tage dem med i en strategi for bæredygtig udvikling.
<P>
Når der skal tages hensyn til miljøpolitiske mål, er der stadig store hindringer at overvinde, selv om jeg tror, at Kommissionens stædighed ikke kun fører til, at europæiske miljønormer i højere grad overholdes, men også til at der vises øget forståelse for integrerede regionale udviklingskoncepter, i hvilke livskvalitet, teknologiske muligheder og arbejdspladspotentiale i forbindelse med miljøbeskyttelse udnyttes i fællesskab. Kommissionen kan på væsentlige punkter tilslutte sig de tre ordføreres vurderinger og bekymringer.
<P>
I Grækenland gælder det om, som hr. Klironomos rigtigt konstaterer, at skabe nye strukturer og mekanismer til en mere effektiv gennemførelse af den anden fællesskabsstøtteramme (FSR) og navnlig realisere det. Jeg anerkender absolut den græske regerings modige afgørelser om en forbedring af situationen i den offentlige forvaltning og om en revolutionering af de offentlige indkøb. Der var brug for omfattende lovgivningsforanstaltninger til en reform af ordningen vedrørende offentlige arbejder, til oprettelse af de såkaldte MOU - Manangement Organisation Unions - og onestop shop samt til udnyttelse af mulighederne for privat finansiering af store projekter. Nu gælder det om ved hjælp af de nye strukturer og kvalificerede teams at fremskynde gennemførelsen af strukturstøtten og hente flere private investeringer til landet.
<P>
Selv om Grækenland stik imod de bekymringer, der blev givet udtryk for, næsten ramte gennemsnittet for alle femten medlemsstater ved udnyttelsen af bevillingerne 1994-1996 og der i fjor endog blev indgået forpligtelser for 400 mio ecu mere end planlagt, er der enkelte programmer, som har hårdt brug for en omlægning. Den græske regering, min kollega Flynn og jeg er i færd med alligevel at få gang i programmer med en alarmerende dårlig udnyttelse af bevillingerne.
<P>
Af hr. Chichesters betænkning fremgår det, at Portugal helt sikkert er blandt strukturpolitikkens succeshistorier, og det har også andre understreget her. Det gælder netop også for forpligtelse og udnyttelse af bevillinger, selv om landet lige nu i sidste konsekvens er blevet overhalet af Spanien, men det sætter måske skub i konkurrencen om at gøre det lige så godt som naboen og her opnå bedre resultater for alle.
<P>
Det er vel også nok rigtigt at forstærke de tendenser, der er indledt med den anden FSR, og udbygge kvalitative og kvantitative mål. Oprettelsen og bevarelsen af arbejdspladser er et mål, som skal styrkes i to henseender i forbindelse med den foreløbige vurdering af de operationelle foranstaltninger, nemlig ved at der først og fremmest anvendes deflatorer til foranstaltninger med henblik på at skabe arbejdspladser og ved at der indføres regionale beskæftigelsesinitiativer i partnerskab. Jeg vil gerne understrege noget, som næsten alle talere har været inde på, nemlig at kvaliteten af programmerne bliver bedre, jo mere de lokale, som det angår, tages med i beslutnings- og gennemførelsesprocessen.
<P>
Hr. Chichester, målene er sikkert ærgerrige, men jeg anser dem heller ikke for urealistiske, hvis vi løfter i flok. Ved hjælp af de foreløbige vurderinger af de operationelle foranstaltninger, som den portugisiske regering og Kommissionen har indledt i fællesskab, skal strategi, forvaltningsstrukturer og til rådighed stående midler sættes endnu mere målrettet ind på de portugisiske behov for udvikling. Det skal i den forbindelse endvidere undersøges, om der er behov for at oprette udviklingspoler i det indre af landet for at forhindre, at kløften mellem områder langs kysten og områder i det indre af landet bliver endnu større.
<P>
Kommissionen har i det forløbne år ikke kun i Portugal forbedret koordineringen mellem regional- og samhørighedsfond betydeligt, så at de to instrumenter i øget grad kombineres for at fremme den regionale udvikling. Synergien med de øvrige fonde øges også for at forbedre effektiviteten af foranstaltningerne, og vi lytter gerne til de henstillinger, der er fremsat herom.
<P>
Et fælles problem, der er nævnt i hr. Chichesters og fru González' betænkninger, er nødvendigheden af, at den iberiske halvøs vandressourcer udnyttes på en sådan måde, at tørkeproblemerne i de to lande kan bekæmpes med succes og de to landes udvikling fremmes. Kommissionen har derfor støttet Spanien og Portugal gennem relevante undersøgelser og tilbyder med INTERREG 2 C et instrumentarium til fælles aktiviteter på dette område. Vi håber, at denne støtte tillige bidrager til, at forhandlingerne om fælles vandressourcer fører til et heldigt resultat, for i sidste instans kan de to lande kun nyde godt deraf, hvis de her når frem til fælles ideer.
<P>
Kommissionen kan i alt væsentligt tilslutte sig fru Sierra González' konklusioner om de spanske regioners situation. Men jeg vil gerne understrege, at den anden FSR lægger særlig vægt på forbedringen af produktionssystemet med det formål at sætte gang i den økonomiske vækst og skabe arbejdspladser, for en nedbringning af den ekstremt høje arbejdsløshed er vort fælles anliggende, og derfor støttes tiltag inden for erhvervsuddannelserne i stærkt øget omfang. Vi har faktisk allerede nu taget hensyn til flere af de punkter, De har kritiske bemærkninger om.
<P>
Hvad angår de regionale og lokale myndigheders deltagelse, vil jeg gerne gøre opmærksom på, at der på Kommissionens initiativ er blevet nedsat et ledsagende udvalg i hver region for at inddrage regionerne i beslutningerne og forbedre integrationen af gennemførelsen af programmerne. Begge dele er vigtige, fordi der så dér træffes afgørelse om alle programmer under ét. Derudover afsættes der inden for rammerne af FSR til mål 1 ca. 10 % af midlerne og til mål 2 ca. 16 % af midlerne til projekter, der falder ind under de lokale myndigheders kompetence, og vi vil bestræbe os meget på at gøre dette så tydeligt for de berørte, at de kan udnytte midlerne konkret.
<P>
I forbindelse med status på halvvejen vil Kommissionen i Spaniens tilfælde i lighed med, hvad der er tilfældet for alle andre medlemsstater i partnerskab, undersøge, om den valgte strategi er egnet til gennemførelse af de mål, der er opstillet for 1999 eller om der er behov for justeringer af de enkelte interventioner. Jeg vil endnu en gang på baggrund af det sidste indlæg her gøre opmærksom på, at vi heldigvis nu har overvundet medlemsstaternes modstand mod at lade Kommissionen deltage i evalueringen. Tidligere har netop også Spanien været af den opfattelse, at evalueringen overhovedet ikke kom Kommissionen ved. Vi er derfor glade for, at vi er ude over det punkt, at vi nu vurderer i fællesskab og at de foreløbige vurderinger navnlig giver mulighed for endnu på halvvejen at ændre på tingene og lægge hovedvægten således, at de kan gennemføres bedre og mere effektivt og at vi ikke er nødt til at fortsætte med ting, vi ikke anser for optimale, perioden ud.
<P>
Jeg takker for drøftelsen og jeg takker dem, der har deltaget i den!
<P>

<SPEAKER ID=124 NAME="Formanden">
Forhandlingen er afsluttet.
<P>
Afstemningen finder sted torsdag kl. 11.00.
<P>
(Mødet udsat kl. 20.25 og genoptaget kl. 21.00)

<CHAPTER ID=11>
Årsrapport 95 om FoU-aktiviteter
<SPEAKER ID=125 NAME="Formanden">
Næste punkt på dagsordenen er betænkning (A4-0195/96) af Lange for Udvalget om Forskning, Teknologisk Udvikling og Energi om årsrapporten 1995 om Den Europæiske Unions indsats inden for forskning og teknologisk udvikling (KOM(95) 0443 - C4-0437/95).

<SPEAKER ID=126 NAME="Lange">
Fru kommissær, årsrapporten 1995 om forsknings-aktiviteter, som vi drøfter her, er den første, Kommissionen forelægger i henhold til bestemmelserne i artikel 130 P, og i udvalget var vi enige om, at den af den første af denne art at være er acceptabel. Men for fremtiden forventer vi en smule mere. Vi forventer, at denne rapport for fremtiden giver et struktureret overblik over forskningsaktiviteterne og dermed bliver en hjælp til at kunne vurdere disse aktiviteter.
<P>
Indtil nu, og det er givet en positiv effekt, har denne rapport givet et bredt overblik over forskningsaktiviteterne, et bredt og udmærket overblik. Men det analytiske ved rapporten mangler stadig. Man kan ikke af den slutte noget om tilstrækkelige begrundelser for at lægge hovedvægten på nye ting. Det er lidt kedeligt, fordi vi jo hele tiden drøfter udvidelsen og den videre udvikling af forskningsaktiviteterne. Nu efter refinansieringen af det fjerde program drøfter vi det femte. Der foreligger ikke nogen konsistent analyse af det, vi hidtil har foretaget os. Jeg henviser til et andet område. Det er da meget mærkeligt, at vi f.eks. drøfter evalueringen af transportprogrammet til det tredje rammeprogram og samtidig udarbejder det femte.
<P>
Som helhed skal evalueringsvirksomheden og analysen af Kommissionens forskningsaktiviteter ske mere konsistent og hurtigere, så at man virkelig af erfaringerne kan høste resultater til det nye. Derfor skal der med henblik på forskningsrapporten 1996 ud fra erfaringerne med forskningsrapporten 1995 opstilles fem entydige klare kriterier.
<P>
For det første: Vi har brug for en ensartet evalueringsplan, der gør de enkelte programmer og resultaterne af dem sammenlignelige også i de kommende år. For det andet: Vi skal i højere grad forsøge at vurdere, hvad vi har opnået med programmerne. Det må ikke kun som nu være en redegørelse, vi har tillige brug for et forsøg på en vurdering og de deraf afledte konklusioner. I den forbindelse kan man udmærket gøre opmærksom på problemer. Det er naturligvis rart, når man fremlægger en forskningsrapport, hvori det gode står, men det hører med til en ærlig måde at betragte sagen på, at man netop også fremdrager problemer og bearbejder dem. For det tredje: Forskningsstøttens rolle i forbindelse med de øvrige EU-programmer skal undersøges mere indgående. Overlapninger og også mulighederne for at supplere skal fremgå klart. For det fjerde: Det skal fremgå mere klart, hvilke praktiske problemer der har været med forskningsstøtten, hvad enten det var inden for ansøgnings- eller godkendelsesområdet eller med hensyn til gennemførelsen. På grundlag af denne analyse af de praktiske problemer får vi så naturligvis brug for forslag til at løse dem for at kunne gøre det bedre. For det femte: Der er udarbejdet monitoringrapporter om særprogrammerne. Jeg mener, og udvalget mener, at monitoringrapporternes resultater skal med i den næste årsrapport om forskning, og det skal netop være resultaterne, kommenteret af Kommissionen, ikke samtlige 700 sider.
<P>
Tages der hensyn til disse frem kriterier, kan rapporten virkelig gøre noget væsentligt for den videre udvikling af Den Europæiske Unions forskningsaktiviteter. Forskningsrapporten 1995 er blevet fremlagt med nogen forsinkelse. Årsagen var naturligvis, at den dannede overgangen fra den 3. til den 4. og at den var den første af sin art. Jeg kunne ønske, at rapporten i begyndelsen af et nyt år fremlægges noget hurtigere, for at vi så har rimelig tid til at drøfte den og nå frem til resultater.
<P>
Fru kommissær, jeg anmoder Dem om at se nærmere på disse fem ideer til den næste forskningsrapport. Jeg takker for Deres opmærksomhed.

<SPEAKER ID=127 LANGUAGE="DE" NAME="Quisthoudt-Rowohl">
Hr. formand, fru kommissær, kære kolleger, vi fik i 1995 en evalueringsrapport, som beskæftiger sig med overgangen fra det tredje til det fjerde rammeprogram. Nøjagtig samtidig går vi med fuld musik frem mod det femte rammeprogram. Jeg må i modsætning til den, der havde ordet før mig, sige, at vi som gruppe har forståelse for, at der er et vist spand af tid mellem udførelse og evaluering. Dog spørger jeg virkelig mig selv: hvorledes kan vi lære af erfaringer, når vi programmerer fremtiden, før vi for alvor har belyst fortiden kritisk? Dér burde man gøre noget andet. For det andet - det er allerede blevet nævnt, jeg vil gerne gå et skridt videre: Sammenhængen mellem forskningens andel i andre programmer, i hjælpeprogrammer som TACIS og PHARE, eller i alle de samhørighedsprogrammer, vi har - netop i dag har vi talt meget om strukturpolitik - sammenhængen mellem forskningens andel i disse programmer og i de rene forskningsprogrammer burde da fremgå klarere. Netop i år har Kommissionen meget ofte talt om koordinering af de forskellige forskningspolitikker. Det ville være en uhyre fornuftig begyndelse, om Kommissionen kunne foretage en regelret koordinering i første omgang hos sig selv. Det er altid bedst at begynde hos sig selv.
<P>
For det tredje: Set ud fra min gruppes synspunkt skal en evaluering ikke gå ud fra, at man altid kører videre i samme spor. Vi har i årenes løb oplevet, at særprogrammer til stadighed er blevet udskrevet, som de altid har været. Der burde snarere gives en beskrivelse af strategier til en forbedring af effektiviteten og så skulle der sættes spørgsmålstegn ved netop disse strategier i de følgende programmer og succeserne eller fiaskoerne, hvis der da er tale om sådanne, undersøges bedre og mere tydeligt.
<P>
Sidste punkt: Jeg spørger mig selv, om der ikke var behov for, at vi eventuelt gjorde os principielle tanker netop med henblik på det femte rammeprogram om meningen eller mangelen på samme med evalueringen, således som den er nu. Vi har brug for objektive kriterier, der kan kontrolleres, hvor vanskelige de end måtte være. De skal heller ikke være almengyldige for hele verden, de skal blot for os udgøre en kontinuitet fra det ene år til det næste. For tiden oplever vi det således, at hver evalueringsrapport er en selvstændig enhed. Der er jo knap nok mulighed for at sammenligne.
<P>
Jeg vender nu tilbage til begyndelsen: Vi kan kun lære af fortidens fejl, dersom vi bearbejder dem uafbrudt, og det er der netop nu forud for det femte rammeprogram meget hårdt brug for!

<SPEAKER ID=128 LANGUAGE="FR" NAME="Pompidou">
Hr. formand, fru kommissær, kære kolleger, jeg vil allerførst lykønske hr. Lange med det glimrende stykke arbejde, han har udført. Hans betænkning vil gøre det muligt at forbedre gennemsigtigheden af det femte forskningsrammeprogram og under alle omstændigheder i øjeblikket det fjerde forskningsrammeprogram. Dette sker i overensstemmelse med bestemmelserne i EU-traktatens artikel 130 P.
<P>
Betænkningen indeholder en række specifikke oplysninger om de forskellige programmer uden at indeholde en passende analyse. Der mangler således præcise oplysninger vedrørende evalueringen af de forskellige programmer samt oplysninger vedrørende fordelingen af fondene mellem universiteter, virksomheder og forskningsinstitutioner.
<P>
Jeg vil også understrege, at betænkningen heller ikke behandler de vigtigste problemer. Der kan nemlig konstateres en klar stigning i ansøgninger, der får afslag, for så vidt som medlemsstaterne har skåret i forskningsbevillingerne. I den forbindelse er det absolut nødvendigt at gøre en indsats for at forenkle ansøgningsproceduren for adgang til programmerne med det formål at begrænse ansøgernes tids- og pengetab.
<P>
Dette er af afgørende betydning for at gøre det muligt for små og mellemstore virksomheder, hvis finansielle midler ikke gør det muligt at afholde sådanne ekstraomkostninger, at få adgang. Efter min mening burde man ikke beskære fællesskabsbevillingerne til forskning. Det er nemlig Den Europæiske Unions forsknings- og udviklingspolitik, der muliggør fremtidig udvikling og sikrer erhvervslivets konkurrenceevne over for vores konkurrenter, herunder vores traditionelle konkurrenter USA og Japan, men også over for de nye industrilande, hvis produktions- og afsætningskapacitet nu bør tages i betragtning.
<P>
Desuden burde der gøres en indsats for, at en række laboratorier, der beskæftiger sig med grundforskning, inddrages yderligere i programmerne. Sådanne laboratorier har indtil videre ikke i synderlig grad høstet fordele af de af Kommissionen foreslåede programmer. Det forholder sig nemlig således, at grundforskningen - ud over at udvide vores viden - også gør det muligt at planlægge fremtiden og endda at undgå ulykkelige situationer - kogalskabsproblemet er et udmærket eksempel.
<P>
Endelig burde der gøres en indsats for en bedre koordinering mellem fællesskabsprogrammerne og medlemsstaternes forskningsaktiviteter og f.eks. til fremme af en passende resultatformidling.
<P>
Jeg er derfor enig med ordføreren, som påpeger nødvendigheden af at udarbejde en ensartet evalueringsplan, som skal gøre det muligt at sammenligne gennemførelsen og resultaterne af de forskellige programmer. En sådan evalueringsplan vil kræve, at der udarbejdes opfølgningsrapporter, og at dette arbejde udføres af uvildige eksperter, som i øvrigt ikke er nævnt i årsrapporten. Medmindre dette sker, vil det blive vanskeligt at gennemføre en a posteriori-evaluering. Uden en sådan evaluering vil Kommissionen have svært ved at gennemføre den fremtidige planlægning, og Europa-Parlamentet vil have svært ved at foretage de prioriteringer, som hører til dens opgaver.

<SPEAKER ID=129 LANGUAGE="NL" NAME="Plooij-Van Gorsel">
Hr. formand, fru kommissær, kære kolleger, det overrasker mig, at det gang på gang lykkes Kommissionen at lede Europa-Parlamentet på vildspor ved at trylle med datoer. Tag nu denne beretning. Det drejer sig ikke om årsberetningen for 1995, således som titlen lader formode, men beretningen om de forskningsaktiviteter, som Unionen har gennemført i 1994, og det vedrører det tredje rammeprogram. Jeg spørger mig selv, og det har andre kolleger også tidligere gjort, hvorfor evalueringsberetninger til stadighed kommer så sent til Parlamentet. For at kunne udforme en ordentlig, fremtidsorienteret forskningspolitik er indsigt i resultaterne af tidligere programmer nødvendig. Jeg beder derfor Kommissionen om at tage konklusion nr. 12 ordentligt til efterretning, nemlig at vi for fremtiden hver gang skal drøfte årsberetninger så tidligt som muligt i det direkte derpå følgende år og ikke senere end 31. marts.
<P>
Unionens fundamentale rolle med hensyn til forskning og udvikling er fremme af samarbejdet og ikke fremme af projekter og programmer. Koordinering af medlemsstaternes forskningspolitik er kun mulig, hvis der samarbejdes. I de fremtidige årsberetninger bør Kommissionen derfor optage en specifik del om forbindelsen mellem Unionens og de enkelte medlemsstaters forskningsaktiviteter. Således kan overlapninger eller afvigende strategier undgås, og et optimalt rendement kan opnås.
<P>
Forberedelserne til det femte rammeprogram er allerede i fuld gang. Kommissionen har endda allerede udarbejdet et dokument med direktivforslag. Udmærket. Med henblik på politiske beslutninger herom er det nødvendigt, at det fjerde rammeprograms særskilte programmer regelmæssigt analyseres kritisk ifølge en ensartet metodik.
<P>
Endelig er årsberetninger, Kommissionens evalueringer, ikke nogen forpligtelse, men dokumenter, som er med til at afgøre fastsættelsen af fremtidige forskningsprioriteter.

<SPEAKER ID=130 LANGUAGE="SV" NAME="Holm">
Hr. formand, Parlamentet har nu - bedre sent end aldrig - endelig modtaget denne første årsrapport fra Kommissionen, og det er jeg meget glad for. Jeg finder det som parlamentsmedlem yderst vigtigt, at vi får adgang til sådanne rapporter, idet de evalueringer, der skal foretages, kommer til at danne grundlag for de afgørelser, som vi senere skal træffe om forskellige forskningsprojekter. Det er først og fremmest vigtigt, fordi der er tale om meget store økonomiske tal. Fjerde rammeprogram drejer sig om flere milliarder ecu fordelt over fem år, og vi må derfor være klar over, hvad vi investerer dem i.
<P>
På den baggrund er det beklageligt, at rapporten ikke lever op til de forventninger, som man kan få, når man læser traktatens artikel 130 P. Årsrapporten er holdt i udelukkende positive vendinger, og der står intet om de problemer, som denne type aktiviteter kan forventes at give anledning til. Jeg savner således analysedelen i rapporten og Kommissionens forslag til, hvordan de problemer, der findes, kan løses.
<P>
Den svenske ekspertgruppe vedrørende studier i offentlig økonomi offentliggjorde i februar i år en rapport, hvori det bl.a hed, at EU's egne evalueringer ofte er mangelfulde. Den foreliggende årsrapport bekræfter således den svenske rapport i den henseende. Jeg håber derfor, Kommissionens næste årsrapport også vil indeholde en evaluering af resultaterne og konklusioner heraf. I den svenske rapport blev der desuden rettet en sviende kritik mod EU's forskning og navnlig af måden, hvorpå den resultater udbredes. Det er noget, som EU fremover må blive langt, langt bedre til.
<P>
Afslutningsvis håber jeg, Kommissionen noterer sig, hvad der står i Lange-betænkningen, som vi fra De Grønnes side vil støtte, og at den næste gang, belært af erfaringerne, forelægger en bedre årsrapport.

<SPEAKER ID=131 NAME="Cresson">
Hr. formand, ærede parlamentsmedlemmer, allerførst vil jeg takke hr. Lange for det store arbejde han har lagt i analysen af årsrapporten 1995 om Den Europæiske Unions indsats inden for forskning og teknologisk udvikling. Hr. Lange har gennemført en grundig analyse, der udmunder i en række overordentlig nyttige anbefalinger.
<P>
Jeg vil imidlertid tilføje, at jeg nok finder visse synspunkter, der er indeholdt i betænkningen, og som er blevet fremsat under debatten her i dag, lidt hårde. Det forekommer mig, at dette til en vis grad bygger på en misforståelse. Jeg vil derfor her i aften gøre rede for årsrapportens nærmere beskaffenhed og funktion, forklare, hvorledes årsrapporten placerer sig i forhold til informations-, evaluerings- og opfølgningsmekanismen med hensyn til forskningsaktiviteterne og angive de forbedringer, som Kommissionen agter at foretage i denne mekanisme på linje med anbefalingerne i beslutningsforslaget.
<P>
Kommissionens forelæggelse af en årsrapport om forskningsaktiviteterne i Unionen sker i henhold til bestemmelserne i traktatens artikel 130 P. Årsrapporten er ikke en evalueringsrapport. Og rapporten tjener heller ikke til at bidrage til at nyorientere forskningsaktiviteterne eller opstille nye prioriteringer. Sigtet med rapporten er i første række at informere. Det er naturligvis absolut nødvendigt at gennemføre en grundig evaluering af forskningsprogrammerne og af resultaterne. Men dette sker ved hjælp af andre instrumenter end årsrapporten.
<P>
Det er det andet punkt, jeg ville berøre. Kommissionens meddelelse af 22. maj 1996 om evaluering og opfølgning af programmerne skelner meget klart mellem to funktioner. Og opfølgningen sker ved hjælp af årlige opfølgningsrapporter vedrørende særprogrammerne og rammeprogrammet. Disse rapporter har hovedsagelig en faktuel karakter.
<P>
Dernæst er der evalueringsfunktionen. Formålet er her at vurdere, i hvilken udstrækning programmerne har opfyldt målsætningerne, og om de er tilpasset behovene. Formålet er også at fastslå, på hvilke punkter Unionens virke bør nyorienteres. Med henblik herpå udarbejdes der hvert femte år evalueringsrapporter vedrørende særprogrammerne og rammeprogrammet; opgaven varetages af et panel af uvildige eksperter.
<P>
De første opfølgningsrapporter er blevet fremsendt til Europa-Parlamentet. De første femårige evalueringsrapporter er under udarbejdelse og vil være færdige i slutningen af dette år på tidspunktet for drøftelserne vedrørende det femte rammeprogram. Med hensyn til rapporten vedrørende rammeprogrammet er det hr. Étienne Davignon, der står for arbejdet. Årsrapporten, der ligesom opfølgningsrapporterne har en hovedsagelig faktuel karakter, indtager sin plads ved siden af dette dobbelte system af rapporter.
<P>
Endelig vil jeg som lovet komme med nogle betragtninger om fremtiden. Det er rigtigt, at der kan forbedres på årsrapporten for 1995. Jeg skal nævne tre forhold, der belyser denne indkøring. For det første er årsrapporten den første af sin art. Forberedelsen af rapporten faldt sammen med etableringen af den nye evalueringsplan og -opfølgningsplan. Den faldt også sammen med igangsætningen af det fjerde rammeprogram, i hvilken forbindelse de første oplysninger først forelå forholdsvis sent på året. Men jeg vil gerne gøre det helt klart, at Kommissionen agter at gennemføre evaluerings- og opfølgningsopgaverne med største omhu.
<P>
Meddelelsen, således som den fremtræder i morgen, og som udstikker retningslinjerne for det femte rammeprogram, omtaler udtrykkeligt nødvendigheden af at udvikle et instrument af synopsis-typen, der gør det muligt at måle fremskridtene og resultaterne af programmerne. Der vil blive gennemført forbedringer i hele informations-, evaluerings- og opfølgningsinstrumentet, som bør betragtes som en helhed. Forbedringerne vil være helt på linje med beslutningsforslagets anbefalinger. Der vil også blive etableret en ensartet plan til registrering af oplysninger vedrørende de fremskridt, der sker i implementeringen af programmerne.
<P>
De elementer, som er forbundet med de aspekter, der giver anledning til den største bekymring, især implementeringsperiodens længde og bevillingernes fordeling på deltagere eller region, vil blive bedre belyst. Man vil foretage og formidle en kvalitativ vurdering af implementeringen og resultaterne af programmerne. Man vil gøre en indsats for at fremskynde udarbejdelsen af årsrapporten, i den udstrækning det er muligt af hensyn til de taldata, der skal indhentes fra forskellige kilder.
<P>
Til sidst vil jeg sige, at jeg tror, at med årsrapporten samt opfølgnings- og evalueringsrapporterne vil europaparlamentsmedlemmerne - men også medlemsstaternes myndigheder - råde over et en bred vifte af nyttige instrumenter. Dette burde gøre det muligt at danne sig et detaljeret og fyldestgørende overblik over forskningsaktiviteterne i Unionen og at vurdere, i hvilken udstrækning de opstillede målsætninger er opfyldt.

<SPEAKER ID=132 NAME="Formanden">
Forhandlingen er afsluttet.
<P>
Afstemningen finder sted i morgen kl. 11.00.

<CHAPTER ID=12>
Det fælles merværdiafgiftssystem
<SPEAKER ID=133 NAME="Formanden">
Næste punkt på dagsordenen er betænkning (A4-0225/96) af Langen for Udvalget om Økonomi, Valutaspørgsmål og Industripolitik om forslag til Rådets direktiv om ændring af direktiv 77/388/EØF om det fælles merværdiafgiftssystem (minimumssats for normalsatsen) (KOM(95) 0731 - C4-0153/96-95/0362(CNS)).

<SPEAKER ID=134 NAME="Langen">
Hr. formand, Kommissionens forslag til ændring af direktivet om det fælles merværdiafgiftssystem er i de sidste måneder blevet drøftet indgående i Europa-Parlamentets korresponderende Udvalg om Økonomi. På i alt fire møder har Udvalget om Økonomi, Valutaspørgsmål og Industripolitik gennemgået Kommissionens forslag og medlemmerne har udtalt sig. Den 26. juni 1996 vedtoges det foreliggende forslag til lovgivningsmæssig beslutning.
<P>
Med det foreliggende direktivforslag skal det forhindres, at merværdiafgiftssatserne og skattestrukturerne i medlemsstaterne glider endnu længere fra hinanden. Da overgangen til opkrævning af merværdiafgift i en vares oprindelsesland, som efter planen skulle ske i 1997, ikke længere kan gennemføres rettidigt, forsøger Kommissionen med dette minimumsforslag at undgå yderligere fordrejninger.
<P>
For at merværdiafgiftssatserne ikke skal blive for forskellige, skal der ved siden af den allerede gældende minimumssats på 15 procentpoint for fremtiden fastsættes en maksimumssats på 25 procentpoint. Da alle normale merværdiafgiftssatser - der er mange undtagelser ikke kun for landbrugsprodukter, men også for andre varer, f.eks. bøger - i Den Europæiske Unions medlemsstater ligger mellem 15 % i Tyskland og Luxembourg og 25 % i Danmark og Sverige, betyder denne fastsættelse, som skal gælde fra 1. januar 1997 til 31. december 1998, dvs. to år, ikke umiddelbart nogen ændring af de enkelte afgiftssatser i medlemsstaterne.
<P>
Selv om det er sådan, er Kommissionens forslag godt, for det forhindrer, at merværdiafgiftssatserne i en tid, hvor der indtil nu ikke har været mulighed for at træffe en afgørelse, bliver endnu mere forskellige. I henhold til Kommissionens forslag skal Rådet altså senest i 1998 afgøre, om båndbredden for merværdiafgiftssatserne for fremtiden skal reduceres.
<P>
Hr. kommissær Monti fremlagde i juli et program derom for det indre marked med et nøje tidsforløb; programmet er meget ærgerrigt og støttes uforbeholdent fra vor side. Kommissionens nuværende forslag, som hovedsagelig går ud på at bibeholde harmoniseringen, som den er, kan dog ikke skjule, at det kompetente Råd - og ikke Kommissionen - hidtil har blokeret for en videregående harmonisering af skattesystemerne med enstemmighedsprincippet og at dette heller ikke for fremtiden på nogen måde kan udelukkes.
<P>
Harmoniseringen af skattesystemerne i Unionen er af afgørende betydning, både hvad angår ØMU'ens tredje fase, og hvad angår en effektiv beskæftigelsespolitik. Derfor er en yderligere tilnærmelse af merværdiafgiftssatserne stærkt påkrævet, for at det indre marked kan fungere gnidningsløst og fordrejninger undgås. Kun gennem en snarlig etablering af et så ensartet europæisk skatteområde som muligt kan talrige administrative handelshindringer afskaffes og varige arbejdspladser skabes og sikres.
<P>
Som ordfører vil jeg i denne sammenhæng gerne udtale mig om det foreliggende ændringsforslag fra De Europæiske Socialdemokraters Gruppe, som siger nej til maksimumsgrænsen på 25 procentpoint. Et tilsvarende ændringsforslag fik ikke flertal i Udvalget om Økonomi, Valutaspørgsmål og Industripolitik, men blev forkastet af et flertal, og jeg anmoder kollegerne om nu at gøre det samme på plenarforsamlingen.
<P>
Kommissionen har lavet sit hjemmearbejde, og jeg vil gerne opfordre Dem til virkelig at ændre den nuværende overgangsbestemmelse om opkrævning af merværdiafgift i en vares bestemmelsesland til opkrævning i varens oprindelsesland, for det administrative besvær, mulighederne for skatteunddragelse og de mangeartede problemer for små og mellemstore virksomheder skal ikke undervurderes.
<P>
Hr. kommissær Monti skal personlig have tak, fordi han trods en snarere afskrækkende foreløbig status ikke mister målet afgiftsharmonisering af syne og trods mangeartet modstand fra medlemsstaterne ikke har mistet modet til at stille konstruktive forslag. Det er nu op til Rådet omsider at gøre en helhjertet indsats for harmoniseringen af merværdiafgiftssatserne.

<SPEAKER ID=135 LANGUAGE="NL" NAME="Metten">
Hr. formand, jeg vil koncentrere mig om det ændringsforslag, som vi i Den Socialistiske Gruppe har stillet om ikke at fastsætte nogen maksimumgrænse for merværdiafgiftssatserne. Jeg tror, at vi med henblik herpå skal skitsere de rammer, inden for hvilke medlemsstaterne i øjeblikket befinder sig økonomisk set, og det er de besparelser, som Den Økonomiske og Monetære Union aftvinger. Desuden må vi se på Delors-hvidbogen, som også kommissær Monti henviste til i en meddelelse i marts i år, og som for medlemsstaterne opstiller det mål, at skattebyrden fra arbejde flyttes over på andre faktorer. Hvis vi begynder med sidstnævnte, og hvis vi ser på, hvor der under alle omstændigheder er mulighed for at flytte skattebyrden, så ser vi, at det for kapitalens vedkommende bestemt ikke er muligt på kort sigt, kapital, som jo er den mest mobile faktor, og at forhøjelse af punktafgifterne, men i hvert fald af merværdiafgifterne, måske egentlig udgør den eneste reelle mulighed for medlemsstaterne for at flytte skatte- og afgiftsmæssige byrder fra arbejde over på disse andre faktorer. Det erkender Kommissionen egentlig i dette arbejdsdokument fra marts i år, når den på en forsigtig måde foreslår, at man, når man går over til det definitive system, bør vælge en procentdel, som ligger et par procent højere end gennemsnittet for dermed at kompensere for skattebyrden på arbejde.
<P>
Når man ser på denne baggrund, så er det i det mindste ikke særlig konsistent, hvad Kommissionen her gør, for Kommissionen begrænser i virkeligheden her uden umiddelbar nødvendighed medlemsstaternes muligheder for skatte- og afgiftspolitik yderligere. Hr. Langen har også gjort opmærksom på, at der mindst er to medlemsstater, som allerede befinder sig på denne grænse på 25 %.
<P>
Hvorfor er der ikke nogen umiddelbar uopsættelighed? Fordi den eneste grund til, at der skulle være behov for en større konvergens af satserne, ville være en overgang til det definitive system. For ved det nuværende system, det har en undersøgelse foretaget på Kommissionens foranledning også vist, er der ikke nogen fundamental fordrejning af konkurrencen mellem medlemsstaterne. Med andre ord ville der egentlig kun for det definitive system være brug for en konvergens af satserne. Men kommer dette definitive system? Kommissionen er ikke engang kommet så langt, at den virkelig har stillet et forslag. Den har kun forelagt et diskussionsoplæg, som jeg for øvrigt endnu ikke har modtaget, men i mellemtiden er det dog tydeligt, at hvis det overhovedet kommer, bliver det først efter år 2000. Min egen vurdering er, at medmindre det nuværende system resulterer i en sådan svindel, at det virkelig bliver uholdbart, kunne alle medlemsstater måske blive overbevist om, at de bør gå over til det definitive system. Men de beretninger, som jeg har modtaget indtil nu, går ud på, at denne svindel netop ikke er påviselig. Jeg må sige, til min store overraskelse. Jeg er meget spændt på de argumenter, som Kommissionen har for at sige, ja, det nuværende system er så tyngende, at vi må gå over til et andet.
<P>
Kort sagt, i hvert fald i betragtning af den kendsgerning, at vi stadig slet ikke har nogen nøjagtige oplysninger om, hvornår vi nu virkelig går over til det definitive system, og hvordan det vil se ud, tror jeg, at det er alt for overilet under disse omstændigheder for Den Økonomiske og Monetære Union, hvori alle medlemsstater står under et enormt skatte- og afgiftsmæssigt pres, at begrænse medlemsstaternes muligheder for skatte- og afgiftsmæssig politik, og derfor har vi i Den Socialistiske Gruppe stillet et ændringsforslag om at afskaffe denne maksimumgrænse.

<SPEAKER ID=136 LANGUAGE="DE" NAME="Friedrich">
Hr. formand, først vil jeg gerne takke hr. Langen for hans klare og overbevisende betænkning, som naturligvis fortjener vort ja. Vi tager i dag et vigtigt skridt i retning af yderligere harmonisering af afgifterne i Den Europæiske Union. Netop fordi vi ønsker konkurrence mellem landene og systemerne i Den Europæiske Union, har vi brug for fælles spilleregler, som alle retter sig efter. Den foreslåede sats - minimum 15 og maksimum 25 - er helt i overensstemmelse med det, der i dag er nødvendigt. Socialdemokraterne i Tyskland har endog vendt sig imod, at der kunne finde en forhøjelse sted fra 15 % til 16 %, og de anser så nok et bortfald af maksimumsgrænserne for helt forkert. Jeg kan derfor slet ikke forstå, hr. Metten, at De her endog sætter spørgsmålstegn ved de 25 %, hvilket jo ville betyde, at endog højere satser end denne sats skulle være mulige.
<P>
Uden de af Kommissionen foreslåede begrænsninger og bestemmelser ville der hos os ikke være nogen konkurrence mellem systemerne, men opstå en slags catch as catch can . Det kan og vil vi ikke, jeg er tværtimod overbevist om, at Den Europæiske Union endog bliver nødt til at træffe yderligere supplerende foranstaltninger i de kommende måneder og år inden for skattesektoren for at få sat en stopper for skattely. Det kan da ikke accepteres, at f.eks. folk, der tjener mange penge, blot ved at flytte til en nabostat i EU som udlændinge skal betale mindre i skat end hjemme.
<P>
Hvis vi vil sætte en stopper for, at folk søger skattely, har vi her ikke brug for mindre, men for mere europæisk samarbejde. Et stort onde ved skat af bl.a. rente- og aktieudbytte er, at landets egne borgere bliver behandlet dårligere end udlændinge. I samme øjeblik vi i hele Den Europæiske Union behandler de enkelte landes egne borgere og udlændinge ens, hvad angår skat af bl.a. rente- og aktieudbytte, har vi fjernet den vigtigste grund til at søge skattely og taget et stort skridt i retning af skattemæssig retfærdighed.

<SPEAKER ID=137 LANGUAGE="SV" NAME="Svensson">
Hr. formand, det er ikke alene principielt forkert, men også praktisk uigennemførligt at harmonisere merværdiafgiften. Merværdiafgiften har helt forskellig vægt og tjener helt forskellige formål i landenes budgetter. En harmonisering vil skabe kaos i de nationale finanser. En nedsættelse af maksimumssatsen vil være en yderligere trussel mod de offentlige infrastrukturer i de lande, hvor merværdiafgiften er en væsentlig indtægtskilde.
<P>
Skattemæssig harmonisering strider desuden imod et vigtigt princip i alle demokratiske grundlove, nemlig folkets ret til at beskatte sig selv. Derfor bør vi indse, at en fælles skattepolitik ikke er politisk gennemførlig. Den er heller ikke nødvendig for det europæiske samarbejde, som den tværtimod vil kunne skade.

<SPEAKER ID=138 LANGUAGE="SV" NAME="Wibe">
Hr. formand, jeg hører til dem, der er kritiske over for denne betænkning i dens nuværende udformning, og det af flere grunde. For det første mener jeg ikke , at forskellige merværdiafgiftssatser udgør en betydelig handelshindring. Økonomiske handelshindringer, der fordrejer konkurrencen, opstår, når varer fra et land eller et område forskelsbehandles, f.eks. hvis der findes en told, som er rettet mod et andet land eller mod omverdenen som helhed. I sådanne tilfælde stilles andre landes varer ugunstigt til fordel for nationale varer, og de komparative fordele ved samhandelen kommer ikke forbrugerne til gode. Forskellige merværdiafgiftssatser giver ikke anledning til en sådan forskelsbehandling. Har et land højere afgiftssatser, retter disse sig mod al produktion og ikke kun mod et bestemt område. Forskellige merværdiafgiftssatser, hr. formand, indebærer med andre ord ikke , at konkurrencen fordrejes.
<P>
Hvert land bør på demokratisk vis kunne bestemme over sine egne skatter. Der hersker forskellige politiske opfattelser i unionslandene, bl.a. om hvor stor den offentlige sektor eller hvor omfattende de sociale sikringsordninger skal være. Disse forskellige anskuelser bør kunne komme til udtryk i forskellige skatter.
<P>
Endvidere tilslutter jeg mig fuldt ud det ændringsforslag, som hr. Metten har stillet. Vi har en situation, hvor der er store budgetunderskud i medlemslandene. Disse underskud søger man nu mange steder at få bugt med ved at skære ned på den offentlige service. Et budget kan imidlertid ikke alene forbedres ved at skære ned, men også ved at øge indtægterne. Medlemsstaterne må derfor have ret til, hvis de ønsker det, at forhøje den maksimale merværdiafgiftssats til over den foreslåede grænse på 25 %. At fastsætte en sådan øvre grænse er det samme som at sætte en øvre grænse for den offentlige service.
<P>
Endelig, hr. formand, mener jeg, at forslaget om helt identiske merværdiafgiftssatser er forfejlet af den simple grund, at hvert land har brug for sin egen optimale sammensætning af skatter (indkomstskatter, merværdiafgifter osv.) for at opnå økonomisk effektivitet. Forslaget om identiske merværdiafgifter er efter min mening ikke økonomisk effektivt, men ineffektivt.

<SPEAKER ID=139 NAME="Monti">
Hr. formand, ærede parlamentsmedlemmer, jeg vil allerførst takke hr. Langen. Det er som bekendt hensigten med det foreliggende direktivforslag at fastsætte et minimum og et maksimum på henholdsvis 15 og 25 % for merværdiafgiftssatsen for perioden 1. januar 1997 til 31. december 1998. For indeværende er medlemsstaterne forpligtet til indtil den 31. december 1996 at anvende en normalsats, der ikke er under 15 % inden for rammerne af overgangsordningen, medens der ikke er fastsat nogen maksimumsats. I praksis anvender medlemsstaterne en merværdiafgiftssats på mellem 15 og 25 %.
<P>
I henhold til fællesskabslovgivningen om merværdiafgifter skal Kommissionen fremsætte et forslag til regulering af situationen efter den 31. december 1996. Det direktivforslag, Kommissionen fremsætter, pålægger ikke nogen af medlemsstaterne at ændre den nugældende merværdiafgiftssats, men begrænser sig til at fastholde den hidtil gældende harmoniseringsgrad for merværdiafgiftssatserne, idet det derved sikres, at overgangsordningen fortsat kan fungere korrekt, med andre ord: at den ikke fungerer dårligere. Vi er nået til den konklusion, at dette er den bedste løsning på grundlag af en særdeles grundig analyse af situationen. En yderligere afvigelse i merværdiafgiftssatserne kunne nemlig i sig selv medføre en strukturel uligevægt og fordreje konkurrencen inden for forskellige økonomiske sektorer. Det ville endvidere være uhensigtsmæssigt at tillade en endnu større afvigelse mellem de merværdiafgiftssatser, der i øjeblikket er gældende i medlemsstaterne, på et tidspunkt hvor man inden for rammerne af det indre marked planlægger at indføre en fælles momsordning, der bygger på oprindelseslandsprincippet. For at en sådan ordning kan fungere vil det imidlertid være nødvendigt i væsentlig grad at nærme merværdiafgiftssatserne til hinanden. I det forslag, vi har fremsat, fastsættes en båndbredde for merværdiafgiftssatserne for en periode på kun to år, 1997 og 1998.
<P>
Vi har skønnet, at det ikke var formålstjenligt at træffe en endelig afgørelse på dette område, fordi den nuværende ordning er en overgangsordning, og fordi spørgsmålet om en minimums- og maksimumssats under alle omstændigheder bør tages op i forbindelse med forhandlingerne om den nye momsordning. I den forbindelse kan jeg oplyse og forsikre parlamentsmedlemmerne om, at Kommissionen helt bestemt vil fremsætte et særligt forslag til en ny momsordning baseret på oprindelseslandsprincippet; det strategiske program, der blev fremlagt i forsommeren, nævner denne forpligtelse. Kun en approach af denne art er forenelig med et veritabelt indre marked - et emne hr. Friedrich også var inde på - og det er en approach, der vil kunne gøre livet enklere for virksomhederne, nedsætte omkostningerne og forbedre strukturerne på arbejdsmarkedet. Det er netop dette, der ligger til grund for Kommissionens indsats på området.
<P>
Jeg vil også understrege, at med dette forslag følger vi en udtrykkelig bestemmelse i det sjette momsdirektiv, men på samme tid tager vi et første skridt med hensyn til gennemførelsen af programmet vedrørende overgangen til det nye fælles system. Hvis vi ønsker, at det indre marked virkeligt skal lykkes og have en positiv effekt på vækst og beskæftigelse, bør vi også gennemføre det på skatteområdet - et forhold, som en række talere har understreget her i forsamlingen.
<P>
Vedtagelsen af det direktiv, som bliver drøftet i dag, udgør et vigtigt politisk signal om viljen til at gøre livet lettere for virksomhederne og borgerne i Den Europæiske Union. Derfor kan Kommissionen ikke acceptere det ændringsforslag, der er stillet af hr. Donnelly, vedrørende fjernelsen af maksimumssatsen for merværdiafgiften. Jeg vil i den forbindelse komme med nogle betragtninger. Jeg satte pris på de argumenter, der blev fremført af hr. Metten og af hr. Wibe i den forbindelse, men jeg vil gerne understrege, at Kommissionens forslag, som er blevet forelagt Europa-Parlamentet, er i fuld overensstemmelse med den analyse og de idéer, som er indeholdt i det dokument, der blev udarbejdet i forbindelse med ØKOFIN-Rådets uformelle samling i Verona, og som der er blevet henvist til, nemlig forslaget om at overføre skattebyrden på andre elementer, som ikke er arbejdsrelaterede. Vi har nøje overvejet situationen i forhold til forskellige medlemsstater og specielt dem, der eventuelt berøres mest af en indførelse af en maksimumssats på 25 %, nemlig de medlemsstater, der allerede med succes har gennemført overgangen fra sociale bidrag til indirekte afgifter. Det nuværende forslag burde derfor ikke betyde en reel begrænsning for disse lande i forhold til en aktionsmargen, som de i det store og hele allerede har udnyttet. Det er imidlertid vigtigt ikke at lægge alvorlige hindringer i vejen for det indre markeds funktion.
<P>
Af disse grunde har vi begrænset perioden for anvendelsen af forslaget til to år; vi agter at anvende denne periode til en opfølgning af de drøftelser, der blev indledt i Verona - en opfølgning, der vil gøre det muligt at foretage en grundig vurdering af merværdiafgiftens fremtidige rolle med hensyn til det samlede kompleks, som udgøres af medlemsstaternes budgetindtægter. Dette forslag bør - hverken mere eller mindre - udelukkende betragtes som en midlertidig beskyttelsesforanstaltning, der ikke foregriber niveauet af de merværdiafgiftssatser, som er nødvendige i forbindelse med den fælles momsordning. Jeg vil imidlertid tilføje - med hensyn til en eventuel gennemførelse af store stigninger i merværdiafgiftssatserne - at momsen normalt betragtes som en degressiv skat, hvorfor sådanne kraftige stigninger kunne have en række socialt set uheldige følger.
<P>
Til sidst, hr. formand, vil jeg endnu en gang på Kommissionens vegne takke varmt for den positive ånd, som hidtil har præget samarbejdet med Europa-Parlamentet omkring det foreliggende spørgsmål, og som har ført til en glimrende betænkning udarbejdet af Udvalget om Økonomi, Valutaspørgsmål og Industripolitik, og jeg vil endnu en gang rette en speciel tak til Dem, hr. Langen.

<SPEAKER ID=140 NAME="Formanden">
Forhandlingen er afsluttet.
<P>
Afstemningen finder sted i morgen kl. 11.00.

<CHAPTER ID=13>
Kørekort
<SPEAKER ID=141 NAME="Formanden">
Næste punkt på dagsordenen er betænkning (A4-0206/96) af Farassino for Udvalget om Transport og Turisme om forslag til Rådets direktiv om ændring af direktiv 91/439/EØF om kørekort (KOM(96) 0055 - C4-0207/96-96/0040(SYN)).

<SPEAKER ID=142 NAME="Farassino">
Hr. formand, ærede medlemmer, med denne betænkning foreslås det at ændre direktiv 91/439 med henblik på at vedtage en harmoniseret grundlæggende kodificering af de supplerende angivelser, der skal påføres kørekortet, og af funktionsprincipperne herfor i henhold til direktivets bestemmelser (artikel 1); at oprette et udvalg, der skal rådgive Kommissionen om alle spørgsmål hidrørende fra bilagene til direktiv 91/439 og fra videnskabelige og tekniske fremskridt (artikel 2); at omarbejde artikel 3, stk. 3, 3. led, i direktiv 91/439 for yderligere at tilpasse denne varebeskrivelsesbestemmelse, bl.a. ved at nedsætte den konstruktivt bestemte maksimalhastighed fra 50 km/t til 45 km/t.
<P>
I min egenskab af ordfører ser jeg positivt på Kommissionens forslag om harmonisering af systemet for kodificering af de påtegninger, der på selve kørekortet skal forekomme vedrørende de vilkår, på hvilke kørekortet er udstedt. Dette vil helt sikkert bidrage til den frie bevægelighed for personer i Fællesskabet - især for bevægelseshæmmede førere - og til trafiksikkerheden, idet det i tilfælde af en kontrol af kørekortet vil lette en sådan i store dele af Europa, uanset i hvilken stat kørekortet er udstedt, uanset hvilken nationalitet den kontrollerende betjent har, og uanset hvilken administration der forvalter det. Den harmoniserede kodificering kommer i øvrigt også til at omfatte staterne i det Europæiske Økonomiske Samarbejdsområde.
<P>
Når dette er sagt, har ordføreren med de ændringsforslag, han hermed forelægger for Udvalget om Transport og Turisme, forsøgt at opfylde visse særlige krav og anmodninger fra flere medlemsstaters side.
<P>
For det første ville det være ønskeligt, om Kommissionen inden ret længe fremlagde forslag ikke blot om koderne, men også om underkoderne for påtegninger, navnlig for så vidt angår koderne 04 (lægeattest), 05 (begrænsninger af lægelige årsager), 44 (tilpasning af motorcykel) og 55 (kombinerede tilpasninger af motorcyklen). Disse underkoder er allerede blevet fastlagt på møder mellem Kommissionen og medlemsstaternes eksperter.
<P>
For det andet ville det være nyttigt med en ny generel kode 00 for at tage højde for ganske særlige tilfælde, f.eks. det tilfælde hr. Muscardini nævnte i forbindelse med ændringsforslag 8.
<P>
I øvrigt vil de ønskede tilføjelser til kode 70 og 71 med angivelse af symbolet for tredjelandet i henhold til den harmoniserede EF/FN-liste tjene til at fremme forståelsen i tilfælde, hvor en kørekortindehaver, som har fået sit kørekort udstedt i et tredjeland, skal have kørekortet ombyttet. Endelig er tilføjelsen af en kode 79 en imødekommelse af krav fra visse medlemsstaters side. På denne måde ville de tilfælde af ækvivalens mellem de kategorier af kørekort, som er udstedt før 1. juli 1996, og de i artikel 3 i direktiv 91/439 definerede kategorier være dækket. Anvendelsen af kode 79 ville være begrænset til en eventuel bevarelse af rettigheder, som indehavere af kørekort udstedt inden den 1. juli 1996 har opnået. De øvrige ændringer, der med ovennævnte ændringsforslag 5 er foretaget til kode 02 (høreapparat) og 03 (protese/ortose), har til formål at præcisere disse påtegninger.
<P>
Selv om direktiv 91/439 kun vedrører udstedelse af kørekort, bør der på europæisk plan også foretages den nødvendige harmonisering i forbindelse med fratagelse af kørekortet ved overtrædelser, der er begået i en anden stat end den, der har udstedt kørekortet; denne problematik er nært forbundet med det behov, som Europa-Parlamentet flere gange har fastslået, om indførelse af et europæisk system med pointkørekort.
<P>
Vedrørende dette forslag sættes der med ændringsforslag 3 en tidsgrænse, nemlig den 31. december 1996, for afslutningen af arbejdet i den arbejdsgruppe, som skal undersøge de praktiske muligheder for et sådant system. På grundlag af denne arbejdsgruppes konklusioner kunne Kommissionen fremlægge et lovforslag inden den 31. marts 1977.
<P>
Endelig er det med ændringsforslag 2 og 6 hensigten at erstatte forvaltningsudvalget (type IIa) for tilpasning af de videnskabelige og tekniske fremskridt i bilag I og Ia (modeller til kørekort), II (de krav der må stilles til køreprøven) og III (fysisk egnethed) i direktiv 91/439 om kørekort, med et hurtigere teknisk udvalg af rådgivende karakter som foreslået af Formandskonferencen med henblik på anvendelse af modus vivendi i spørgsmålet om komitologi.

<SPEAKER ID=143 LANGUAGE="DE" NAME="Farthofer">
Hr. formand, hr. kommissær, mine damer og herrer, som politiker er jeg altid glad, når vi vedtager oplæg til retsakter, som tjenestemænd i sidste instans kan anvende relativ problemfrit. En harmonisering af koderne på kørekort kan givet også bidrage til, at simpelt hen hver eneste færdselsbetjent i Den Europæiske Union med ét blik kan gennemgå og kontrollere de relevante bestemmelser i alle bilisters kørekort, uanset hvilket medlemsland de kommer fra.
<P>
Det harmoniserede EF-kørekort, det kan ikke siges tit nok, bidrager til borgernes mobilitet i Unionen og sikrer samtidig et bidrag til færdselssikkerheden. Den praktiske gennemførelse af direktiv 91/339 gør mig dog betænkelig. Pr. 1. juli 1996 skulle alle medlemsstater omsætte bestemmelserne om EF-kørekortet. Men først nu vedtager vi i førstebehandling en ikke uvæsentlig bestanddel af dette kørekort, nemlig harmoniserede koder.
<P>
Hvis medlemsstaterne ikke hvert år vil udstede nye kørekort, kan de naturnødvendigt ikke omsætte direktivet. Af Kommissionen forventer jeg derfor, at den omsider forelægger os konsistente direktivforslag og ikke hvert halve år kommer med bestemmelser stykvis. Det er i sidste instans vi politikere, som skal forklare EU's borgere det og af og til bliver vi også nødt til at forsvare det.
<P>
Jeg vil gerne takke ordføreren, fordi han på ny har fremsat Parlamentets krav gennem mange år om pointkørekort. Fra utallige drøftelser i mit hjemland Østrig ved jeg, hvor mange argumenter der anføres imod det, også af bilisternes organisationer, som foregiver at beskytte bilisternes interesser, men glemmer det mest påtrængende anliggende, færdselssikkerheden.
<P>
Eksemplet Frankrig har effektfuldt bevist, at antallet af trafikulykker i løbet af blot et år har kunnet reduceres med 10 %. Hver procent færre trafikdræbte burde være et incitament. Derfor anmoder jeg Kommissionen om at støtte kravene i denne betænkning. Hvad angår De Europæiske Socialdemokraters Gruppe, vil vi stemme ja til denne betænkning. Kun med artikel 8 er der vanskeligheder.

<SPEAKER ID=144 LANGUAGE="SV" NAME="Stenmarck">
Hr. formand, indledningsvis vil jeg gerne takke hr. Farassino for det udmærkede arbejde, som han har lagt i spørgsmålet om harmonisering af bestemmelserne om kørekort i EU.
<P>
Forudsætningerne for den frie bevægelighed blev allerede skabt med Rom-traktaten. Dermed opstod der et behov for en gradvis harmonisering af medlemslandenes bestemmelser på en lang række forskellige områder, ikke mindst trafik- og transportområderne. Bl.a. viste det sig nødvendigt at gennemføre fælles bestemmelser for kørekort. Allerede i 1978 henviste EU-Domstolen i en dom til behovet herfor. Domstolens begrundelse var, at de forskelligartede nationale bestemmelser for kørekort kunne indebære en direkte eller indirekte hindring for den frie bevægelighed for personer. Siden er der blevet taget en række initiativer for at lette bevægeligheden for personer, der bosætter sig i en anden medlemsstat end den, som de har taget kørekort i. Ethvert initiativ, der muliggør noget sådant, er naturligvis positivt.
<P>
Kommissionen har nu fremsat yderligere forslag i denne retning. Der er grund til at hilse forslagene om en harmoniseret kodificering af de oplysninger, der skal være på kørekortene, og om betingelserne for udstedelse af kørekort velkomne. Disse forslag er af mange grunde positive, ikke mindst fordi de vil lette den frie bevægelighed for især bevægelseshæmmede førere, når det klart fremgår af kørekortet, under hvilke forudsætninger det er udstedt. Harmoniseringen vil desuden bidrage til at øge trafiksikkerheden, fordi det bliver lettere at kontrollere kørekortene uafhængigt af, hvilket medlemsland der har udstedt det. Efter min opfattelse vil det betyde en yderligere lettelse, at det harmoniserede kodesystem også skal anvendes i EØS-landene.
<P>
Desuden vil jeg gerne understrege de videre muligheder, som harmoniseringen af dette kodificeringssystem åbner. Mennesker, som lider af en særlig sygdom, eller som rammes af en alvorlig ulykke i et andet land, har ofte svært ved at kommunikere med personalet på det sygehus, som de kommer til. Dette kan også gælde personer, som har direkte behov for en særlig medicin, og som ikke kan fremføre dette over for sygehuspersonalet. Også den form for oplysninger vil i fremtiden kunne indgå i et internationalt, harmoniseret kodificeringssystem, idet man i systemet angiver navnet på den sygdom, som de pågældende lider af, eller den medicin, som de er absolut afhængige af, i kodificeret form. Det ville kunne spare et stort antal menneskeliv.
<P>
Det, som vi her skal tage stilling til, er efter min mening som helhed overordentlig positivt. Vi vil dog fra PPEGruppens side stemme imod nogle af de fremsatte ændringsforslag. Det gælder ændringsforslag 3, 4 og 7. Resultaterne af afstemningerne herom vil da være afgørende for, om vi kan stemme for betænkningen i sin helhed.

<SPEAKER ID=145 LANGUAGE="NL" NAME="Van der Waal">
Hr. formand, siden 1980 er der foretaget forskellige skridt for at nå frem til et fællesskabskørekort, alle med henblik på at fremme trafiksikkerheden og den frie bevægelighed for personer inden for Unionen. Med den seneste ændring fra juni i år gik Parlamentet ind for indførelsen af en alternativ model af kreditkorttypen foruden papirkørekortet. Det forslag, som nu drøftes, indeholder en nærmere beskrivelse af de betingelser, som indehaveren skal opfylde for at have lov at køre et køretøj.
<P>
Ordføreren har stillet en række gode ændringsforslag, som vi kan gå med til. Vi gør imidlertid en undtagelse for nr. 4 og 7. Ordføreren foreslår deri, at det gøres muligt, at retsvirkningen af en overtrædelse i en bestemt medlemsstat udstrækkes til den medlemsstat, hvori kørekortet er udstedt. Selv om der kan anføres gode argumenter herfor, bør denne juridiske problematik tages op i forhandlingerne inden for den tredje søjle og ikke i dette direktiv med henblik på udstedelse af kørekort. Jeg takker ordføreren for det dokument, som han har forelagt os.

<SPEAKER ID=146 LANGUAGE="EN" NAME="Watts">
Hr. formand, først vil jeg gerne takke ordføreren, hr. Farassino, for hans betænkning og især for den meget klare måde, han har analyseret de indlysende fordele ved dette forslag fra Kommissionen på. Et forslag om at harmonisere systemet for kodning af de oplysninger, der skal medtages på kørekortet, under hensyntagen til de forhold, som kørekortet er udstedt under. Også jeg mener, at forslaget vil øge den fri bevægelighed for borgere i Fællesskabet, navnlig handicappedes, og vil bidrage til at øge færdselssikkerheden ved i det meste af Europa at gøre det lettere at kontrollere kørekort, når det er påkrævet.
<P>
Her i aften vil jeg dog gerne understrege ændringsforslag nr. 4 og 7, der har til formål at sikre gensidig anerkendelse af frakendelse af kørekort. For indeværende kan sanktioner af faretruende kørsel kun gøres gældende i det medlemsland, hvor lovovertrædelsen finder sted, ikke andre steder i Unionen. Det betyder for eksempel for Det Forenede Kongeriges vedkommende, at ikke-britisk borgere, der sanktioneres for en alvorlig færdselsforseelse, får deres kørekort tilbage den dag, deres ferie er slut, og så kan de køre frit rundt i resten af Unionen. En britisk fører af et køretøj, der begår en alvorlig forseelse under en ferie på kontinentet, kan ligeledes lade hånt om denne sanktion og så vende hjem som en person, der potentielt er fri til at begå det samme igen, er jeg bange for. De ændringsforslag, som Udvalget om Transport og Turisme har indgivet, her netop til formål at lukke dette meget store hul.
<P>
Vi må naturligvis ikke undervurdere de meget alvorlige hindringer, vi skal have fjernet, men vi skal lovgive til fordel for gensidig anerkendelse af kørekort i Unionen. Vi skal også søge at sikre, at sanktionen er gældende overalt i Unionen, ikke kun i den medlemsstat, den indføres.
<P>
Jeg vil også gerne kommentere et ændringsforslag, som min gruppe ikke kan støtte, nemlig nr. 8 fra fru Muscardini og 28 andre. Vi har sympati for behovet for at klarlægge situationen vedrørende køretøjsførere med diabetes, men vi mener, at mange andre forhold så også kan nævnes. Vi frygter endvidere, at den nuværende ordlyd rent faktisk ikke løser det problem, som jeg er sikker på, at forslagsstillerne ønsker at løse.
<P>
Endelig håber vi, at Kommissionen vil overveje de punkter, som udvalget har beskrevet her i aften, det alvorlige punkt med frakendelse af kørekortet, og meddele, om den mener, at der fremover kan stilles forslag for at få lukket dette store hul.

<SPEAKER ID=147 LANGUAGE="DE" NAME="Ferber">
Hr. formand, hr. kommissær, kære kolleger, ret beset drejer det sig i dagens drøftelse om emnet kørekort ikke om nogen stor sag. Vi fastlægger kodenumrene for det kørekort, som for fremtiden skal være gyldigt i hele Fællesskabet. Altså ikke nogen stor sag, men detaljer kan være lumske, og vi bør helt klart overveje, kære hr. Farthofer og Watts, hvad det er, vi vil. Der var jo engang kolleger i Europa-Parlamentet, som ville have et tidsmæssig begrænset kørekort. Der var kolleger, som ville have et kørekort, som var et universaldokument, der om muligt endda skulle kunne bruges som kreditkort. Alt det lykkedes det os jo heldigvis at forhindre.
<P>
Nu står vi igen med to meget specielle ønsker. Der skal på den ene side indføres et europæisk pointkørekort. Dét kan jeg virkelig kun advare imod. Vi har ikke brug for et centralt kontor for hele Europa, hvor alle de færdselsforseelser, der medfører indførelse i pointregisteret, samles centralt! Hvorfor ikke lade det blive i medlemsstaterne, hvor det rettelig hører hjemme! Vi har på den anden side ikke brug for den mulighed at få frakendt kørekortet for hele Europa. Heller ikke her skal vi overdrive. Nu taler jeg jo ikke en gang om venstreog højrekørsel. Hvad gør da en ferierende fra Storbritannien, hvis han på feriens første dag kommer i den forkerte bane og således begår en færdselsforseelse? Så må han heller ikke køre bil i Storbritannien mere. Altså, hvis englænderne er så begejstrede her, burde vi også indføre højrekørsel!
<P>
Så længe vi her ikke har tabeller med ensartede bøder, kan vi heller ikke samlet fratage kørekortet for hele Europa, fordi der netop i ferier begås færdselsforseelser, som måske i ferielandet medfører frakendelse af kørekortet, men ikke hjemme. Her vil borgernes begejstring virkelig være minimal. Jeg takker ordføreren for hans arbejde, og jeg vil blot opfordre kollegerne til ikke at stemme for ændringsforslag 3, 4 og 7.

<SPEAKER ID=148 LANGUAGE="DE" NAME="Koch">
Hr. formand, hr. kommissær, mine damer og herrer, fællesskabsmodellen for de også fortsat nationale kørekort kompletteres nu omsider. For få uger siden vedtog vi de første supplerende bestemmelser til kørekortdirektivet fra 1991 om udførelsen som plastickort i kreditkortformat, og i dag kommer de næste. De vedrører supplerende, men ikke mindre nødvendige påtegninger på kørekort om, på hvilke vilkår dets indehaver må føre motorkøretøj. Disse påtegninger skal være angivet i en ensartet kodeform. Det er udmærket, for hvis der på de kørekort, de enkelte medlemsstater udsteder, fortsat anvendes forskellige kodeformer til påtegningerne, vil der også fortsat landene imellem være praktiske problemer for bilister, virksomheder, forvaltninger og for politiet.
<P>
Jeg er derfor glad for, at der indføres internationalt ens koder, og opdelingen i to afsnit er fornuftig, så at for det første numrene op til 99 er harmoniserede fællesskabskoder og for det andet numrene fra 100 i overensstemmelse med subsidiaritetsprincippet er nationale koder.
<P>
Denne kodeform medfører uden tvivl både øget fri bevægelighed og mobilitet for personer, navnlig handicappede i EU, og øget færdsels- og retssikkerhed. Netop dét vil vore borgere umiddelbart mærke, for det bliver direkte til gavn for dem.
<P>
De udsættes således ikke længere for muligheden for vilkårlige politiafgørelser. Ved hjælp af en forenkling af kontrol, overvågning og forvaltning opnås der samtidig større gennemskuelighed og mere nærdemokrati. Det bør ikke slås itu, ved at procedurerne for frakendelse af kørekort harmoniseres eller ved indførelse af et pointkørekort gældende for hele Europa.
<P>
Efter min mening skal også for fremtiden udelukkende den stat, der udsteder kørekortet, have ansvaret.

<SPEAKER ID=149 NAME="Neil Kinnock">
Hr. formand, det er første gang, jeg har lejlighed til at få ordet her i Parlamentet, siden Ken Stewart afgik ved døden. Han var her i Parlamentet medlem af Transportudvalget og også det parti, som jeg engang havde den ære at være leder af. Jeg vil gerne ære Ken Stewarts minde. Han vil blive savnet af sine mange venner og kolleger, ikke kun her i Parlamentet, men også i Det Forenede Kongerige, især i Labour-bevægelsen og navnlig i sit elskede Liverpool.
<P>
Hr. formand, Parlamentet vil være bekendt med, at direktivet fra 1991 om kørekort trådte i kraft pr. 1. juli i år. Da Kommissionen stillede sit forslag, vidste den dog godt, at der ville blive praktiske problemer med at gennemføre sådan en bestemmelse i medlemsstaterne. Vi foreslog derfor, at alle tilføjelser eller begrænsninger på kørekortet skulle anføres i kodet form i stedet for med ord, således at det græske politi for eksempel kan læse et dansk kørekort, ikke kun for turister, men også for folk, der har taget permanent ophold i deres land.
<P>
Listen over koder er blevet indgående drøftet, både her i Parlamentet og i Rådet, og det er mig en glæde at kunne sige, at der har været bred enighed om den grundlæggende formulering, hvilket også fremgår af bidragene til denne forhandling. Det nye udvalg, der er nedsat med henblik på dette direktiv, opdaterer kodelisten, når det er nødvendigt, og det vil også kunne bidrage til at løse andre problemer, for eksempel i forbindelse med nye lægemiddelnormer for køretøjsførere.
<P>
Jeg kan meddele Parlamentet, at Kommissionen kan acceptere mange af ændringsforslagene, da de er i overensstemmelse med disse mål. Ændringsforslag nr. 1 og de fleste ændringer under nr. 5 kan derfor accepteres. Men vi kan ikke støtte en universel 00-kode, som på grund af selve dens art ikke ville kunne forstås, og vi kan heller ikke acceptere en tidsfrist for udvalgets arbejde med udformningen af en underinddeling af koderne. Jeg er enig i, at udvalget bør foretage disse underinddelinger hurtigst og erkender, at der senere kan blive behov for yderligere underinddelinger.
<P>
Vedrørende de øvrige ændringsforslag er nr. 2 unødvendig, da Kommissionen naturligvis vil overholde aftalen om adfærdskodeks. Ændringsforslag nr. 6 er ikke i overensstemmelse med Rådets afgørelse 87/373 vedrørende komitologi og kan derfor ikke accepteres. Ændringsforslag nr. 3 er ikke hensigtsmæssigt i denne tekst. Kommissionen vil dog overveje et system med strafpoint, hvilket vil ske i den ekspertgruppe, der skal gennemgå følgerne af, at der indsættes microchips i kreditkortmodellen.
<P>
Jeg vil gerne gentage, at Parlamentet får lejlighed til at udtale sig om en sådan udvikling i forbindelse med samarbejdsproceduren. Jeg og mine kolleger er naturligvis positivt indstillede til de argumenter om udvikling og generelt ændringsforslag nr. 3, der er fremført under denne forhandling. Ændringsforslag nr. 4 og 7 falder uden for forslagets dækningsområde. I henhold til direktiv 91/439 er frakendelse eller suspendering af kørekortet gældende i hele Unionen, hvis en sådan sanktion pålægges af den medlemsstat, hvor den pågældende har bopæl.
<P>
Gensidig anerkendelse af en fratagelse af kørekort, der meddeles af en anden medlemsstat end den, den pågældende normalt bor i, er, som det også er blevet sagt her i aften, et meget sammensat juridisk anliggende, der undertiden også skaber forfatningsmæssige problemer. Det drøftes dog for indeværende under den tredje søjle med det formål at få udarbejdet en aftale om retsligt samarbejde. Det bliver bestemt bedst behandlet inden for disse rammer, og jeg håber, at der kommer positive resultater ud af det, da jeg har stor sympati for de bemærkninger, som for eksempel hr. Watts er kommet med her i aften.
<P>
Jeg erkender, at man kan argumentere mod centralisering. Jeg erkender også, at vi har problemet med førere, der regelmæssigt overskrider hastighedsgrænserne eller tages for spirituskørsel. Jeg er egentlig ligeglad med, hvor de oprindeligt overtræder loven, jeg er interesseret i, at den sanktion, de pålægges, gøres gældende i hele Unionen. Derfor håber jeg, at drøftelserne under den tredje søjle får til følge, at vore veje bliver mere sikre mod dem, der har begået alvorlige overtrædelser. Hvis der sker ændringer på dette punkt, vil det under artikel 2 nævnte udvalg få bemyndigelse til at indføre de nødvendige ændringer.
<P>
Til sidst vil jeg gerne takke Udvalget om Transport og Turisme og især ordføreren, hr. Farassino, for den hurtige, tankevækkende måde, dette forslag er blevet behandlet på.

<SPEAKER ID=150 NAME="Formanden">
Jeg takker Dem, hr. kommissær, også for Deres ord til minde om vores kollega, Kenneth Stewart, som formanden også mindedes i sit indlæg ved mødets åbning her i eftermiddag.
<P>
Forhandlingen er afsluttet.
<P>
Afstemningen finder sted i morgen kl. 11.00.

<CHAPTER ID=14>
Sikkerhedsstandarder for passagerskibe
<SPEAKER ID=151 NAME="Formanden">
Næste punkt på dagsordenen er betænkning (A4-0230/96) af Stenmarck for Udvalget om Transport og Turisme om forslag til Rådets direktiv om sikkerhedsregler og -standarder for passagerskibe (KOM(96) 0061 - C4-0208/96-96/0041(SYN)).

<SPEAKER ID=152 NAME="Stenmarck">
Hr. formand, Europa-Parlamentet har gennem mange år taget adskillige initiativer for at forbedre sikkerheden for passagerer på færger. Det er, naturligvis, i høj grad en følge af en række meget tragiske ulykker, der har kostet mange menneskeliv. Ikke mindst i forbindelse med Estoniakatastrofen for nogle år siden optrådte Europa-Parlamentet særdeles bestemt og krævede forslag og foranstaltninger fra Kommissionen. Det tror jeg, mange i dag er taknemlige for.
<P>
Vi kan selvfølgelig have forskellige opfattelser af, hvor stor magt og indflydelse Europa-Parlamentet skal have. Men som pressionsgruppe, og når det gælder om at stille krav, ikke mindst om forbedring af sikkerheden i forskellige sammenhæng, er der formentlig ingen, der overgår dette Parlament. Denne magt synes jeg faktisk, vi burde udnytte langt mere for også at styrke sikkerhedskravene på andre områder.
<P>
Når det gælder kravene om øget sikkerhed på færger, har målsætningen været klar. Farvandene omkring EU's medlemslande skal være verdens sikreste. Med dette som udgangspunkt skal vi dernæst arbejde for, at der også gennemføres forbedringer andre steder. Passagererne skal tillidsfuldt og med en følelse af sikkerhed turde rejse med de færger, der trafikerer EU's medlemslande. Forældre skal uden bekymring kunne lade deres børn og unge tage med disse færger. Da det gælder om så hurtigt som muligt at tilvejebringe et fungerende regelsæt, har det været min ambition at arbejde så hurtigt som muligt med denne sag og sætte fokus på betydningen af sikre farvande og sikre færger.
<P>
Den betænkning, som vi nu har til behandling, drejer sig om de såkaldte »non-SOLAS-fartøjer«, dvs. fartøjer, som hovedsagelig sejler i national trafik, og som derfor ikke er omfattet af den af Den Internationale Søfartsorganisation (IMO) vedtagne SOLAS-konvention. På dette område findes der i dag udelukkende national lovgivning med bestemmelser af meget varierende kvalitet. Kommissionens forslag går ud på også at lade den internationale sikkerhedskonvention finde anvendelse på den nationale færgetrafik. Det finder jeg overordentlig positivt, og det er noget, som Transportudvalget bakker op. Vort arbejde har da også resulteret i, at vi for en stor del tilslutter os Kommissionens forslag. Lad mig kort nævne nogle områder, hvor vi går længere end Kommissionen med hensyn til sikkerhedskrav, hvilket jeg håber Parlamentet i dag vil tilslutte sig.
<P>
1.Når sikkerhedsregler harmoniseres, er der fare for, at sikkerhedsniveauet i et land forringes. Det må efter vor opfattelse ikke kunne ske. Derfor understreger vi, at det land, som allerede har et højere sikkerhedsniveau i en eller anden henseende, skal kunne opretholde dette.2.Som et led i arbejdet med at øge sikkerheden er det væsentligt, at uddannelsen af de personer, der gør tjeneste om bord, er effektiv. Dette reguleres for en stor del i anden sammenhæng; vi har derfor i betænkningen valgt at henvise hertil.3.Miljøet spiller en vigtig rolle i denne sammenhæng og ikke mindst den kendsgerning, at en forbedring af sikkerheden også er positiv set fra et miljøsynspunkt. Også dette behandles imidlertid i anden forbindelse, nemlig i MARPOL-konventionen, der regulerer spørgsmål vedrørende havmiljøet. Derfor har vi også på dette punkt valgt at henvise til den relevante konvention.4.Vi går længere end Kommissionen, når det gælder om at kræve dokumentation for færgernes sikkerhedsniveau. Vi foreslår nemlig, at der indføres et sikkerhedscertifikat for passagerskibe.5.Vi ønsker endvidere indført regler for overlevelsesudstyr om bord på færger, der sejler i farvande, hvor vandtemperaturen hyppigt er under et vist niveau. Jeg tror, jeg taler for mange, når jeg siger, at Kommissionen bør komme tilbage med et forslag herom.Afslutningsvis, hr. formand: Der er gennem en årrække sket et stort antal ulykker i farvandene omkring EU's medlemslande. Mange mennesker har måttet lade livet. Vi skylder alle disse mennesker og alle deres efterladte at gøre alt, som står i vor magt for, at der ikke sker flere sådanne ulykker. Derfor vil jeg også gerne stille følgende spørgsmål til de kommissærer, som er til stede her i aften: Hvilke yderligere initiativer agter Kommissionen at tage for at øge sikkerheden i forbindelsen med færgetrafikken endnu mere?
<P>
Endelig, hr. formand, vil jeg gerne takke alle, der har bidraget til denne betænkning, samt Kommissionen, for en særdeles konstruktiv dialog.

<SPEAKER ID=153 LANGUAGE="EN" NAME="Miller">
Hr. formand, jeg vil gerne lykønske min kollega, hr. Stenmarck, med hans betænkning. For at tage tråden op efter hr. Kinnock vil også jeg gerne ære mindet om min kammerat, Ken Stewart. Det er ironisk, at vi i aften drøfter emnet sikkerhed, for som mange her ved, var det noget af det, der interesserede Ken allermest i Parlamentet. I mange år arbejdede han med sikkerheden på havgående fartøjer. Hvis Ken stadig var i live, ville han have indtaget min plads her og ledet denne forhandling. Men hvis han havde været her, er jeg sikker på, at han som jeg ville have glædet sig overordentligt meget over at se nogen fra salens højre side, som rent faktisk behandler sikkerhedsregler og -standarder for skibe seriøst.
<P>
I de seneste par år har vi været vidner til en række tragedier på havet. Som hr. Stenmarck sagde, var der Estonia . Der har også været Herald of Free Enterprise . Det er de to tragedier, man umiddelbart kommer til at tænke på. Men hver dag sker der en række ulykker til havs, hvoraf mange ikke registreres, enten fordi der ikke har været tab af menneskeliv, eller fordi de pågældende skibe var så små, at de ikke var værd at nævne i pressen.
<P>
Sikkerhed til søs bør imidlertid være en af vore højeste prioriteter. Som det korrekt nævnes i betænkningen, betyder den hurtige aldring af mange skibe og den hurtige forringelse af vedligeholdelsesstandarden, at det bliver vanskeligere og vanskeligere at overholde sikkerhedsstandarderne. Sammen med det forhold, at mange skibe registreres under bekvemmelighedsflag, navnlig i lande med meget dårlige sikkerhedsnormer, betyder det, at risikoen for tab af menneskeliv til havs falder ikke, som man kunne have håbet, den stiger tværtimod.
<P>
Det fremgår klart af betænkningen, at sikkerheden på havgående skibe ikke alene er staternes ansvar. Det er rigtigt. Men vedligeholdelsen af sikkerhedsstandarderne og gennemførelsen af dem er statens ansvar, og det er et ansvar, de ikke må stikke af fra. Staten kan ganske vist fastlægge de forskellige sikkerhedsbestemmelser, men det er ejerne, uanset om der er tale om privatpersoner eller selskaber, der har det største ansvar. Der er der, at vi skal lægge større pres, uanset hvordan. Alt for mange selskaber ser stort på internationale sikkerhedsstandarder og kommer ikke for en domstol. Selv om vi har pligt til at løse dette problem i EU-vande, er det i sidste instans et problem, der kræver international handling.
<P>
Og nu til de ændringsforslag, der er indgivet af Udvalget om Transport og Turisme; Den Socialistiske Gruppe støtter alle forslagene undtagen nr. 16. Vi glæder os over forpligtelsen til et minimum af uddannelse til søfartserhverv, indførelsen af overlevelsesdragter til passagerer og besætning, hvis passagerskibe sejler i farvande, hvor temperaturen er lav, under 15 grader celsius.
<P>
Det eneste ændringsforslag, vi har nogle problemer med, er nr. 16. Jeg nævnte indledningsvis de mange hverdagsulykker, der sker på havet, hvor mange ikke registreres, fordi mange af de pågældende skibe er så små, at de ikke kan tiltrække sig opmærksomheden. Derfor er vi imod ændringsforslag nr. 16 fra Udvalget om Transport og Turisme. Vi mener, at Kommissionens tekst er meget stærkere og omfatter alle skibe, og derfor slipper ingen fri. Derfor er vi mod ændringsforslag nr. 16, men støtter resten.

<SPEAKER ID=154 LANGUAGE="DE" NAME="Jarzembowski">
Hr. formand, jeg tilslutter mig kommissærens og hr. Millers ord. Jeg satte stor pris på Ken Stewart. Vi var enige om, at mennesket spiller en ganske særlig rolle i skibsfarten og at det skal beskyttes, hvad enten det er passager eller sømand. Jeg tror, vi altid vil mindes Ken Stewart, og det er meget vigtigt, at vi har haft sådanne mennesker blandt os, at vi husker dem og at vi forhåbentlig igen får efterfølgere af samme store ånd.
<P>
Vi kommer nu til det sørgelige emne passagerskibe. Jeg finder det udmærket, som Kommissionen har foreslået. Jeg finder det udmærket, at vi også vil have ensartede sikkerhedsstandarder for passagerskibe på indenrigsruter, for borgerne kan ikke forstå, at der i et fællesskab på 15 stater findes forskellige standarder.
<P>
Hr. kommissær, vi finder det mindre heldigt, at der er lange overgangsbestemmelser, i de enkelte detaljer overgangsbestemmelser helt frem til år 2010. Jeg håber, at De og Parlamentet er enige om at appellere til medlemsstaterne om ikke at udnytte disse overgangsbestemmelser, ligegyldigt i hvilken del af Unionen, for når vi er af den opfattelse, at der skal være minimumsstandarder for sikkerheden, skal disse gælde i alle dele af Fællesskabet, fordi borgerne og turisterne har samme krav på sikkerhed i alle dele af Fællesskabet, når de benytter et passagerskib. Måske kunne De sige noget derom, hr. kommissær.
<P>
For det andet vil jeg naturligvis takke den udmærkede ordfører, hr. Per Stenmarck, for hans betænkning og anmode Kommissionen om at acceptere et særligt ændringsforslag stillet af ham og støtte det i Rådet; ordlyden af det særlige ændringsforslag, som også De Europæiske Socialdemokraters Gruppe støtter, er: «sådanne fælles standarder bør ikke hindre gennemførelsen af gældende højere sikkerhedsstandarder i medlemsstaterne«. Vi er alle enige om, at dette direktiv ikke af nogen medlemsstat bør udnyttes til at slække på allerede eksisterende højere sikkerhedsstandarder, og også på dét punkt, hr. kommissær, ville jeg være Dem taknemmelig for en udtalelse.

<SPEAKER ID=155 LANGUAGE="SV" NAME="Lindqvist">
Hr. formand, ingen ønsker en ny Estonia-ulykke; ingen ønsker flere skibsulykker i det hele taget. Alligevel går gennemsnitligt 230 skibe tabt hvert år, hvilket kræver tusindvis af menneskeliv. Som borgernes tillidsrepræsentanter bør vi gøre alt, hvad vi kan, for at forhindre fremtidige skibskatastrofer. Denne betænkning er et led i det arbejde. Det er en god betænkning, og Den Liberale Gruppe støtter såvel den som direktivforslaget.
<P>
Ud over de forbedringer af skibenes standarder, som behandles i betænkningen, må også farerne i forbindelse med menneskelige fejl minimeres. Bedre uddannelse, overlevelsesudstyr og arbejdsmiljø, regelmæssig inspektion, kontrol og sikkerhedsøvelser er eksempler herpå. Endelig, hr. formand, må direktivet naturligvis udformes således, at de fælles standarder, som ordføreren sagde, ikke forringer allerede eksisterende standarder eller stiller sig i vejen for nye krav. Det indebærer tilslutning til ændringsforslag nr. 1.

<SPEAKER ID=156 LANGUAGE="NL" NAME="Van der Waal">
Hr. formand, Kommissionen har i den seneste tid forelagt forskellige forslag til forbedring af sikkerheden på havet. Det nuværende forslag vedrørende sikkerhedsforskrifterne og normerne for passagerskibe er et yderligere bidrag til denne målsætning. For søgående fartøjer udarbejdes de fleste forskrifter i IMO-regi, men ikke desto mindre findes der stadig betydelige forskelle mellem medlemsstaterne. Det er derfor et krav, at de internationale IMO-forskrifter anvendes konsekvent af alle tilsluttede lande. Men kravene i SOLAS-konventionen gælder ikke for passagerskibe, som anvendes til indenrigsrejser uden for det internationale anvendelsesområde.
<P>
Det kan derfor hilses velkommen, at Kommissionen vil afhjælpe denne mangel med dette direktiv. Det må imidlertid efter vor mening ikke medføre, at medlemsstater, som allerede har en national lovgivning, som indeholder strengere sikkerhedskrav end det foreliggende direktiv, skulle nedsætte deres normer.
<P>
Vi støtter derfor ordførerens ændringsforslag, som sigter mod at tillade medlemsstaterne at holde fast ved disse højere sikkerhedsnormer. Også de øvrige ændringsforslag til hr. Stenmarcks udmærkede betænkning kan jeg tilslutte mig. Denne anerkendelse gælder også den vægt, som han lægger på betydningen af ordninger vedrørende arbejds- og hviletider, arbejdsvilkår, uddannelse og oplæring, sikkerhedsinspektion foretaget af klassificeringsorganer osv. Med henblik på sikkerheden skal alle foranstaltninger i sidste instans udgøre en sammenhængende helhed.

<SPEAKER ID=157 LANGUAGE="EN" NAME="Watts">
Hr. formand, hvert år sejler millioner af europæiske borgere med passagerskibe. Efter min gruppes mening bør de alle opfylde samme høje sikkerhedsstandarder. Alligevel skal passagerskibe på indenrigsfart ikke opfylde samme sikkerhedskrav som skibe, der sejler mellem medlemsstaterne. Derfor er det sådan, at to ens skibe, der undertiden arbejder i samme område, er underlagt meget forskellige sikkerhedskrav. Undersøgelser af nylige tragedier på havet bekræfter ikke overraskende, at skibe på indenrigsfart er udsat for samme risici som skibe, der besejler internationale ruter.
<P>
Passagerskibe på internationale ruter kan under visse omstændigheder også undtages fra sikkerhedsbestemmelserne, og nye former for højhastighedsfartøjer er underlagt utilstrækkelige og meget forskellige regler i de forskellige medlemsstater. Alt dette skaber et forvirrende, kompliceret to- eller trelagssystem. Derfor glæder jeg mig meget over Kommissionens initiativ til at sikre et højt sikkerhedsniveau for alle passagerskibe, herunder højhastighedsskibe, der sejler til eller fra havne i alle EU-medlemsstater, uanset om der er tale om indenrigsruter eller internationale ruter.
<P>
Jeg vil også gerne lykønske ordføreren, hr. Stenmarck, med hans omfattende betænkning, som ikke alene forholder sig positivt til Kommissionens forslag, men som også forsøger at bygge videre på dem på en konstruktiv måde. Jeg vil også gerne benytte lejligheden til at ære mindet om vor kollega, Ken Stewart, der døde i sidste uge. Han var lidenskabeligt interesseret i at gøre vore have sikre og nedbringe det foruroligende høje antal skibe - 200 - og menneskeliv, der grundløst går tabt hvert eneste år. Hans betænkning om sikkerhed på søen understregede behovet for at gøre noget på områder som dem, vi drøfter her i aften. Efter min og mange andres mening her i Parlamentet vil hans betænkning sætte standarden i mange år endnu for, hvordan vi bedømmer fremskridt på dette område.
<P>
Til sidst vil jeg gerne støtte hr. Stenmarcks betænkning, der bidrager til et højere sikkerhedsniveau for både søfartserhvervet og passagerne. Med undtagelse af ændringsforslag nr. 16 som beskrevet af min kollega, hr. Miller, fortjener den Parlamentets fulde støtte.

<SPEAKER ID=158 NAME="Neil Kinnock">
Hr. formand, det glæder mig meget, at der er generel forståelse for dette forslag, og at hovedformålet - harmonisering af sikkerhedsstandarderne for passagerskibe på indenrigsfart - er blevet mødt med enighed, hvilket alle talere her i aften har gjort klart.
<P>
Jeg er sikker på, at vi alle er enige med hr. Stenmarck og andre i, at denne foranstaltning efter sin gennemførelse yderligere vil støtte vor indsats for at sikre et højt og ensartet niveau for beskyttelse af menneskeliv i Fællesskabets vande og hindre konkurrenceforvridning, som kan følge af, at der gives køb på sikkerheden.
<P>
Jeg vil gerne svare på det spørgsmål, hr. Stenmarck stillede om yderligere initiativer fra Kommissionen, så vi kan supplere listen over de initiativer, vi allerede har taget for at forbedre sikkerhedsstandarden. Jeg vil blot nævne, at vore forslag om bevillingssystem til roll-on/roll-off-færger vil blive stillet før årets udgang og så behandlet i henhold til den procedure, der inddrager Parlamentet. Inden for et par uger vil vi forelægge Kommissionen vore forslag til registrering af passagerer på passagerskibe. Endvidere vil der blive gennemført aktiviteter i overensstemmelse med den vigtige Stockholms-aftale tidligere på året, som Kommissionen deltog meget aktivt i.
<P>
Jeg er glad for at kunne sige, at mange af de af udvalget godkendte forslag stemmer overens med hovedprincipperne i Kommissionens forslag og tilføjer det yderligere værdi, fordi de klarlægger nogle af bestemmelserne i dette forslag.
<P>
Kommissionen kan derfor acceptere ændringsforslag nr. 14, 20, 15 og 16. Da nr. 16 af grunde, som jeg har fuld forståelse for, har vakt en del bekymring hos dele af Parlamentet, vil jeg sige, at Kommissionen er af den opfattelse, at ændringsforslaget giver en acceptabel definition af længdegrænsen på 24 m, men at vi ikke kan acceptere et forslag, der udelukker skibe i klasse C og D fra kravet om intakt stabilitet. Jeg håber, at Den Socialistiske Gruppe vil genoverveje sin holdning og forhåbentlig nå frem til, at Kommissionens holdning til dette ændringsforslag er tilfredsstillende.
<P>
Endvidere kan Kommissionen acceptere ændringsforslag nr. 17, hvor fristen for gennemførelsen af nogle af kravene i det tekniske bilag udskydes fra den 1. juli 1997 til år 2000. Vedrørende udsættelser, undtagelser og det lange tidsrum til fuld gennemførelse, som hr. Jarzembowski fuldt forståeligt har nævnt (og hans mening er - ikke for første gang - en, som jeg er enig i) vil jeg blot sige, at grunden til, at der er så langt et tidsrum til den fuldstændige gennemførelse i denne sammenhæng er af praktisk art. For at få opfyldt lovens krav skal der i mange tilfælde gennemføres større strukturændringer på eksisterende skibe. Det medfører sandsynligvis store udgifter, og det er derfor hverken urealistisk eller urimeligt at have en relativt lang overgangsperiode.
<P>
For det andet er tidsplanen i denne foranstaltning i fuld overensstemmelse med tidsplanen i Den Internationale Konvention om Sikkerhed for Menneskeliv på Søen. Hvis vi derfor har en lignende overgangsperiode, er der ingen fare for forvridning mellem forholdene for indenrigsfart og international fart. Jeg deler naturligvis hr. Jarzembowskis håb om, at de, der beskæftiger sig med indenrigssejlads, uanset bestemmelserne i denne foranstaltning hurtigst vil gennemføre principperne i denne lovgivning.
<P>
Kommissionen har også forståelse for den grundlæggende tanke bag ændringsforslag nr. 18. Vi er enige i, at det skal overvejes, om det er hensigtsmæssigt og praktisk muligt at anvende de tekniske krav i dette forslag på mindre både. Som jeg nævnte tidligere foreslår Kommissionen først for at løse dette problem, at eksisterende skibe på mindre end 24 m ikke er omfattet af dette forslags dækningsområde.
<P>
For det andet er Kommissionen rede til at kræve, at det udvalg, der nedsættes med henblik på dette direktiv, gennemgår og ændrer det tekniske bilag i henseende til anvendelsen på nye skibe af begrænset størrelse. Det bliver nødvendigt at ændre ændringsforslag nr. 8, så udvalget kan få beføjelser til igen at gennemgå det tekniske bilag.
<P>
Kommissionen glæder sig navnlig over ændringsforslag nr. 12 og anden del af nr. 11, hvor medlemsstaterne skal spille en mere aktiv rolle i tilfælde, hvor eksisterende skibe i klasse C og D, som sejler under en anden medlemsstats flag, skal sættes i indenrigsfart i værtslandet. Kommissionen mener, at denne fremgangsmåde er meget mere hensigtsmæssig end at kræve, at dette forslag ændres til et direktiv for en mindstestandard.
<P>
Nogle af ændringsforslagene kan Kommissionen dog ikke acceptere. Jeg håber, at Parlamentet vil forstå vore grunde. Vi kan ikke acceptere nr. 1 eller første del af nr. 11, eller at ordene »i det mindste« føjes til ændringsforslag nr. 6 og 8. Vi mener, at disse ændringsforslag svækker forslaget og skader den forventede harmonisering af sikkerheden på det højest mulige niveau. Yderligere sikkerhedskrav kan kun indføres, hvis de er begrundet ud fra lokale forhold og under forudsætning af, at de er blevet gennemgået i et udvalg i henhold til proceduren i artikel 7, stk. 1. Det er den eneste procedure, der sikrer en retfærdig gennemførelse af yderligere sikkerhedsforanstaltninger i Fællesskabet for alle skibe, der sejles under samme forhold. Hvis denne procedure møder støtte i Parlamentet, kan Kommissionen acceptere ændringsforslag nr. 8 under forudsætning af, at den føres over fra stk. 1 til afsnit 5, stk. 5. Jeg håber, at Parlamentet forstår, hvad det er, jeg foreslår.
<P>
I samme sammenhæng kan jeg ikke acceptere ændringsforslag nr. 19, hvor det kræves, at der skal forefindes overlevelsesdragter til passagerer og besætning ombord, hvis passagerskibe sejler i farvande, hvor temperaturen er lav, under 15 grader celsius. Det er et klart eksempel på en yderligere sikkerhedsforanstaltning, som kan være berettiget ud fra lokale forhold, og hvor artikel 7, stk. 1 derfor bør finde anvendelse. Det punkt, som især hr. Miller var inde på, kan derfor dækkes af denne lov.
<P>
Vi mener, at de ændringsforslag, der omfatter krav om yderligere referencer til anden fællesskabslovgivning, er overflødige, og derfor kan ændringsforslag nr. 4, 9 og 13 ikke accepteres. Vedrørende kravet i ændringsforslag nr. 5 om at nævne miljøbeskyttelse som et af direktivets formål, må jeg gøre Parlamentet opmærksom på, at forebyggelse af forurening fra skibe er underlagt den internationale Marpol-konvention, der også er gældende for passagerskibe i indenrigsfart. Jeg ser derfor ingen grund til at medtage disse internationale miljøforpligtelser i vore forslag og foreslår, at forslaget trækkes tilbage.
<P>
Samme argumentation er gældende for ændringsforslag nr. 3, hvor det kræves, at højhastighedspassagerskibe skal overholde særlige regler ud over de af direktivet omfattede. Det bør bemærkes, at disse særregler allerede er klart definerede og genstand for henvisninger i dette direktiv, og at dette ændringsforslag kun vil skabe forvirring.
<P>
Vedrørende definitionen af de områder, der besejles, mener vi, at henvisningen i ændringsforslag nr. 7 til nærmeste sikre landgangssted er for vagt, og det kan Kommissionen derfor ikke støtte. Endvidere ser jeg ingen grund til at indføje ændringsforslag nr. 10, da områderne er klart definerede, og der henvises eksplicit til dem, for så vidt angår anvendelsen af hvert eneste krav i dette forslag.
<P>
Alt i alt kan Kommissionen acceptere ændringsforslag nr. 12, 14, 15, 16, 17, 20 og anden del af nr. 11 og er enig i principperne bag nr. 8 og 18, under forudsætning af at de omformuleres, så der tages hensyn til de forslag, jeg har stillet.
<P>
Til sidst vil jeg takke Parlamentet for at have gjort det muligt hurtigt at få vedtaget en fælles holdning om disse vigtige foranstaltninger, som får direkte, betydelige følger for sikkerhedsbestemmelserne for vore medborgere, der rejser på Fællesskabets farvande. Jeg vil især gerne udtrykke min taknemmelighed til Udvalget om Transport og Turisme og navnlig ordføreren, hr. Stenmarck, for den fortrinlige betænkning om et meget detaljeret forslag. Det er netop detaljerne i dette forslag, der giver mig en undskyldning for at bruge så meget af Parlamentets tid.

<SPEAKER ID=159 NAME="Formanden">
Forhandlingen er afsluttet.
<P>
Afstemningen finder sted i morgen kl. 11.00.

<CHAPTER ID=15>
Citrusfrugter, frugt og grønsager
<SPEAKER ID=160 NAME="Formanden">
Næste punkt på dagsordenen er betænkning (A4-0233/96) af Colino Salamanca for Udvalget om Landbrug og Udvikling af Landdistrikter om en støtteordning for producenter af visse citrusfrugter og om den fælles markedsordning for frugt og grønsager.

<SPEAKER ID=161 NAME="Colino Salamanca">
Hr. formand, på trods af små meningsforskelle, som er udmøntet i udvalgets ændringsforslag, vil jeg takke Kommissionen for de forelagte forslag. Jeg finder det af allerstørste vigtighed, at støtteordningen for forarbejdning af citrusfrugter er blevet adskilt fra den fælles markedsordning for friske produkter; denne adskillelse af forvaltningen gør sektoren ansvarlig for markedsføringen af produktionen, og det vil bidrage til at fremme konkurrenceevnen og at finde reelle afsætningsmuligheder. Det kan endvidere være en tilskyndelse til, at Den Europæiske Unions industri omstiller sig til fremstilling af produkter som f.eks. friskpresset saft og pasteuriseret saft, hvor den har mulighed for at være mere konkurrencedygtig.
<P>
Også afskaffelsen af minimumsprisen og styrkelsen af producentorganisationernes rolle må betragtes som positive forslag. At det er producentorganisationerne, der indgår aftaler med industrien, og at der indføres en ekstra bonus til fremme af flerårige kontrakter, vil føre til en koncentration af udbuddet, en erfaring, der er gjort med den eksisterende ordning for satsumas.
<P>
Endelig er medtagelsen af forarbejdningen af klementiner i stykker i støtteordningen for forarbejdning en god nyhed, da det er et gammelt krav fra forarbejdningssektoren.
<P>
Der er dog også nogle aspekter i Kommissionens forslag, som bør forbedres, og med henblik herpå har Landbrugsudvalget stillet nogle ændringsforslag, som jeg kort vil redegøre for. For det første accepterer vi en progressiv nedskæring af støtten til forarbejdning over en femårig periode, således at støtten svarer til støtten for klementiner i høståret 2000-2001. Dog finder vi det nødvendigt, at støttebeløbene justeres parallelt med niveauet for tilbagekøbsprisen for friske produkter, således at det vil være muligt at fremme valget til fordel for forarbejdning frem for tilbagekøb eller destruktion.
<P>
For det andet er de foreslåede forarbejdningstærskler, og navnlig den fastsatte tærskel for mindre citrusfrugter - 265.000 tons - for lave i forhold til de mængder, der reelt forarbejdes - gennemsnittet for de sidste fem høstår har ligget på 264.000 tons - og derfor foreslår Landbrugsudvalget at hæve tærsklen til 365.000 tons.
<P>
Den tredje præcisering består i at fastlægge en øverste grænse for den i forslaget fastsatte reduktion af støtten. Landbrugsudvalget accepterer - som i den aktuelle ordning - at støtten reduceres med 1 % for hver overskridelse af tærsklen med 1 %, men det foreslås imidlertid, at støtten maksimalt kan nedsættes med 20 %, og at de af Kommissionen foreslåede sanktioner er for vidtgående, og desuden er vort forslag i overensstemmelse med de gældende regler om højst at nedsætte støtten med 20 %.
<P>
Endelig skal det understreges, at Landbrugsudvalget har accepteret alle Budgetudvalgets ændringsforslag vedrørende kontrolordninger og gennemførelsen af dem, og de er optaget i Landbrugsudvalgets betænkning i relation til dette emne.
<P>
Vi mener, at Kommissionen bør overtage Landbrugsudvalgets ændringsforslag, som efter vores mening forbedrer dens tekst, og som kan gøre det muligt at sikre fremtiden for sektoren for forarbejdede citrusfrugter under hensyntagen til den vanskelige situation, som sektoren står over for, dels som følge af fællesskabsmarkedets større åbning for import fra tredjelande som følge af GATT-aftalen og som følge af bilaterale aftaler med tredjelande og dels - og det er vigtigt - som følge af den nyligt vedtagne reform af den fælles markedsordning for frugt og grønsager, som væsentligt har begrænset mængden af tilbagekøb og finansieringen heraf. Af disse grunde mener jeg, at Kommissionen bør tage hensyn til Landbrugsudvalgets forslag vedrørende sektoren for forarbejdede citrusfrugter.
<P>
Til sidst skal jeg understrege, at fremme af forarbejdning altid vil være at foretrække frem for et valg til fordel for tilbagekøb eller destruktion, og hvad dette angår kan vi fuldt ud tilslutte os Kommissionens forslag.

<SPEAKER ID=162 LANGUAGE="ES" NAME="Redondo Jiménez">
Hr. formand, mine damer og herrer, bortset fra nogle ubetydelige detaljer, som jeg nedenstående skal præcisere, kan vi fuldt og helt tilslutte os Kommissionens forslag. Sektoren for citrusfrugter omfatter nogle produkter, som selv om de er beregnet til at blive forbrugt i frisk tilstand, alligevel skaber overskudsproduktioner, som enten går til forarbejdning eller tilbagekøb.
<P>
Vi mener, at støtteordningen må være tilstrækkelig omfattende og attraktiv til at undgå tilbagekøb, som har en så skadelig indvirkning på økonomien og miljøet, for ikke at tale om det image, som destruktion af fødevarer skaber i samfundet, og at støtteordningen for forarbejdning skal fremmes, hvormed der skabes merværdi, og nye konkurrencedygtige produkter kan indføres på markedet, såvel i Den Europæiske Union som i tredjelande; det gælder f.eks. friskpresset saft, pasteuriseret saft og klementiner i stykker, produkter, som sektoren længe har ønsket omfattet af støtteordningen.
<P>
Vi anmoder Kommissionen om som foreslået i vort ændringsforslag nr. 10 at hæve forarbejdningstærsklen med 190.000 tons for appelsiner, 64.000 for citroner og 110.000 for mandariner, klementiner og satsumas. Kommissionen bør ikke være så smålig, at den fastsætter alle priser på grundlag af prisen på klementiner, som er den laveste af dem alle. Endvidere beklager vi, at støtten nedsættes med 10 mio ECU over en femårig periode, dvs. frem til år 2001, hvilket ikke er tilfældet i andre sektorer. Vi er derimod enige i de forslag, der omhandler fastsættelsen af tilbagekøbspriser, og vi støtter ordførerens ændringsforslag om, at støttebeløbene justeres eller hæves parallelt med det niveau, som Rådet fastsætter som Fællesskabets tilbagekøbspris for friske produkter.

<SPEAKER ID=163 LANGUAGE="IT" NAME="Santini">
Hr. formand, kommissær Kinnock vil høste stor ros for denne betænkning, som unægteligt er meget positiv. Det er ikke ofte, at alle er enige med hensyn til et afbalanceret og objektivt, men især betydningsfuldt forslag, fordi det betyder et skridt, et kvalitetsmæssigt godt skridt i den rigtige retning for denne sektor. Ordføreren har på udmærket vis understreget disse aspekter, og derfor - for ikke at gentage det ordføreren har sagt, og det der også blev nævnt af fru Redondo - vil jeg kun fremdrage nogle enkelte punkter af speciel interesse.
<P>
Først og fremmest muligheden for at yde fællesskabsstøtten direkte til producenterne gennem producentorganisationerne. Dette vil stille agroindustrien fordelagtigere i kraft af en nedbringelse af produktionsomkostningerne; og endvidere differentieringen af støtten efter kontraktype: årlig eller flerårig kontrakt eller kontrakt med individuelle producenter. Et andet interessant punkt er den mere fremtrædende rolle, der tildeles producentorganisationerne, der betragtes som de ideelle kontrahenter ved indgåelse af kontrakter med forarbejdningsindustrien; og det er desuden interessant, at overgangsperioden på fem år, inden man går over til en enhedsstøtte for alle citrusfrugter, forekommer rimelig; endvidere bør man understrege fastsættelsen af særlige forarbejdningstærskler for appelsiner, citroner og små frugter.
<P>
Niveauet for støtten, som er opdelt i tre trancher, kan vi også acceptere af forskellige grunde. De væsentligste af disse er følgende: en referencetranche for kontrakter indgået af producentorganisationerne, en forhøjelse på 15 % for flerårige kontrakter indgået af de samme organisationer og en nedsættelse på 10 % for kontrakter indgået af individuelle producenter. Det skal imidlertid påpeges, at referencetranchen - for at bringes i overensstemmelse med de industrielle omkostninger i tredjelande - bør forhøjes, således at den udgør mindst 80 % af tilbagekøbsprisen på markedet for friske produkter. Kommissionens målsætning om at styrke producentorganisationernes rolle er som tidligere nævnt af stor betydning, idet man inddrager disse organisationer direkte i forhandlingerne som kontrahenter og især i forbindelse med udbetalingen af fællesskabsstøtten.
<P>
Men det bør understreges - også for ikke at skamrose betænkningen - at systemet kunne gøres endnu bedre, hvis man overlod det til medlemsstaterne direkte at fastlægge de nærmere regler for udbetalingen af støtten.
<P>
Imidlertid er der tale om et punkt, vi helt klart tager afstand fra, nemlig Kommissionens ønske om at indføre en gradvis beskæring af støtte over de næste fem produktionsår.
<P>
Endelig burde fællesskabstærsklen fordeles på nationale trancher, og i tilfælde af en overskridelse burde man gennemføre en udligning mellem medlemsstaterne. I tilfælde af overskud vil det endelig være tilstrækkeligt at iværksætte den finansielle stabiliseringsmekanisme, der normalt anvendes ved tilbagekøb af friske frugter og grønsager.

<SPEAKER ID=164 NAME="Neil Kinnock">
Hr. formand, som Parlamentet ved, er udkastet til reform af Fællesskabets støtteordning for fremstilling af citrusfrugter den endelige reformfase af den fælles markedsordning for sektoren for frugt og grøntsager. Rådet (landbrug) nåede på sin samling den 23.-24. juli, som det vil være Parlamentet bekendt, til politisk enighed om friske frugter og forarbejdede produkter. For at nå frem til en endelig udformning af reformen af sektoren fremlagde Kommissionen i maj to udkast til forordninger, som Parlamentet nu er i færd med at overveje.
<P>
Det ene forslag omfatter en ny støtteordning for producenter af visse citrusfrugter, det andet ændrer forslaget vedrørende sektoren for friske frugter og grøntsager.
<P>
Før Parlamentet træffer beslutning om ændringsforslagene, vil jeg gerne fremlægge Kommissionens holdning til dem. De første to ændringsforslag vedrører betragtningerne. Målet er at få fastlagt nogle generelle principper, det ene vedrørende de forpligtelser, Rådet indgik i september 1993 vedrørende økonomisk solidaritet og fællesskabspræference, det andet vedrørende behovet for at tilskynde den europæiske citrusforarbejdsningsindustri til at fremstille nye produkter. Kommissionen har to bemærkninger til disse ændringsforslag.
<P>
For det første bliver den endelige udformning af betragtningerne først færdig, når forordningerne foreligger i deres endelige form. Det vil derfor være mest hensigtsmæssigt at forholde sig til disse forslag på det tidspunkt.
<P>
For det andet ved Parlamentet, at udformningen af betragtningerne kun må omfatte retlige behov. Derfor mener Kommissionen, at en udtalelse om principper eller målsætning, der ikke er retligt nødvendige, ikke bør medtages i betragtningerne. For så vidt angår ændringsforslagene til selve forordningerne, vil jeg sige følgende:
<P>
I ændringsforslag nr. 3 stilles der forslag om en automatisk tilpasning af støtten, således som denne fremgår af bilaget til den eksisterende forordning i henhold til Fællesskabets tilbagekøbspris for friske frugter. En sådan ændring af forordningen forekommer overflødig, men Kommissionen vil alligevel søge at sikre, at Rådet i sin endelige afgørelse om beløbene i bilaget tager hensyn til beslutningen fra den 23.-24. juli vedrørende Fællesskabets tilbagekøbspris.
<P>
Ændringsforslag nr. 4, der sigter mod at øge tærsklen for mandariner, klementiner og satsumas med 100.000 ton, kan ikke accepteres, fordi den er i strid med det princip, der er brugt til at fastsætte tærsklen for andre citrusfrugter, som er baseret på de almindeligvis forarbejdede mængder.
<P>
I ændringsforslag nr. 5 ændres reduktionen af støtten i tilfælde af overskridelsestærsklen. Det kan Kommissionen ikke acceptere, fordi enhver begrænsning i reduktionen af støtten er til skade for et effektivt tærkselsystem og faktisk kan medføre budgetoverskridelser.
<P>
Ændringsforslag nr. 6 er allerede indeholdt i forslaget, da støtten reduceres i tilfælde af overskridelse af tærsklen, og til rådighed værende bevillinger vil derfor altid blive respekteret. For så vidt angår informering af Parlamentet om gennemførelsesbestemmelserne, sker det allerede, hvilket vil være medlemmerne bekendt, i henhold til de eksisterende institutionelle procedurer.
<P>
Ændringsforslag nr. 7 og 8 er overflødige, da de allerede er omfattede af forslagets afsnit 6.
<P>
Til sidst vil jeg udtrykke Kommissionens ønske om, at denne reform vil gøre det muligt for Fællesskabets citrussektor at følge med markedsudviklingen og yderligere øge dens kreativitet, effektivitet og konkurrenceevne til gensidig fordel for producenter, forarbejdningsindustri, forhandlere og naturligvis forbrugere. Når jeg anbefaler Parlamentet disse to forslag, udtrykker jeg samtidig min taknemmelighed over for hr. Salamanca for hans arbejde og naturligvis for hele Landbrugsudvalgets indsats. Jeg takker også min kære kollega, Franz Fischler, der desværre ikke kunne være til stede her i aften, og som derfor gjorde det muligt for mig at bidrage til en landbrugsforhandling.

<SPEAKER ID=165 NAME="Formanden">
Forhandlingen er afsluttet.
<P>
Afstemningen finder sted i morgen kl. 11.00.
<P>
(Mødet hævet kl. 23.05)

