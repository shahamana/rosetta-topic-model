<CHAPTER ID="019">
Status over SIS II og VIS (forhandling) 
<SPEAKER ID="119" NAME="Formanden">
Næste punkt på dagsordenen er Kommissionens redegørelse om status for SIS II and VIS.
<SPEAKER ID="120" NAME="Jacques Barrot" LANGUAGE="FR">
Fru formand! Jeg ønsker ikke at sætte Parlamentets tålmodighed på prøve, men jeg bliver ikke desto mindre nødt til at skabe klarhed om en række forhold for de tilstedeværende medlemmer og for Parlamentet.
<P>
Da jeg for halvandet år siden overtog posten som kommissær for retlige anliggender, frihed og sikkerhed, lå der på mit skrivebord to storstilede projekter om informationsteknologi, der havde til formål at udstyre medlemsstaterne med moderne og effektive samarbejdsinstrumenter.
<P>
Disse to projekter, SIS II og VIS, indgik også i den kontrakt, der var blevet indgået i 2003 mellem Kommissionen og et konsortium af firmaer inden for informationsteknologi. Disse projekter er begge teknologisk komplekse. Det er nødvendigt, at vi forbinder et centralt system og nationalt udstyr med særligt krævende specifikationer og får dem til at fungere sammen.
<P>
Jeg har altid forsøgt at holde Parlamentet orienteret om udviklingen på dette område. Efter rådsmøderne (retlige og indre anliggender) i februar og juni 2009 skrev jeg til hr. Deprez, formanden for Parlamentets Udvalg om Borgernes Rettigheder og Retlige og Indre Anliggender for at informere ham om, hvordan arbejdet med SIS II skred frem. Jeg sendte denne brevveksling i kopi til Dem, da De er den faste ordfører i spørgsmål, der har med SIS at gøre, og nøje følger med i disse ting, hr. Coelho!
<P>
Denne åbenhed motiverer mig, så jeg vil også i dag give Dem så mange informationer som muligt. Det er sandt, at både SIS II og VIS i lighed med de fleste større erhvervsprojekter rummer en fare for, at tidsplanen skrider og budgettet sprænges. Det er sandt, at situationen er utilfredsstillende både for SIS II og VIS.
<P>
Selv om der er blevet inddraget eksperter fra Kommissionen og fra medlemsstaterne, støder SIS II fortsat på forskellige hindringer. VIS er for sin del kommet ind i en vigtig fase. De specifikationer, det havde i begyndelsen, gjorde det vanskeligt at gennemføre de planlagte test, men det ser ud til, at med medlemsstaternes aftale vil revisionen af disse specifikationer gøre det muligt at gennemføre testene med et godt resultat næste gang.
<P>
Jeg vil først tale om SIS II. Kommissionen arbejder tæt sammen med formandskabet, medlemsstaterne og leverandørerne for at gennemføre retningslinjerne i konklusionerne fra rådsmødet (retlige og indre anliggender) den 4. og 5. juni.
<P>
For det første deltager alle de berørte parter aktivt i en "etapemålstest" for at vi kan være sikre på, at den eksisterende tekniske løsning har et solidt grundlag. Med dette i tankerne har Kommissionen forhandlet de nødvendige ændringer til kontrakten med det konsortium, der står for projektet. Til det første etapemål er der en ekstra udgift på 1 026 000 EUR. Samtidig har vores tjenestegrene intensiveret styringen og overvågningen af projektet. De har indført kontraktmæssige bøder, så der kan lægges yderligere pres på leverandøren.
<P>
Fredag aften indkaldte jeg den administrerende direktør for det firma, der står for projektet, så han personligt kunne informere mig om de foranstaltninger, som han var ved at gennemføre for at løse de tekniske vanskeligheder.
<P>
Endelig har Kommissionen, som det blev besluttet på rådsmødet i juni, for en sikkerheds skyld taget indledende skridt med henblik på eventuelt at skifte til den alternative ordning, hvis den nuværende tekniske løsning viser sig ikke at fungere.
<P>
Hvis vi skal tage højde for disse oplysninger og den nye tidsplan, skal vi selvfølgelig udmønte disse omstændigheder i lovgivning. Derfor foreslog Kommissionen den 29. september nogle ændringer til SIS II-migrationsinstrumenterne, ændringer, som for tiden er i høring i Parlamentet. Dette vil give os en lejlighed til at tage emnet op til en detaljeret vurdering.
<P>
Angående VIS begyndte leverandøren i april 2009 en række test på det centrale system for at vurdere, hvor langt man er nået. Det er endnu ikke lykkedes leverandøren at opfylde alle de aftalte kriterier, som var nødvendige for at afslutte denne testrække, selv om fristen var blevet forlænget.
<P>
Selvfølgelig har Kommissionen gjort brug af de kontraktmæssige bøder, der var mulighed for, for at straffe denne forsinkelse. Den har givet leverandøren besked på at gennemføre alle de passende korrigerende foranstaltninger.
<P>
Muligvis tager jeg fejl, men jeg tror ikke, at problemet ligger i udformningen. På den anden side ser det ud til, at det går fint med STT. Testene skulle være afsluttet den 11. november. Men parallelt hermed skal medlemsstaterne også vedtage deres egne nationale systemer, så de kan anvende VIS. Mindst tre medlemsstater har for tiden større vanskeligheder, og de forsinkelser, som disse tre stater forårsager, er endnu mere betydelige end de, som det centrale system er skyld i.
<P>
Derfor er vi i gang med at udarbejde en detaljeret analyse sammen med medlemsstaterne, så vi kan fastlægge en ny tidsplan for lanceringen af VIS. Men for at gøre det skal vi have et klart billede af, hvad resultatet bliver af testrækken på det centrale system.
<P>
Mit møde i fredags giver mig grund til at tro, at den 11. november kunne være den dato, hvor vi ved, om de test, der nu bliver gennemført, har vist gode resultater. Men under alle omstændigheder er det nødvendigt, at både de nationale systemer og det centrale system er fuldt funktionsdygtige, inden systemet bliver lanceret. Jeg vil selvfølgelig informere Parlamentet om denne nye tidsplan, så snart vi kan opstille den.
<P>
Jeg vil slutte her - undskyld at jeg har talt så længe, men jeg ville virkelig gerne redegøre i detaljer for status for SIS II og VIS. Der er i høj grad grund til bekymring, og det giver ikke nogen mening at prøve at skjule det. Begge projekters tekniske, budgetmæssige og politiske risikoprofiler gør det rimeligt, at vi alle bliver inddraget på baggrund af hver vores ansvarsområder. Der er blevet anvendt betydelige økonomiske ressourcer. Det totale beløb for Kommissionens budgetmæssige forpligtelser for SIS II er på lidt over 80 mio. EUR, hvoraf lidt over halvdelen, dvs. 44,5 mio. EUR, allerede er blevet udbetalt. Kommissionen har allerede allokeret omkring 74,5 mio. EUR til VIS. Hvad angår den budgetmæssige gennemførelse er der indtil nu blevet givet knap 43,3 mio. EUR ud. Disse tal ligger på linje med de beløb, der er blevet givet ud på projekter i en lignende skala, som er blevet udviklet i Europa og andre steder i verden.
<P>
Her og nu vil jeg gerne understrege, at Parlamentet kan være helt sikker på, at jeg vil informere om enhver udvikling, som kan have konsekvenser for budgettet eller endog for lanceringsdatoen for disse systemer.
<P>
Men hvis SIS II og VIS lykkes, vil vi have udstyret Europa med verdens mest effektive system. Derfor er vi nødt til at håndtere forhindringerne på en fattet, klar og praktisk måde, så jeg vil være så fri at bede Parlamentet om hjælp så tit, jeg har brug for det, netop for at følge disse to sager tæt og sørge for, at de bliver afsluttet med et godt resultat.
<SPEAKER ID="122" NAME="Simon Busuttil" LANGUAGE="MT">
Fru formand! Først vil jeg gerne takke Kommissionens næstformand for den redegørelse, han netop gav os, og til gengæld vil jeg gerne forklare, hvorfor vi bad om denne forhandling.
<P>
Grunden var, at Schengenområdet er yderst vigtigt for os, da vores borgere har ret til fri bevægelighed. Men selv om det var vores hensigt med Schengenområdet at give vores borgere fuldstændig frihed, ønsker vi ikke at give dette privilegium til kriminelle. Derfor oprettede vi Schengeninformationssystemet, som skulle have været opgraderet til et system af en ny generation, kendt som SIS II, så vi kunne styrke vores borgeres frihed, mens vi forhindrer kriminelle i at få nogen form for råderum. Når dette system fra en ny generation, SIS II, er temmelig forsinket og stadig ikke ser ud til at være bare i nærheden af at blive færdigt, er det noget, der bekymrer os. Derfor stiller vi Dem nu disse spørgsmål om årsagen til forsinkelsen, og om det er muligt at garantere, at systemet er i funktion fra en bestemt dato. Jeg vil dog gerne gøre det helt klart, at det er vores endelige målsætning at arbejde sammen med Kommissionen for at sikre, at Schengenområdet er fuldt operationelt, og at det fungerer så godt som muligt i vores borgeres interesse uden at give folk med de forkerte hensigter frit spil.
<SPEAKER ID="123" NAME="Claude Moraes">
for S&D-Gruppen. (EN) - Fru formand! Jeg vil gerne takke kommissæren for at komme her i dag og orientere os i detaljer om disse spørgsmål. Vi påskønner den måde, han har gjort det på.
<P>
I lighed med hr. Busuttil vil jeg gerne give en forklaring - som er en fælles forklaring - på vores alvorlige bekymring over de betydelige forsinkelser i overgangen fra SIS til SIS II og udviklingen af VIS. Jeg tror, det vil fremgå klart, hvorfor vi indgav et fælles beslutningsforslag, for her er der virkelig grund til bekymring. Hr. Coelho og andre har gjort opmærksom på denne bekymring i et stykke tid, og det er værd at bemærke, at selv om det er indlysende, at disse betragtelige forsinkelser i sig selv er yderst bekymrende, er de centrale spørgsmål for Parlamentet her, som De ved, gennemsigtighed og ansvarlighed, især når vi har at gøre med følsomme oplysninger og følsomme oplysninger inden for dette område. Som medlovgiver og EU's eneste direkte valgte institution skal Parlamentet holdes orienteret om udviklingen af disse systemer, som det har bedt om mange gange tidligere.
<P>
Vi ønsker ikke at fremsætte urimelige krav i vores beslutningsforslag. Vi ønsker at være rimelige, og vi vil gerne reagere på den måde, som De har givet os oplysningerne på i dag. Vi ønsker blot at blive informeret om den aktuelle status og få forklaret baggrunden for forsinkelsen og få tilsagn om, at disse problemer vil blive løst. Det er afgørende, at et projekt, der er så vigtigt som dette, og som vil have konsekvenser for særdeles mange mennesker - både EU-borgere og tredjelandsstatsborgere - bliver udviklet på en gennemskuelig måde.
<P>
Men ud over spørgsmålene om gennemsigtighed og ansvarlighed er det også vigtigt at pege på nogle af de bredere konsekvenser. De tekniske problemer, vi ser, og udviklingen af disse storstilede databaser styrker ikke tilliden yderligere. Mange af vores medlemsstater - herunder min egen medlemsstat - har haft betydelige vanskeligheder i forbindelse med udviklingen af større databaser, bl.a. udviklingen af id-databaser. Det er absolut afgørende, at offentligheden har tillid til disse systemer.
<P>
Derfor er vi nødt til i fællesskab og på tværs af de politiske partier at se på, hvordan disse problemer opstod, hvordan de kan undgås i fremtiden, og det hellere under planlægningen end under udviklingen. Vi skal lære af erfaringerne. Vi er nødt til at have tillid til disse systemer, og frem for alt skal vi have et fuldstændigt og retvisende opsyn. Når alt kommer til alt kommer disse systemer kun til at fungere, hvis der sker et teknisk samarbejde - men også kun hvis offentligheden har tillid til systemet, og hvis Parlamentet undersøger disse forhold åbent, og hvis det i sidste ende fører til resultater.
<SPEAKER ID="124" NAME="Sarah Ludford">
for ALDE-Gruppen. - (EN) Fru formand! Aldrig før har jeg haft så meget taletid på en enkelt aften i alle mine 10 år i Parlamentet! Ti minutter i alt er en uvant luksus, og jeg er ikke sikker på, at jeg vil være i stand til at bruge dem.
<P>
Jeg vil også gerne takke næstformand Barrot for at komme her og beskrive problemerne over for os, selv om jeg ikke synes, det burde have været nødvendigt, at vi skulle bede om disse underretninger. Alle, som bare kender lidt til at indføre store it-systemer i den offentlige sektor i deres egen medlemsstat, ved, at alle disse tekniske og budgetmæssige problemer ofte opstår. Men desværre, når to så højt profilerede, store systemer - Schengeninformationssystemet (SIS) II og visuminformationssystemet (VIS) - er berørt, påvirker det også troværdigheden ikke blot af EU's interne sikkerhed - og den vil jeg vende tilbage til senere - men også EU's visumpolitik.
<P>
Som ordfører på VIS kan jeg sige, at vi var under pres for at få lovgivningen på plads i tide, fordi vi ønskede at komme videre med at få VIS op og køre - som det skulle have været nu - og enhver forsinkelse i tidsplanen er dybt skuffende.
<P>
Jeg vil gerne spørge kommissær Barrot, hvilke konsekvenser det får for visumansøgerne. Vil vi til sidst stå med en masse forvirrede mennesker, fordi VIS er nødt til at behandle 20 mio. visumansøgninger årligt og forsinkelser sandsynligvis vil få en dominoeffekt? Og hvad med de udliciteringsaftaler, som er ved at blive indgået? De nævnte, at der er blevet opkrævet kontraktbøder som følge af forsinkelserne i visuminformationssystemet. Hvor store er disse bøder? Hvor høje skønner man, at de ekstra udgifter vil blive? Og må vi få at vide, om De generelt set stadig har tillid til leverandøren, eller står vi muligvis over for, at kontrakten bliver opsagt?
<P>
Dette har sandsynligvis også konsekvenser for indretningen af agenturet for den fælles ledelse af SIS og VIS - og muligvis også for andre databaser i fremtiden. Måske skal nogle af ambitionerne for indsamlingen af data og systemer til overvågning i stor skala tages op til fornyet overvejelse, for hvis vi får alle disse tekniske og infrastrukturelle problemer, ville det ikke være så dårligt set ud fra et hensyn til beskyttelse af privatlivet.
<P>
Det sidste, jeg gerne vil spørge kommissæren om, er følgende: Den aktuelle vurdering er, at SIS II vil være i drift i sidste kvartal af 2011. Jeg tror, at vi kan regne med yderligere forsinkelser. I sommeren 2012 skal der være Olympiske Lege i London. Den britiske regering benyttede ikke lejligheden til at komme med i SIS af grunde, som de bedst forstår selv. Der var faktisk en del år, hvor den kunne være kommet med i SIS I, men man sagde, "nej, nej, vi venter til SIS II".
<P>
I et svar til mig har regeringen udtalt, at den ikke frygter nogen sikkerhedsmæssige konsekvenser. Men ikke bare Det Forenede Kongeriges sikkerhed, men også Europas sikkerhed kan blive bragt i fare, hvis Det Forenede Kongerige ikke deltager i at få adgang til den politimæssige side - som det har lov til - af Schengeninformationsystemet i god tid inden OL i London i 2012.
<P>
Kunne kommissær Barrot fortælle os, hvilke konsekvenser han regner med, at det kan få for sikkerheden i forbindelse med OL, hvilket ligger mig meget på sinde, da de skal afholdes i London og ikke mindst i min valgkreds. Jeg tror, at alle vil være bekymrede for sikkerheden ved De Olympiske Lege. Dette er nogle af de spørgsmål, som jeg gerne ville stille til kommissæren. Endnu en gang vil jeg gerne takke kommissæren for hans tilstedeværelse.
<SPEAKER ID="125" NAME="Tatjana Ždanoka">
for Verts/ALE-Gruppen. - (EN) Fru formand! På vegne af min gruppe vil jeg også gerne takke kommissær Barrot for hans redegørelse. Selvfølgelig beklager vi også den aktuelle situation med SIS II og VIS.
<P>
Men jeg vil også gerne tage nogle andre aspekter op, for De skal vide, at vores gruppe har en særlig holdning til anvendelsen af biometriske data, særligt i VIS og SIS II.
<P>
Jeg vil gerne udnytte denne lejlighed til at understrege vores holdning. Ligesom Sarah Ludford er jeg også særdeles taknemmelig for at have fået ekstra taletid i aften. Det kan også være, at det er for meget for mig, selv om jeg har seks og ikke 10 minutters taletid.
<P>
Vi beklager også, at flere og flere myndigheder har adgang til disse systemer. Lige nu bekymrer det os, at SIS er ved at blive ændret fra et teknisk redskab til et generelt kontrol- og overvågningssystem.
<P>
Derfor vil vi gerne minde Kommissionen om, at en sammenhængende lovpakke for databeskyttelse, som er baseret på de højeste standarder, og vedtagelsen af et juridisk instrument om minimumsgarantier i procesret er en nødvendig forudsætning for en fuldstændig gennemførelse af disse nye systemer.
<P>
Vi beklager også Rådets manglende samarbejdsvilje, især afvisningen af at bruge den fælles beslutningsprocedure i forbindelse med gennemførelsesforanstaltningerne. Vi håber, at Europa-Parlamentet i fremtiden vil modtage fast tilbagevendende pålidelige oplysninger om test, omkostninger osv.
<P>
Jeg ønsker ikke at gentage en tidligere talers spørgsmål, men vi kunne også godt tænke os at få informationer fra kommissær Barrot om kontrakten og de forpligtelser, den giver anledning til, og hvad der vil ske, hvis testen ikke er tilfredsstillende, og vi kunne også godt tænke os at få besked om mulige omkostninger.
<P>
Det drejer sig måske også om godkendelse. Vi ville undgå en lang række spørgsmål, hvis Parlamentet fik lov til at deltage aktivt i hele processen lige fra begyndelsen. Derfor håber jeg også, at denne sag vil vise, at tiden nu virkelig er inde til at samarbejde.
<SPEAKER ID="126" NAME="Timothy Kirkhope">
for ECR-Gruppen. - (EN) Fru formand! Som underskriver for ECR på det fælles beslutningsforslag, glæder det mig meget, at vi nu deltager i denne debat. Det er af afgørende betydning, at vi i Europa-Parlamentet drager Kommissionen til ansvar, når vi drøfter spørgsmål, der medfører anseelige udgifter for de europæiske skatteydere. Det er sandt, at den almene offentlighed har en særlig interesse i et så følsomt område, som har at gøre med databeskyttelse og udveksling af oplysninger. Der har været talrige problemer og forsinkelser, hvilket betyder, at det nye system stadig ikke er blevet taget i drift. I det hele taget betvivles det nu, om projektet er bæredygtigt.
<P>
Jeg vil gerne spørge Kommissionen, hvorfor der har været så store overskridelser af tidsplanen og budgettet. Hvad gør man for at tage hånd om disse fejl? Vi kunne godt tænke os fuld åbenhed både omkring gennemførelsesprocessen og de finansielle aspekter, jeg har nævnt. Som det fremgår af vores beslutningsforslag, ønsker Det Forenede Kongerige - selvfølgelig ikke som et fuldgyldigt medlem af Schengen på dette tidspunkt - sammen med et antal andre medlemsstater ikke at være med i systemet, før der er blevet fundet en løsning.
<P>
Jeg vil også gerne spørge, hvad man har gjort for at opnå erstatning fra leverandørerne. Vi vil gerne bede Kommissionen og Rådet om at svare på spørgsmålene og give os en forklaring på, hvorfor man fortsat skulle have tillid til den nuværende leverandør og leverandørens evne til at gennemføre systemerne med et godt resultat. Har projektet i det hele taget en fremtid, eller burde vi tage hele initiativet op til fornyet overvejelse? Som kommissær Barrot har sagt, er nogle stater forsinkede, men da der ikke er tillid til leverandøren, kan de næppe bebrejdes. Europa-Parlamentet skal holdes løbende informeret om status for indførelsen af disse systemer. Jeg ser frem til at læse Kommissionens svar på de spørgsmål, som mine kolleger og jeg har taget op.
<SPEAKER ID="127" NAME="Cornelia Ernst">
for GUE/NGL-Gruppen. - (DE) Fru formand! Først vil jeg gerne sige, at vi ikke deler de bekymringer, som Gruppen for Det Europæiske Folkeparti (Kristelige Demokrater) har udtrykt. Det er ganske enkelt. Vi mener, at en yderligere udvikling i retning af SIS II er unødvendig og politisk forkert. Dette mener vi af tre grunde. For det første fordi der sker en sammenblanding af efterretnings- og politioplysninger, hvilket fører til et datasystem, hvor der ikke længere er nogen garanti for, at det kan kontrolleres, og hvor personoplysninger faktisk ikke er beskyttet.
<P>
For det andet på grund af de biometriske data, som her bliver forankret i et eksperiment i stor skala, og for det tredje, fordi SIS II selvfølgelig vil blive anvendt mod den såkaldte ulovlige indvandring. Derfor er vores forslag som følger: Som vi alle ved, har vi SIS I. Vi mener, at det er fornuftigt at udvikle det videre "som en for alle". Det er en pragmatisk tilgang, som vi bliver stærkt kritiseret for. Men vi mener, at der ikke kan gøres mere med den tilgang, der forfølges her. For at udtrykke det enkelt er SIS II reelt en fiasko, og at blive ved med at snige sig uden om denne erkendelse er - for at sige det lige ud - meningsløst. Det vigtige er, at de penge, der bliver givet forkert ud her, skal spares, hvilket vil betyde, at vi får færre problemer med hele sagen og kan holde op med at bekymre os om forsinkelsen af SIS II. Dette siger jeg også ud fra Sachsens synsvinkel, en region i Tyskland, der ligger tæt på Polen og Den Tjekkiske Republik. Her er jeg udmærket klar over, at det givetvis ville give mere mening at gøre noget for at stabilisere politiet internt end at indføre noget som dette.
<SPEAKER ID="128" NAME="Carlos Coelho" AFFILIATION="PPE">
(PT) Fru formand, mine damer og herrer! Jeg vil gerne lægge ud med at takke næstformand Barrot for hans redegørelse, selv om han står i en urimelig position, fordi det også ville være rart at høre Rådets holdning. Det er tydeligvis lettere at udøve parlamentarisk kontrol med Kommissionen end med Rådet.
<P>
I december 2001 fik Kommissionen mandat til at indføre anden generation af Schengeninformationssystemet (SIS), som forventedes at træde i kraft i marts 2007. Der har været mange problemer og forsinkelser. Det nye system er stadig ikke taget i brug. Nogle forudser, at det ikke vil være oppe at køre før 2012, mens andre betvivler selve projektets funktionsdygtighed. Der er nu ikke alene forsinkelser i SIS, men også i visuminformationssystemet (VIS), idet begge projekter udvikles af den samme virksomhed.
<P>
I den forbindelse vil jeg gerne sige, at jeg fortsat har tillid til næstformand Barrot. Han har i sit politiske liv altid været kompetent og seriøs og en sand EU-tilhænger. Vi er klar over, at han ikke iværksatte SIS-projektet, og at han overtog det, da han sagde ja til en porteføljeændring på anmodning af kommissionsformand Barroso. Men Kommissionen og den virksomhed, der har påtaget sig at udvikle det centrale system, skal naturligvis stå til regnskab for deres varetagelse af opgaven.
<P>
Parlamentet er en budgetmyndighed, og vi har ret og pligt til at kræve en forklaring fra Kommissionen. Hvorfor har vi behov for SIS II? Vi har behov for bedre kontrol af vores ydre grænser, vi har behov for bedre sikkerhed, vi har behov for biometriske data, og vi har behov for, at varslinger bliver koordineret. Der er planlagt to globale tekniske test, de såkaldte etapemålstest, den første den 22. december og den anden i sommeren 2010. Formålet med den første test er at kontrollere, at SIS II fungerer gnidningsfrit, driftsikkert og effektivt under driftsmæssige betingelser i en periode på 72 timer, samt at kontrollere, at de afgørende kernefunktioner og datakontinuiteten kan fungere uden problemer eller afbrydelser.
<P>
Det rejser en række spørgsmål. For det første hvorvidt der er risiko for, at dette kan bringe gennemførelsen af testen i december i år i fare. For det andet hvorvidt det for at mindske denne risiko overvejes at sænke kravene eller endda antallet af stater, som deltager i testen. For det tredje hvorvidt disse nye test kan opfattes som en del af den årlige kontrakt med virksomheden, eller hvorvidt de anses for at være yderligere krav, som medfører ekstra omkostninger. For det fjerde hvorvidt opdagelsen af problemer og tekniske fejl har ført til, at der er blevet føjet ekstra ydelser til kontrakten, og i bekræftende fald hvor mange penge der er blevet betalt på denne baggrund. For det femte størrelsen af den bøde, der - som næstformand Barrot nævnte - er blevet pålagt kontrahenten for de forsinkelser og tekniske fejl, der var skyld i, at de tidligere test mislykkedes. For det sjette hvorvidt Kommissionen mener, at dette, hvis der i stedet vælges en alternativ løsning, vil føre til en ophævelse af kontrakten med Steria, og i bekræftende fald hvilke konsekvenser det vil have for VIS.
<P>
Og til sidst hvorvidt det er korrekt, at Bulgarien og Rumænien har opgivet at vente på SIS II, og at deres integration i SIS I allerede er under planlægning.
<SPEAKER ID="129" NAME="Ernst Strasser" AFFILIATION="PPE">
(DE) Fru formand! Jeg skal forsøge at holde mig inden for min taletid. Principielt set glæder vi os over indførelsen af SIS II og dets funktionalitet. I min tid som indenrigsminister i begyndelsen af dette årtusinde arbejdede jeg hårdt gennem lobbyer for at få indført dette system. På det tidspunkt blev vi lovet, at det ville blive indført i 2007, og en af grundene var, at vi havde akut behov for det i forhold til de nye medlemsstater, så de kunne deltage i denne nye sikkerhedsstruktur.
<P>
De nye medlemsstater er her, men det er SIS II stadig ikke. Forsinkelsen skal analyseres og undersøges grundigt. Der skal også være klare konsekvenser. Vi skal lære af vores erfaringer, så vi kan undgå noget lignende i fremtiden.
<P>
Vi må indrømme, at Kommissionen har gjort alt for at fremme SIS II-projektet, bl.a. ved at acceptere testresultater, som ikke var perfekte. Vi må imidlertid ikke glemme, at det ikke giver mening at gå for meget på kompromis her, da det ville ske på bekostning af systemets stabilitet og driftssikkerhed. Vi skal derfor forhindre, at medlemsstaterne pålægges yderligere økonomiske byrder som følge af analysen eller testene og eventuel yderligere forsinkelse af systemet. Vi har behov for 100 % åbenhed samt klar tale over for dem, der skal gennemføre projektet på Kommissionens vegne, og det betyder også, at der, hvor dette er nødvendigt, skal være økonomiske konsekvenser for disse projektledere.
<SPEAKER ID="130" NAME="Edit Bauer" AFFILIATION="PPE">
(HU) Fru formand, hr. kommissær! I 2006, da de nye medlemsstater ventede på at blive optaget i Schengenområdet, betingede vi os og fik lovning på, at en af betingelserne var, at SIS II skulle være i drift. I mellemtiden viste det sig, at system ikke ville kunne fungere overhovedet. Vi hørte derefter, at grundlaget ikke var stærkt nok til at understøtte vægten af det tekniske udstyr, og hvis det portugisiske formandskab ikke havde fundet en løsning, der gjorde det muligt at drive "SIS one for all"systemet, ville de otte nye medlemsstater stadig i dag vente på at blive optaget i Schengenområdet.
<P>
Vi må imidlertid huske på, at der skulle underskrives nye kontrakter, og der skulle findes nye finansielle løsninger til udviklingen af SIS II-systemet, samtidig med at driften af SIS I+-systemet stadig skal finansieres. Derfor finansierer vi rent praktisk to systemer, hvilket er dyrt for de europæiske skatteydere. Vi taler naturligvis om en stor investering, når det gælder om at beskytte de europæiske borgeres sikkerhed. I modsætning til min venstreorienterede kollega mener jeg, at det kan skabe en stor kvalitetsmæssig ændring til gavn for den europæiske sikkerhed.
<P>
Jeg er også interesseret i at høre om forsinkelsen, i betragtning af at systemets udvikling i 2001 blev planlagt til at tage fem år, fra 2002 til 2007. Vi taler nu om, at det bliver udviklet over måske 10 år. Et teknisk system må ikke være behæftet med så stor usikkerhed, at dets udviklingstid fordobles. Vi er udmærket klar over, at tekniske drillenisser kan sabotere arbejdet, og at de offentlige investeringer er blevet forsinket, men i den sidste ende bliver vi nødt til at spørge os selv, hvad grunden til alt dette er. Er der ikke nogen lande, ja nogen medlemsstater, der bevidst bremser SIS II-systemets udvikling? Til sidst vil jeg gerne spørge, hvilken sikkerhed der er for, at det samme ikke vil ske igen med VIS-systemet.
<SPEAKER ID="131" NAME="Elżbieta Katarzyna Łukacijewska" AFFILIATION="PPE">
(PL) Fru formand! I lyset af de forsinkelser og problemer, der er opstået i forbindelse med færdiggørelsen af arbejdet med SIS II, og i lyset af de prognoser, der siger, at systemet ikke vil være fuldt funktionsdygtigt ved udgangen af 2011 og endda, siger nogle, i 2015, er det blevet besluttet at foretage test af SIS II inden årets udgang med henblik på at vurdere dets funktionsdygtighed. Hvis SIS II viser sig at være defekt, vil der efter forlydende blive indført en alternativ plan baseret på forbedringer af SIS I.
<P>
Det rejser derfor adskillige spørgsmål. Er Kommissionen parat til at gennemføre en alternativ plan? Hvad vil der ske med de investeringer, som visse medlemsstater har foretaget i forbindelse med indkøb af udstyr til servicering af det nye system? Kan dette udstyr bruges i den alternative plan? Og endelig, hvordan vil Kommissionen afkræve de parter, der er ansvarlige for projektet, kontraktmæssige bøder?
<SPEAKER ID="132" NAME="Jacques Barrot" LANGUAGE="FR">
Fru formand! Jeg kan ikke besvare alle de spørgsmål, der er blevet stillet, i betragtning af at vi befinder os på et vanskeligt tidspunkt. Med hensyn til VIS gælder det de test, der angår det centrale system, og som skal gennemføres inden den 11. november, og i forhold til SIS II er det etapemålet, dvs. det kriterium, der skal være opfyldt inden årets udgang.
<P>
For det første vil jeg gerne takke alle talerne. Jeg ønsker, at Parlamentet skal have fuld adgang til alle oplysningerne. Jeg vil gerne minde Dem om, at disse to store systemer netop blev udformet af medlemsstaterne, så de kunne have fri bevægelighed under sikre betingelser, som særligt hr. Busuttil og hr. Moraes påpegede.
<P>
Jeg vil gerne først give svar vedrørende VIS og særligt til fru Ludford, der som ordfører har været særlig interesseret i dette problem. Det, vi kan sige, er, at der vil blive foretaget test af VIS inden den 11. november, og disse test vil så fortælle os, om vi bør ændre retning. Indtil videre kan VIS opfattes som et system med en fornuftig struktur og ja, med et par programfejl, men fejl af en sådan karakter, at de kan rettes. Ikke desto mindre er det disse test, der skal vise, om vi bliver nødt til at ophæve aftalen med kontrahenten. Det er endnu for tidligt at sige, men tidsplanen skal i så fald gennemgås derefter.
<P>
Jeg vil gerne påpege, at Rådet i 2005 besluttede, at medlemsstaterne skulle foretage en ensartet og koordineret iværksættelse af VIS. Det er derfor, at det fremgår af VIS-forordningen, at systemet tages i brug i det første område på den dato, som Kommissionen fastsætter, når alle medlemsstaterne har meddelt Kommissionen, at de har foretaget alle de tekniske og juridiske justeringer, der er nødvendige for at kunne anvende VIS i det pågældende område.
<P>
Det betyder, at VIS tages i brug i det første område - Nordafrika, som dækker de lande, der repræsenterer de største risici i forhold til illegal indvandring og sikkerhed - den samme dag i alle medlemsstaterne. Det bringer mig frem til, at det er virkelig vigtigt, at alle medlemsstaterne er i stand til at få VIS op at køre og forvalte det korrekt, fordi det vil være ekstremt skadeligt, hvis det centrale system viser sig at fungere normalt, men at vi er tvunget til at udskyde fristen endnu mere på grund af forsinkelser hos nogle få medlemsstater. Derfor er jeg noget vedholdende på dette punkt.
<P>
Jeg noterer mig, at fru Ludford særligt henviste til problemet med De Olympiske Lege. Jeg håber virkelig, at vi har gjort fremskridt inden da. Det er imidlertid rigtigt, at der er blevet truffet foranstaltninger, så Det Forenede Kongerige kan blive tilsluttet SIS I + forud for De Olympiske Lege, hvis dette skulle vise sig nødvendigt.
<P>
Jeg vil også gerne sige, at vi i forhold til visumansøgere virkelig håber, at vi ikke kommer til at afvige for meget fra den fastlagte frist, da det er meget vigtigt for os, og den alvorlige risiko for, at folk foretager "visa-shopping" på konsulater, kan stige, hvis vi forsinker VIS for meget.
<P>
Fru Ždanoka henvendte sig til mig om biometriske data og kontrol af adgangen til systemet. Jeg tror, at vi får mulighed for at drøfte dette igen, men disse kontroller bliver underlagt en række klare regler. Jeg noterede mig, at fru Ernst er imod systemet, men jeg har også noteret mig hr. Kirkhopes udtalelser. Nu er jeg nået til hr. Coelho. Hr. Coelho har et godt kendskab til SIS II, og jeg vil gerne prøve at besvare nogle af hans spørgsmål, samtidig med at jeg bevarer muligheden for at give ham skriftligt svar på hans syv spørgsmål.
<P>
Jeg kan sige, at Kommissionen indledte kontraktforhandlinger med sin medkontrahent, og at disse forhandlinger fokuserede på to områder, nemlig bestilling af flere ydelser og mere udstyr, som er nødvendigt for at kunne foretage testen af det første etapemål, og en ændring af basiskontrakten for at muliggøre formalisering af etapemålene inden for SIS II via en kontrakt. Vi nåede til generel enighed i slutningen af juli. Vi nåede til generel enighed i slutningen af juli, og det er rigtigt, at medkontrahenten påpegede, at der var specifikationer, som så ud til at gøre det meget vanskeligt at nå dette første etapemål. Ikke desto mindre tegnede vi en kontrakt med kontrahenten, hvoraf det fremgår, at dette etapemål skal nås.
<P>
Analyse- og afhjælpningsperioden gjorde det imidlertid klart, at SIS II er bygget på et solidt, om end nogle gange overdrevent komplekst, fundament, og at systemet kan ordnes, selv om der er behov for en vis indsats.
<P>
Denne dybdegående analyse gjorde det muligt for os at identificere adskillige måder til forbedring af systemet, men det er rigtigt - og jeg siger også dette til hele Parlamentet - at vi har et meget ambitiøst projekt foran os på dette område, og det er ikke let at se, præcis hvad der vil ske.
<P>
Jeg kan imidlertid sige, at vi har pålagt Hewlett-Packard-Steria-konsortiet bøder som straf for på den ene side at have været ude af stand til at få systemet op på det kontraktlige niveau ved afslutningen af kontraktfasen for de driftsmæssige test af ST, og på den anden side for - i hvert fald på nuværende tidspunkt - de forsinkelser, der er opstået i de interne VIS-test.
<P>
Begge disse projekter er underlagt den samme kontrakt, så bøderne trækkes ligeligt fra fakturaerne for SIS II og VIS. Disse bøder beløber sig til næsten 3,5 mio. EUR, og den bøde, der relaterer sig til VIS, fortsætter med at stige, mens bøden i forhold til SIS II har været stillet i bero, siden analyse- og afhjælpningsopgaven gik i gang i januar. I tilfælde af at disse projekter må opgives, skal medkontrahenten naturligvis afholde de dertil svarende omkostninger.
<P>
Som tingene ser ud, og i betragtning af hvad jeg har sagt med hensyn til både VIS i forhold til de test, der skal foretages inden den 11. november, og med hensyn til SIS II i forhold til målet om via etapemålet for året at bekræfte, hvorvidt arkitekturen reelt er levedygtig, er jeg ude af stand til at give et mere præcist svar, da vi nu er i gang med testfasen og forberedelsen af etapemålet.
<P>
Jeg vil gerne sige, at Parlamentet er velkommen til at hjælpe os med at sætte skub i medkontrahenten. Som De har set, er jeg meget målbevidst, og jeg er blevet personligt involveret i denne sag. Jeg håber, at det ligesom i forbindelse med Galileo vil lykkedes mig mere eller mindre at redde begge disse projekter, som teknisk set er yderst interessante, og som kan gøre Europa i stand til at nyde godt af et højeffektivt system, men i aften kan jeg endnu ikke være sikker på det.
<P>
Parlamentet er også velkommen til at hjælpe os med at sætte skub i medlemsstaterne. Hvad angår VIS, oplever vi, at de største forsinkelser i øjeblikket er dem, som skyldes nogle få medlemsstater.
<P>
Jeg er godt klar over, at jeg ikke har besvaret hvert eneste spørgsmål, men jeg står helt og holdent til rådighed for Parlamentet i forhold til at give parlamentsmedlemmerne alle de oplysninger, som de og særligt de medlemmer, som har stillet spørgsmål til mig i aften, måtte ønske, så snart jeg modtager disse.
<SPEAKER ID="133" NAME="Formanden">
Tak for Deres svar. Jeg har modtaget tre beslutningsforslag fremsat som afslutning på forhandlingen.
<P>
Forhandlingen er afsluttet.
<P>
Afstemningen finder sted kl. 11.00 torsdag den 22. oktober 2009.
