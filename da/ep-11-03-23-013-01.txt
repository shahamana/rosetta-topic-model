<CHAPTER ID="013-01">
1. Ændring af traktaten om Den Europæiske Unions funktionsmåde med hensyn til en stabilitetsmekanisme for de medlemsstater, der har euroen som valuta (
<SPEAKER ID="036" NAME="Elmar Brok" LANGUAGE="DE">
Hr. formand, mine damer og herrer! Denne europæiske stabilitetsmekanisme er nødvendig for at sikre en varig retlig garanti og for at sikre solidaritet med de lande, der har problemer, men ligeledes for at sikre euroen, styrke den nødvendige budgetdisciplin og fremme et fælles svar på udfordringer i forbindelse med vækst.
<P>
I lyset af den tid, det ville have taget at gennemføre en almindelig procedure, og ligeledes for at undgå en folkeafstemning i nogle af medlemsstaterne kan dette kun reguleres gennem en forenklet revisionsprocedure for traktaten. Parlamentet udtaler dog, at dette ikke bør blive den sædvanlige procedure, og at vi herfra fremover bør følge proceduren for den almindelige revisionsprocedure for traktaten.
<P>
I det oprindelige forslag blev det slået fast, at dette skulle være en rent mellemstatslig metode, hvor Kommissionen knapt nok spillede nogen rolle, og Parlamentet ikke spillede nogen rolle overhovedet. I dag kan vi berette, at det i fortsættelse af de forhandlinger, vi har haft med Kommissionen, Den Europæiske Centralbank, Det Europæiske Råds formand og med formanden for Eurogruppen, indtil videre er blevet accepteret af Det Europæiske Råd, af Rådet af finansministre, at Parlamentet i næsten alt, hvad der vedrører modeller, test og beslutningsgrundlag, samt i alle aspekter omkring fastsættelse af rammer og forslag om en forordning for dette i en fællesskabsprocedure ligeledes kan spille en rolle i processen og vil komme til at spille en rolle i sådanne sager.
<P>
Vi var således ikke særlig tilfredse i begyndelsen, men hvis fællesskabets institutioner inddrages, og vi kan begynde at anvende mellemstatslige procedurer som førhen, tror jeg, at det, når tiden er inde, vil være let at nå frem til en klar fællesskabspolitik. Eftersom de institutionelle forudsætninger nu er på plads, kan vi nu foreslå, at vi vedtager denne revisionsprocedure for traktaten, som Rådet foreslår, og får den sat i gang. Derfor har vi foreslået disse ændringer efter enstemmig vedtagelse i Udvalget om Konstitutionelle Anliggender. Vi bør være klar over, at vores fortolkninger ligeledes er blevet accepteret og bekræftet i breve fra formanden for Eurogruppen og kommissæren for økonomiske og monetære anliggender, såvel som i et brev fra formanden for Det Europæiske Råd. Jeg mener, at dette giver et troværdigt grundlag for, at vi vedtager det nu for at kunne sikre euroen, som har været en stor succes for Europa, og for at vi således får mulighed for at rykke fremad sammen.
<SPEAKER ID="037" NAME="Roberto Gualtieri" LANGUAGE="IT">
Hr. formand, mine damer og herrer! I den betænkning, vi skal til at stemme om, tager vi stadig forbehold over for beslutningen om at vedtage en revision af traktaten med hensyn til den mellemstatslige karakter af mekanismen, men samtidig går vi ind for den, fordi - som hr. Brok forklarede - de forhandlinger, vi havde om den, gav os mulighed for at opnå vigtige målsætninger, der hovedsagelig drejer sig om, at betingelserne i forbindelse med bistanden vil blive afgjort via en forordning, altså en fælles beslutningsprocedure.
<P>
Derfor er det rimeligt at stemme for, og jeg vil gerne takke de mange kolleger i Parlamentet, som har bidraget til dette resultat, samt nævne, at det har været et privilegium for mig at arbejde sammen med hr. Brok. Lad mig desuden nævne hr. Pirillos mange utrolig nyttige råd samt det store arbejde, der er blevet udført af de to ordførere fra Økonomi- og Valutaudvalget, hr. Scicluna og hr. Gauzès, af hr. Schade, fru Häfner og gruppekoordinatorerne samt selvfølgelig gruppeformændene, som har været en vigtig politisk støtte for os. Jeg takker dem alle.
<SPEAKER ID="038" NAME="Formanden">
Jeg vil gerne byde velkommen til Kommissionens formand og Kommissionens næstformand, som er til stede her i dag, samt formanden for Rådet. Vi skal stemme om et vigtigt emne i dag, det er vi godt klar over, så tak, fordi De er til stede her på et så vigtigt tidspunkt for EU.
<P>
Mine damer og herrer! De får mulighed for at kommentere afstemningen i morgen. Det er ikke nu, der skal afgives stemmeforklaringer, så vær venlig ikke at komme med sådanne kommentarer. Efter afstemningen i morgen vil der være tid til at kommentere alle sager - både dem fra i dag og dem fra i morgen.
