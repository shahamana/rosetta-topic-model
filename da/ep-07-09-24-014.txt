<CHAPTER ID="014">
Arbejdsplan
<SPEAKER ID="021" NAME="Formanden">
Jeg kan oplyse, at rådsformanden og jeg i henhold til forretningsordenens artikel 68 vil undertegne fire retsakter vedtaget efter den fælles beslutningsprocedure tirsdag den 25. september 2007. Retsakternes titel vil fremgå af protokollen til dagens møde.
<P>
Det endelige forslag til dagsorden som opstillet af Formandskonferencen på mødet den 20. september 2007 i overensstemmelse med forretningsordenens artikel 130 og 131 er omdelt. Der er foreslået følgende ændringer:
<P>
Vedrørende mandag
<P>
Der foreligger ingen forslag til ændring.
<P>
Vedrørende tirsdag
<P>
Den Socialdemokratiske Gruppe har anmodet om at udskyde hr. Zatloukals betænkning om effektivitet og lige muligheder for alle i de europæiske uddannelsessystemer fra tirsdag aften til onsdag aften og behandle den efter fru Descamps' betænkning.
<SPEAKER ID="022" NAME="Hannes Swoboda" AFFILIATION="PSE">
(DE) Hr. formand! Jeg skal gøre det kort. Da så mange betænkninger skal behandles sammen, og hr. Saryusz-Wolskis betænkning bliver udskudt fra mandag til tirsdag, vil der være meget lidt tid til at diskutere hr. Zatloukals betænkning tirsdag aften. Efter aftale med ordføreren vil vi derfor foretrække at udsætte betænkningen til onsdag. Det er den eneste grund.
<SPEAKER ID="023" NAME="Formanden">
Tak, det var sikkert også grunden til den foreslåede ændring.
<P>
(Parlamentet gav sin tilslutning)
<P>
Hr. Zatloukals betænkning blev udskudt til aftenmødet onsdag.
<P>
Vedrørende onsdag
<P>
Verts/ALE-Gruppen, GUE/NGL-Gruppen og ALDE-Gruppen har anmodet om at sætte erklæringerne fra Rådet og Kommissionen om situationen i Myanmar på dagsordenen for onsdag eftermiddag, hvorefter der skal stilles beslutningsforslag.
<SPEAKER ID="024" NAME="Monica Frassoni" AFFILIATION="Verts/ALE">
(IT) Hr. formand, mine damer og herrer! Parlamentet har, som De rigtigt har sagt, allerede udtalt sig om situationen i Burma ved en række lejligheder, men det, der sker i dag, skete ikke i 1988. Tusindvis af mennesker, munke, demonstrerer, og der er ingen tvivl om, at begivenhederne fortsætter.
<P>
Indtil nu har EU's institutioner, Kommissionen og Rådet ikke sagt noget. Der har været nogle få reaktioner fra enkelte medlemsstater. Efter vores mening vil onsdag derfor være et glimrende tidspunkt for en redegørelse fra Rådet og Kommissionen og for en talerunde for talerne fra de politiske grupper, om ikke for andet så for at vise vores støtte til disse nye udviklinger i Burma.
<P>
Vi kan ikke forholde os tavse på det her tidspunkt, og vi har en forpligtelse til at fokusere vores offentlige opmærksomhed på dette land, fordi vi har muligheden for at gøre det. Derfor håber jeg virkelig, at Parlamentet vil imødekomme de tre grupper, som stiller dette forslag.
<SPEAKER ID="026" NAME="Annemie Neyts-Uyttebroeck" AFFILIATION="ALDE">
(NL) Hr. formand, mine damer og herrer! Hvis der nogensinde har været et tidspunkt, hvor der med en erklæring fra Kommissionen og Rådet skulle fokuseres på situationen i et land, så er det nu. En kort diskussion om Burma vil give os mulighed for at udtrykke vores solidaritet med det, som er foregået der i de seneste dage. Det er utrolig vigtigt. Der er tilstrækkeligt mange medlemmer, som er meget bekymrede over situationen i Myanmar, over burmeserne i al almindelighed og over fru Aung San Suu Kyi, til at afse tid til det under denne mødeperiode i Parlamentet, og det behøver ikke vare længe.
<SPEAKER ID="028" NAME="Hannes Swoboda" AFFILIATION="PSE">
(DE) Hr. formand! Vi diskuterede naturligvis også denne idé udførligt i vores egen gruppe. Vi mente, at dette tidspunkt, hvor demonstrationerne finder sted i landet, måske ikke er det rette for os til - for at sige det lidt kollokvialt - at give vores besyv med og give udtryk for vores holdning, som er helt klar i den sammenhæng.
<P>
Men hvis det er Parlamentets ønske, og det også bliver præciseret, at vi naturligvis er på demonstranternes side, som vi altid har sagt, så kunne vi opnå enighed om et kompromis, hvorefter vi går ind for en forhandling, således som det er foreslået, men vi vil ikke stille et beslutningsforslag på nuværende tidspunkt, hvilket dog ikke udelukker muligheden for, at vi næste gang, når vi ved, hvordan tingene forholder sig, også vedtager et beslutningsforslag. Jeg anmoder om, at vi i det mindste har delt afstemning om, hvorvidt der skal være en forhandling, og hvorvidt der skal stilles beslutningsforslag.
<SPEAKER ID="029" NAME="Formanden">
Tak, hr. Swoboda! Det er netop, hvad jeg vil foreslå. Vi stemmer først om, hvorvidt vi skal have en forhandling. Hvis vi stemmer for en forhandling, så kommer vi til spørgsmålet om, hvorvidt der skal stilles beslutningsforslag. Det er en logisk og følgerigtig fremgangsmåde. Kan vi følge den?
<P>
(Parlamentet gav sin tilslutning)
<SPEAKER ID="030" NAME="Martin Schulz" AFFILIATION="PSE">
(DE) Hr. formand! Vi var ikke klar over, at Den Liberale Gruppe eventuelt ønsker et beslutningsforslag og hvis, at det så først skal stilles under næste mødeperiode. Det er en ny situation. Det kan vi alle leve med. Hvis jeg har forstået det korrekt, så lyder forslaget fra Den Liberale Gruppe, som De nu vil sætte under afstemning, derfor som følger: Hvis grupperne bliver enige om at stille et beslutningsforslag, så skal det være under næste mødeperiode. Det betyder ikke præcist, at vi allerede er nået til enighed, men hvis vi skulle blive enige med hinanden, så vil beslutningsforslaget blive stillet under næste mødeperiode. Det kan vi alle acceptere.
<SPEAKER ID="031" NAME="Formanden">
Vi skal først afgøre, om vi ønsker et beslutningsforslag, og så, hvis det er tilfældet, hvornår vi skal vedtage det.
<SPEAKER ID="032" NAME="Daniel Cohn-Bendit" AFFILIATION="Verts/ALE">
(DE) Hr. formand! Jeg har en bemærkning til forretningsordenen. Da vi har en ny situation, kan vi ikke bare sige ja eller nej. Vi bør diskutere det og ikke bare gå ud fra, at kollegerne, blot fordi de er socialdemokrater, har talt på alles vegne og kan bestemme, hvad der er den mest fornuftige fremgangsmåde. Vi vil gerne sige noget imod det, som måske er endnu mere fornuftigt.
<SPEAKER ID="033" NAME="Formanden">
Jeg foreslår, at vi først stemmer om, hvorvidt vi ønsker et beslutningsforslag. Hvis vi stemmer for, så tager vi stilling til, om det skal behandles i denne uge eller på oktobermødet.
<SPEAKER ID="034" NAME="Hartmut Nassauer" AFFILIATION="PPE-DE">
(DE) Hr. formand! Selvfølgelig skal Parlamentet komme med et beslutningsforslag om dette emne. Vi har stillet beslutningsforslag ved mange andre lejligheder, nogle af dem meget omfattende, og for nogles vedkommende kan vi ikke hævde, at de havde samme uopsættelighed. Her har vi en meget konkret anledning, her har vi en meget væsentlig forandring i landets situation, som vi har observeret gennem længere tid.
<P>
Det er allerede blevet understreget, at oppositionslederen, som har siddet i husarrest i mange år, er blevet tildelt Sakharovprisen, men hun har ikke modtaget den endnu. Derfor må vi reagere på disse nye udviklinger med et beslutningsforslag. Men det behøver vi ikke nødvendigvis at gøre på onsdag. Vi tager forhandlingen på onsdag, og jeg vil foreslå, at vi stemmer om beslutningsforslaget på det følgende møde.
<SPEAKER ID="035" NAME="Formanden">
Vi stemmer nu om, hvorvidt vi ønsker et beslutningsforslag, og tager så derefter endnu en afstemning om, hvornår vi skal vedtage det.
<P>
(Parlamentet vedtog proceduren for et beslutningsforslag)
<SPEAKER ID="036" NAME="Daniel Cohn-Bendit" AFFILIATION="Verts/ALE">
(DE) Hr. formand! Jeg vil gerne sige noget om, hvorfor vi bør træffe afgørelse om et beslutningsforslag nu.
<P>
Jeg forstår i grunden ikke debatten. Alle klappede, da formanden gav udtryk for en klar holdning. Det, som formanden sagde, kan sagtens indføjes i et beslutningsforslag, som Parlamentet kunne vedtage allerede på torsdag. Hvad er det, der er så vanskeligt ved at fordømme det, der sker i Myanmar for øjeblikket? Hvad er problemet? Hvem har brug for 10 eller 20 dage for at sige: Vi holder med dem, der kæmper for frihed i Myanmar, punktum! Det er 10 linjer! Hvis Socialdemokraterne eller PPE-DE-Gruppen ikke formår det, så skal vi nok gøre det for dem.
<SPEAKER ID="037" NAME="Formanden">
Vi har allerede stemt for, at der skal stilles et beslutningsforslag. Skal det være i denne uge?
<P>
(Parlamentet gav sin tilslutning)
<P>
Jeg foreslår, at spørgetiden så ikke begynder kl. 17.30, men kl. 18.00, så vi har mere tid til forhandlingen, idet der afsættes den sædvanlige halvanden time til spørgetiden, dvs. fra kl. 18.00 til kl. 19.30.
<P>
(Parlamentet gav sin tilslutning)
<P>
Vedrørende torsdag
<P>
Der foreligger ingen forslag til ændring.
<P>
Mødet den 10. og 11. oktober:
<P>
Vedrørende onsdag
<P>
Den Socialdemokratiske Gruppe har anmodet om at udsætte forhandlingen under ét af fru Bowles' og fru van den Burgs betænkninger om fællesskabsstatistikker til oktobermødet i Strasbourg.
<SPEAKER ID="038" NAME="Hannes Swoboda" AFFILIATION="PSE">
(DE) Hr. formand! Vi anmoder om en udsættelse af følgende grund. Det burde være muligt for os at opnå enighed med Rådet under førstebehandlingen. Men hvis vi holdt forhandlingen allerede den 10. oktober 2007, ville det måske ikke være muligt. Derfor bør vi udsætte den. Jeg tror også, at ordføreren er enig i det forslag.
<SPEAKER ID="039" NAME="Formanden">
Jeg sætter forslaget om udsættelse til oktobermødet under afstemning.
<P>
(Parlamentet gav sin tilslutning)
<P>
Vedrørende torsdag
<P>
Der foreligger ingen forslag til ændring.
<P>
(Parlamentet godkendte arbejdsplanen¹)
