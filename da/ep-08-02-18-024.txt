<CHAPTER ID="024">
EF-toldkodeks (forhandling)
<SPEAKER ID="142" NAME="Formanden">
Næste punkt på dagsordenen er indstilling ved andenbehandling fra Udvalget om det Indre Marked og Forbrugerbeskyttelse om Rådets fælles holdning med henblik på vedtagelse af Europa-Parlamentets og Rådets forordning om EF-toldkodeksen (moderniseret toldkodeks) (Ordfører: Janelly Fourtou).
<SPEAKER ID="143" NAME="Janelly Fourtou" LANGUAGE="FR">
Hr. formand, hr. kommissær, mine damer og herrer! Vi er nu nær afslutningen på tre års hårdt arbejde, og jeg glæder mig over det, som vi har opnået på vigtige områder i dette dokument.
<P>
Toldunionen er en del af EU's fundament og en væsentlig faktor for et velfungerende indre marked. Den nuværende EF-toldkodeks, som blev udarbejdet i 1980'erne og vedtaget i 1990'erne, er nu forældet. Toldmyndighederne står over for nye udfordringer. I 2007 havde verdenshandelen en samlet værdi af knap 16 milliarder dollar, svarende til 31 % af verdens BNP, og EU alene tegnede sig for 20 % af den samlede import- og eksportmængde på verdensplan.
<P>
Toldmyndighederne er derfor ansvarlige for at opretholde en jævn handelsstrøm og varetage de kontroller, der er nødvendige i den forbindelse, og samtidig sørge for at beskytte EU-borgernes sikkerhed. Hvis der skal opnås en tilfredsstillende balance, kræver det, at de anvendte kontrolmetoder moderniseres, og at samarbejdet mellem de forskellige myndigheder og økonomiske operatører styrkes.
<P>
Kodeksen skal også tilpasses andre radikale ændringer i det internationale handelsklima, som navnlig skyldes den stigende og uigenkaldelige anvendelse af it og elektroniske dataudvekslingsteknologier. Dette særlige punkt var også i fokus i en betænkning, som blev udarbejdet af min kollega hr. Heaton-Harris og vedtaget af Parlamentet i december sidste år.
<P>
Førstebehandlingen af den moderniserede toldkodeks blev vedtaget den 12. december 2006, og det lykkedes det tyske formandskab at nå frem til en politisk aftale den 25. juni 2007. Ved førstebehandlingen vedtog Parlamentet 51 ændringsforslag, hvoraf de 34, som hovedsageligt havde materiel karakter, helt eller delvist blev medtaget i Rådets fælles holdning.
<P>
De største stridspunkter vedrørte status som autoriseret økonomisk operatør, retten til toldrepræsentation, centraliseret toldbehandling og komitologi. Status som autoriseret økonomisk operatør, som er direkte forbundet med 11. september, blev indført ved den såkaldte "sikkerhedsrelaterede ændring" for at sikre bedre forhold for de erhvervsdrivende og som kompensation for de nye opgaver i forbindelse med de sikkerhedsmæssige aspekter.
<P>
Ordføreren er tilfreds med, at det koncept, som Parlamentet udviklede under førstebehandlingen, er taget med. Det drejer sig om en skelnen mellem to typer autorisationer: "forenklede toldbestemmelser" og "sikkerheds- og sikringsrelaterede lettelser". Denne pragmatiske løsning tager hensyn til de økonomiske aktørers forskellige behov.
<P>
Vedrørende retten til toldrepræsentation gik bølgerne højt i de lande, der havde en lang tradition for dette erhverv. Selv om Rådet ikke vedtog Parlamentets forslag i deres præcise ordlyd, tog det ikke desto mindre udgangspunkt i, at toldrepræsentanter og autoriserede økonomiske aktører skal arbejde sammen i henhold til de linjer, som vi ønskede.
<P>
Ordføreren føler, at Rådet er nået frem til et godt kompromis. Desuden er denne løsning blevet godkendt af forbundene for toldrepræsentanter, på trods af at de har mistet deres monopol i visse medlemsstater.
<P>
Med hensyn til den centraliserede toldbehandling har Rådet indføjet en ny artikel, artikel 106, da det mener, at det er mere logisk og sikrer større gennemsigtighed for alle at samle alle kodeksens bestemmelser om dette begreb i en enkelt artikel.
<P>
Alle økonomiske operatører kan dermed nu få glæde af centraliseret toldbehandling i en hvilken som helst medlemsstat. Er flere medlemsstater berørt, skal kriterierne for indrømmelse af status som autoriseret økonomisk operatør opfyldes.
<P>
Endelig kan vi blandt alle de områder, hvor der med dette dokument er sket store fremskridt, også glæde os over, at forskriftsproceduren med kontrol er blevet udvidet til at omfatte 44 bestemmelser i den moderniserede toldkodeks.
<P>
Derfor opfordrer jeg Europa-Parlamentet til at støtte Rådets fælles holdning i dens nuværende form.
<SPEAKER ID="144" NAME="László Kovács" LANGUAGE="EN">
Hr. formand! Efter over to års aktivt interinstitutionelt arbejde er vi meget tæt på fuldførelsen af den fælles beslutningsprocedure om dette forslag, navnlig takket være fru Fourtous engagement og støtten fra medlemmerne af Udvalget om det Indre Marked og Forbrugerbeskyttelse.
<P>
Jeg er meget tilfreds med, at de retlige rammer for en fremtidsorienteret reform af den europæiske told forhåbentlig bliver fastsat i år, som er 40-året for toldunionen. Det vil sætte skub i det resterende arbejde.
<P>
Toldunionen præsenteres normalt som en "gammel" søjle i Fællesskabet. Den kan imidlertid ikke reduceres til en simpel arv fra fortiden. Den fungerer stadig - og ikke bare for at sikre opkrævningen af egne indtægter. Toldmyndigheder, lovgivning og procedurer vil i stigende grad sikre det indre marked, bidrage til forbrugerbeskyttelse, støtte de eksterne aspekter ved fælles politikker og samtidig bidrage til lettelsen af vores internationale handel. Dermed vil toldlovgivningen udvikle sig i takt med større ændringer og udfordringer i og uden for EU, og de mest effektive regler og teknikker vil blive benyttet.
<P>
Hvad kommer moderniseringen af EF-toldkodeksen egentlig til at betyde?
<P>
For det første bedre toldbestemmelser, bl.a. enklere og mere strømlinede regler og procedurer, der præciserer de økonomiske operatørers rettigheder og forpligtelser og garanterer, at de behandles mere ensartet, samtidig med at der sikres et tilsvarende niveau for sikkerhed og sikring.
<P>
For det andet en gradvis datamatisering af alle toldformaliteter med henblik på fuldstændig papirløse rammer for told og handel, hvis udvikling vil blive støttet og omfattet af Europa-Parlamentets og Rådets e-toldbeslutning (nr. 70/2008/EF) af 15. januar 2008.
<P>
Disse ændringer omfatter interoperabilitet mellem nationale edb-baserede toldsystemer. De vil navnlig give mulighed for toldbehandling af varer hos klarereren, uanset hvor disse varer indføres i, udføres af eller leveres i Fællesskabet - såkaldt centraliseret toldbehandling. De vil også give mulighed for realtidsudveksling af dataelementer mellem toldmyndigheder med henblik på at foretage risikoanalyser og forbedre kontrollen inden for den fælles ramme for risikostyring.
<P>
Ved at støtte Kommissionens forslag under førstebehandlingen har Parlamentet anerkendt dette lovgivningsinitiativs vigtige bidrag til Lissabonstrategien for vækst og beskæftigelse. Kommissionen mener, at Rådets fælles holdning fra oktober 2007, hvor de fleste af de ændringsforslag, som Parlamentet vedtog under førstebehandlingen, er indarbejdet, er et velafbalanceret kompromis.
<P>
Derfor glæder Kommissionen sig over, at det i fru Fourtous betænkning anbefales at godkende den fælles holdning uden ændringer.
<SPEAKER ID="145" NAME="Christopher Heaton-Harris" LANGUAGE="EN">
Hr. formand! Jeg vil allerførst takke fru Fourtou. Jeg har altid stor respekt for hendes fornemmelse for det væsentlige på dette meget komplekse område.
<P>
Den moderniserede toldkodeks er, som kommissæren har hørt mig sige tidligere, en utrolig kedelig, men meget vigtig retsakt fra Kommissionen. I 1975, da Det Forenede Kongerige havde en folkeafstemning, som vi faktisk burde have nu (en folkeafstemning om Lissabontraktaten) - en folkeafstemning om at træde ind i denne klub - troede vi, at vi stemte for at træde ind i et frihandelsområde. Det, vi fik, var faktisk en toldunion, og så længe jeg har været her, har jeg arbejdet hårdt med denne netop denne betænkning, for det vigtigste, vi kan gøre, er nok at få denne toldkodeks tilpasset og moderniseret korrekt, indtil det hele er forynget, som kommissæren sagde, inden for e-toldsystemet, der gør handel meget lettere og toldopkrævning meget enklere over hele EU.
<P>
Men som det er tilfældet med alt europæisk, gør vi ikke fremskridt så hurtigt, som nogle af os gerne havde set - hvis vi overhovedet gør fremskridt. Der er stadig barrierer i denne tekst. Nogle er temmelig indbyggede, indtil tavlen bliver visket ren, og vi kan begynde på en frisk. Hvad er en autoriseret økonomisk operatør? Hvilke kvalifikationer bør toldrepræsentanter - eller autoriserede økonomiske operatører, som de kaldes - have? Kunne disse i fremtiden bruges som barrierer, der hindrer folk i at etablere virksomheder eller eksisterende virksomheder i Europa i at ekspandere i resten af Europa?
<P>
Den moderniserede toldkodeks er alt i alt et ganske godt dokument, men det kunne have været meget bedre. Desværre må Parlamentet lidt for ofte gå på kompromis, men jeg håber, at dette i det store og hele bliver gavnligt for det europæiske kontinent.
<SPEAKER ID="146" NAME="Manuel Medina Ortega" LANGUAGE="ES">
Hr. formand! Jeg synes, at EF-toldkodeksen i den form, den er blevet forelagt af Kommissionen og drøftet af Parlamentet og Rådet, har vist sig at være en eksemplarisk procedure. Vores ordfører, fru Fourtou, har gjort en kæmpe indsats i forbindelse med betænkningen, og til sidst har Parlamentet, Rådet og Kommissionen, som det næsten altid er tilfældet, nået til en aftale om den endelige tekst, som vi skal vedtage.
<P>
Som tidligere nævnt af hr. Heaton-Harris synes jeg, at EU først og fremmest er en toldunion, hvorfor toldkodeksen er et vigtigt element i dens funktion. Toldbehandling som sådan er imidlertid ikke en fuldstændig fri aktivitet, idet de offentlige myndigheder i høj grad er involveret, eftersom der er visse varer og værdier, der berører os alle. Vi taler om smugleri, og i nogle tilfælde om farligt smugleri, f.eks. smugleri af våben, narkotika og kontrol med udførsel af kapital.
<P>
Det er derfor logisk, at EF-toldkodeksen medtager de begrænsninger, der normalt findes i de enkelte medlemsstater og forsøger at harmonisere dem. Efter min mening er de diskussionspunkter, vi havde tilbage til sidst, blevet løst tilfredsstillende, for det første med det dobbelt begreb om retten til toldrepræsentation og den autoriserede økonomiske operatør, dvs. tanken om, at der er to figurer, som i teorien er forskellige, men som skal finde et fælles grundlag og harmoniseres. Jeg synes, at den løsning, man har truffet, er en rimelig god og rigtig løsning.
<P>
Kommissær Kovács har insisteret på begrebet om centraliseret toldbehandling, eftersom toldunionen udgør en enhed. Det giver heller ingen mening, at der er forskelle på de forskellige toldsteder. Jeg synes, at det er en god og praktisk løsning, der vil gøre det muligt for os at fungere hensigtsmæssigt.
<P>
Endelig vil jeg gerne nævne et sidste aspekt, nemlig komitologiproceduren. På nuværende tidspunkt har såvel Kommissionen som Rådet anerkendt betydningen af, at Parlamentet deltager i denne procedure. Den aftale, man er nået frem til, gør det muligt, at de 28 bestemmelser, i henhold til hvilke denne procedure blev anvendt med inddragelse af Parlamentet, nu er steget til 44, dvs. at Parlamentet kan deltage stadig mere i udformningen af toldkodeksens bestemmelser.
<P>
Jeg takker med andre ord fru Fourtou for hendes arbejde og kommissæren for den indsats, han har gjort for at medtage Parlamentets forslag.
<SPEAKER ID="147" NAME="Othmar Karas" AFFILIATION="PPE-DE">
(DE) Hr. formand, hr. kommissær, mine damer og herrer! EU er utvivlsomt meget mere end en toldunion. Hverken diskussionen i dag eller beslutningen i morgen vil reducere os til en toldunion. Men alligevel er toldpolitikken ved de ydre grænser et vigtigt element i EU's aktiviteter og et fungerende indre marked.
<P>
Østrigs Folkepartis Europaclub i Europa-Parlamentet er positiv over for forslaget om en forordning om fastsættelse af en moderniseret toldkodeks for Fællesskabet. Hvorfor? Fordi toldproceduren bliver slanket, fordi der skabes grundlag for en enklere og mere sikker fælles toldafviklingsprocedure ved de ydre grænser, fordi der tages højde for den radikale ændring af betingelserne for den internationale handel, f.eks. informationsteknologi, elektroniske data osv., fordi toldrepræsentanter bliver defineret klart og underkastes klare fælles kriterier, fordi den professionelle troværdighed bliver styrket, og den nødvendige sagkundskab bliver fremmet.
<P>
Denne forordning styrker samarbejdet mellem medlemsstaterne og EU. Den skaber mere fællesskab, og det fremgår også af, at Rådet har overtaget alle Parlamentets ændringsforslag. Resultatet er en enklere, hurtigere og fælles afvikling, og det er godt for virksomhederne og for hele EU.
<SPEAKER ID="148" NAME="Andreas Schwab" AFFILIATION="PPE-DE">
(DE) Hr. formand, mine damer og herrer! Også fra min side hjertelig tak til ordføreren og naturligvis til vores skyggeordfører, som har ydet et vigtigt stykke arbejde med en meget teknisk sag.
<P>
Med den nye toldkodeks erstattes den eksisterende kodeks og de forordninger, der henviser til den, af en moderniseret kodeks, de eksisterende toldprocedurer slankes, og der skabes grundlag for tilgængelige interoperable toldafviklingsprocedurer på hele det europæiske niveau. Det hilser vi varmt velkommen. For vores virksomheder betyder det konkret en tilpasning til den aktuelle udvikling i informationsteknologien og en hurtigere og sikrere afvikling af de voksende godsmængder, som passerer EU's grænser.
<P>
Virksomhedsorganisationer og handelskamre advarede fra begyndelsen af med rette mod overdrevent bureaukrati i forbindelse med EU-sikkerhedsinitiativer, som er kommet hertil fra USA, og vi fandt til sidst med drøftelserne i Parlamentet og også med en intensiv kontakt til Kommissionens tjenester, som jeg gerne vil takke for dette, en relativt solid og ubureaukratisk løsning.
<P>
Et vigtigt punkt for virksomhederne, som nu bliver gennemført, er, at den centrale toldafvikling nu bliver etableret inden for rammerne af et fælles kontaktpunkt. Det lykkedes os desuden at komme igennem med kravet om - og det er jeg meget stolt af - at status som godkendt aktør virkelig er en privilegeret status, som kun gives til de aktører, som opfylder nogle fastsatte kriterier.
<P>
Som medlem fra det sydlige Baden vil jeg imidlertid ikke undlade at gøre opmærksom på, at toldkodeksen ved EU-landegrænser til stater, som ikke er medlem, kan give store problemer, hvis de ikke bliver forebygget i tide. Jeg ved, at Kommissionen skal sørge for denne forebyggelse, og jeg håber - jeg taler om Schweiz - at også medlemmerne af det blandede udvalg EU-Schweiz vil løse deres opgaver på dette punkt.
<P>
Schweiz er en af de vigtigste aftagere af varer fra EU. 41 % af Schweiz' samlede eksport og 59 % af den samlede import sker med de fire direkte nabolande, som er EU-lande, og der er derfor behov for handling på dette område. Vi kan ikke acceptere, at der i forbindelse med toldkodeksen opstår kilometerlange køer ved grænserne til Schweiz, fordi den schweiziske klareringsmetode er anderledes på visse punkter.
<P>
Hr. kommissær Kovács! Jeg beder Dem endnu en gang indtrængende om at tage dette problem op og tale alvorligt med de medlemsstater, som må drages til ansvar på dette område. Der er også tale om et erhvervsområde midt i Europa, som ikke må afskæres fra de internationale varestrømme.
<SPEAKER ID="149" NAME="Zuzana Roithová" AFFILIATION="PPE-DE">
(CS) Hr. formand, mine damer og herrer! Jeg er overbevist om, at vi i morgen under andenbehandlingen vedtager Rådets fælles holdning om toldkodeksen. Det er en vellykket modernisering af den europæiske toldlovgivning. Det er virkelig en adgangsvej til et elektronisk, centraliseret, interoperabelt og automatiseret toldsystem. Alle EU-organer vil kunne benytte sig af et enkelt forvaltningssted - en one-stop-shop - til deres operationer, hvilket gør de hårdt tiltrængte kontroller mere effektive. Ved hjælp af en fælles toldinformationsportal - et enkelt henvendelsessted - kan erhvervsdrivende nøjes med at kommunikere med et toldkontor i EU på deres etableringssted. Den regel forenkler og forener terminologi og definitioner og gør dem mere brugervenlige. Det er et godt eksempel på evnen til, selv i et udvidet EU, at mindske bureaukratiet og forbedre de retlige rammer for erhvervsdrivende og borgere. Desuden vil projektet angiveligt have tjent sig selv ind inden 2010. Jeg takker ordførerne, fru Fourtou og hr. Newton Dunn, Kommissionen og Rådet for det fremragende arbejde, der er udført i løbet af de sidste tre år.
<SPEAKER ID="150" NAME="Bill Newton Dunn" AFFILIATION="ALDE">
(EN) Hr. formand! Jeg har en enkelt bemærkning som svar på hr. Heaton-Harris' udsagn om, at han troede, at Storbritannien i 1975 trådte ind i et frihandelsområde. Jeg er meget bekymret for hans hukommelse, eller måske er det hans uddannelse. Storbritannien trådte rent faktisk ud af et europæisk frihandelsområde, nemlig EFTA. Vi valgte at træde ud af det for at tiltræde Det Europæiske Fællesskab, og fru Thatcher, som var leder af Det Konservative Parti, da folkeafstemningen fandt sted i 1975, sagde, at det var "mere end et frihandelsområde". Meget enkelt, meget klart og helt åbent.
<P>
Eftersom hr. Heaton-Harris i dag ønsker en folkeafstemning om Lissabontraktaten i Det Forenede Kongerige, er han tydeligvis overbevist om, at den britiske offentlighed vil læse alle dokumenterne for at finde ud af, hvordan de skal stemme. Og det må også have været tilfældet i 1975. Den britiske offentlighed må i 1975 have læst i dokumenterne, at det drejer sig om en stadig tættere forbundet union og ikke om et frihandelsområde. EU er en stadig tættere forbundet union. Kan vi få en pille til hr. Heaton-Harris' hukommelse, hr. formand?
<SPEAKER ID="151" NAME="Formanden">
Tak, hr. Newton Dunn. Hvor ville Europa-Parlamentets aftenmøder være kedelige uden de interessante britiske diskussioner.
<SPEAKER ID="152" NAME="Mairead McGuinness" AFFILIATION="PPE-DE">
(EN) Hr. formand! Jeg vil modstå fristelsen til at give mit besyv med. Jeg takker ordføreren for det grundige arbejde med denne betænkning.
<P>
Lad os være ærlige og erkende, at dette ikke er et emne, som folk taler om i forsamlingshuse og ved sociale sammenkomster. Men det er meget vigtigt for virksomhederne og beskæftigelsen, at toldbestemmelserne fungerer, og det er grunden til, at vi gør dette her. Idéen om centraliseret toldbehandling er fornuftig, hvis det fungerer - og det gør det forhåbentlig med disse nye regler.
<P>
Idéen med et enkelt henvendelsessted har også mulighed for at mindske unødvendigt bureaukrati. Men jeg vil sige en ting: Lad os få feedback fra de økonomiske operatører, når det hele fungerer, og lad os være villige til at foretage tilpasninger, når vi ser problemer, som andre talere har påpeget i aften.
<SPEAKER ID="153" NAME="László Kovács" LANGUAGE="EN">
Hr. formand! Mit udgangspunkt er, at jeg ikke bare er tilfreds, men også meget stolt over, at vi er nået til dette punkt, for jeg er enig med alle de talere, der mener, at det er et meget positivt resultat for EU som helhed.
<P>
Jeg vil allerførst takke for Deres støtte til den moderniserede toldkodeks og for Deres interesse for den fremtidige udvikling. Som De har påpeget, vil kodeksens vedtagelse og efterfølgende ikrafttrædelse ikke blive enden på historien, eftersom dens anvendelse vil afhænge af fuldførelsen og anvendelsen af dens gennemførelsesbestemmelser.
<P>
Den nye forskriftsprocedure med kontrol vil blive anvendt til vedtagelsen af disse bestemmelser. Det vil give Parlamentet mulighed for at kontrollere, hvordan Kommissionen med Toldkodeksudvalgets bistand vil gennemføre de almindelige bestemmelser som følge af kodeksen.
<P>
Ud over dette proceduremæssige krav agter Kommissionen gennem Udvalget om det Indre Marked og Forbrugerbeskyttelse at holde Parlamentet orienteret om status for udarbejdelsen af forslagene til gennemførelsesforanstaltninger og den tidsplan, der er fastsat for anvendelsen af den moderniserede toldkodeks.
<P>
Hvad angår spørgsmålet vedrørende Schweiz og EU, som hr. Schwab rejste, vil den sikkerhedsrelaterede ændring af EF-toldkodeksen være gennemført den 1. juli 2009. Det betyder, at alle varer, der indføres i eller udføres af Fællesskabet, skal angives forud for ankomst eller afgang. Den autoriserede økonomiske operatør vil drage fordel af lettelserne i kodeksen.
<P>
Ligesom med andre lande forhandler vi for øjeblikket med Schweiz om gensidig anerkendelse af kontrolcentre, resultater af kontroller og status som autoriseret økonomisk operatør. Forhandlingerne er i gang, og vi forventer at have en løsning, som er tilfredsstillende for begge parter, på plads inden den 1. juli 2009.
<P>
Til sidst vil jeg opfordre Dem til at deltage i fejringen af toldunionens 40-års-dag den 1. juli 2008. Toldunionen var den første hjørnesten i opbygningen af det indre marked og er fortsat en af dets væsentlige bestanddele. Jeg ser frem til at fortsætte vores drøftelser om toldens fremtidige rolle i forbindelse med fejringen. Jeg takker endnu en gang for Deres støtte.
<SPEAKER ID="154" NAME="Janelly Fourtou" LANGUAGE="FR">
Hr. formand! Jeg vil gerne takke alle dem, som har haft ordet, og alle dem, som har bidraget til udarbejdelsen af denne betænkning.
<P>
Nu hvor hr. Ortega har talt om smugleri, kan jeg ikke lade være med at tage spørgsmålet om falskneri op. Mellem 1998 og 2004 steg antallet af anholdelser for falskneri med 1.000 %. Det viser blot, at det er nødvendigt at modernisere den nuværende kontrol og vedtage en ny strategi med hensyn til toldvæsenets opgaver.
<P>
Jeg vil også gerne takke toldrepræsentanterne, som har udvist stor åbenhed, og jeg vil gerne sige til dem, at jeg stadig føler, at jeg står i gæld til dem. Dette vil uden tvivl være et svar på de bekymringer, som fru McGuinness gav udtryk for. Hvad gennemførelsesforanstaltningerne angår, vil jeg gøre mit bedste for at tilskynde en dialog mellem toldmyndighederne og fællesskabsinstitutionerne, herunder Kommissionen, som vi hele vejen har haft et tæt og frugtbart samarbejde med.
<P>
Jeg opfordrer jer derfor til at stemme for den fælles holdning, og jeg takker for jeres opmærksomhed.
<SPEAKER ID="155" NAME="Formanden">
Forhandlingen er afsluttet.
<P>
Afstemningen finder sted den 19. februar 2008.
