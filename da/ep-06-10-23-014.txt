<CHAPTER ID="014">
Arbejdsplan
<SPEAKER ID="018" NAME="Formanden">
Det endelige forslag til dagsorden som opstillet af Formandskonferencen på mødet torsdag den 19. oktober i overensstemmelse med forretningsordenens artikel 130 og 131 er omdelt. Der er foreslået følgende ændringer:
<P>
Vedrørende onsdag
<P>
På grund af de mange forhandlinger, der er planlagt til onsdag eftermiddag, og efter at jeg har indhentet de politiske gruppers holdning, foreslår jeg, at vi forlænger forhandlingen indtil kl. 18.00 i stedet for kl. 17.30, og som følge heraf kommer spørgetiden til Rådet til at ligge fra kl. 18.00 til kl. 19.00.
<P>
Er der nogen bemærkninger?
<SPEAKER ID="019" NAME="Philip Bushill-Matthews" AFFILIATION="PPE-DE">
(EN) Hr. formand! Det er ikke første gang, jeg påpeger, at hver gang nogen pludselig ønsker at sætte et ekstra punkt på dagsordenen, skal det tilsyneladende altid gå ud over spørgetiden. Det er ikke fair. Hvis spørgetiden udsættes en halv time, mener jeg, at den bør forlænges med en halv time i den anden ende. Det er mit forslag.
<P>
(Bifald)
<SPEAKER ID="020" NAME="Formanden">
Udmærket, det har jeg ikke noget imod. Vi foreslår således Rådet, at det også forlænger dets deltagelse i spørgetiden til Rådet med en halv time, hvilket jeg synes er helt på sin plads.
<P>
(Parlamentet vedtog ændringsforslaget)
<SPEAKER ID="021" NAME="Toine Manders" AFFILIATION="ALDE">
(NL) Hr. formand! Jeg har set på dagsordenen, at der skulle være stillet en mundtlig forespørgsel om politikken vedrørende hasardspil og overtrædelsesprocedurerne. Denne forespørgsel tog Formandskonferencen af mystiske grunde af dagsordenen i torsdags, selv om vi netop havde ladet den indgå i kompromiset og derfor var nødt til at fjerne henvisningen til overtrædelsesprocedurerne. Nu er forespørgslen imidlertid taget af dagsordenen. Jeg vil foreslå Dem, at Formandskonferencens møder fremover bliver offentlige, således at vi ved, hvilke grunde og argumenter der udveksles dér. Vi kræver nemlig også af Rådet, at dets møder bliver offentlige. Jeg ønsker derfor, at Formandskonferencens møder fremover er offentlige for at undgå, at der intrigeres, således som det sker nu.
<SPEAKER ID="022" NAME="Formanden">
Lad os se, hvor velfunderede Deres argumenter er. Siger De, at der var et spørgsmål til Rådet på dagsordenen, som Formandskonferencen har besluttet at fjerne fra dagsordenen?
<P>
Jeg vil bede sekretariatet om at undersøge det, De fortæller os, så vi kan se, hvad vi kan gøre ved det.
<SPEAKER ID="023" NAME="Malcolm Harbour" AFFILIATION="PPE-DE">
(EN) Hr. formand! Min kollega hr. Manders' bemærkninger blev ikke tolket klart. Det drejer sig om en forespørgsel til Kommissionen om spil og relevante overtrædelsesprocedurer.
<P>
Jeg er i lighed med hr. Manders koordinator for Udvalget om det Indre Marked og Forbrugerbeskyttelse. Vi har stillet denne forespørgsel i fællesskab, og vi troede, at den var optaget på dagsordenen i aften, hvor hr. McCreevy er til stede, og denne antagelse blev bekræftet af systemet. Jeg er overrasket over, at den tilsyneladende er taget af dagsordenen efter anmodning fra Formandskonferencen, og jeg forstår ikke baggrunden herfor. Ingen har henvendt sig til mig eller til hr. Manders som spørgere eller til nogen af mine kolleger. Hr. McCreevy fra Kommissionen er parat til at besvare forespørgslen, og alligevel har Formandskonferencen af uforklarlige årsager taget forespørgslen af dagsordenen. De kan måske forklare baggrunden herfor?
<P>
(Bifald)
<SPEAKER ID="024" NAME="Formanden">
Ja, Formandskonferencen besluttede faktisk at fjerne dette spørgsmål fra dagsordenen.
<SPEAKER ID="025" NAME="Robert Goebbels" AFFILIATION="PSE">
(FR) Hr. formand! Jeg kan måske afklare spørgsmålet. Jeg deltog i stedet for hr. Schulz i Formandskonferencens møde og anmodede om en udsættelse af forespørgslen, der var på dagsordenen for mødet i aften, til en senere mødeperiode, således at Parlamentet fik lejlighed til at tage højde for den nye udvikling i sagen. Formandskonferencen imødekom denne anmodning.
<SPEAKER ID="026" NAME="Formanden">
Udmærket, Formandskonferencen vil derfor på et senere tidspunkt drøfte, om dette spørgsmål skal optages på dagsordenen på et senere plenarmøde.
<SPEAKER ID="027" NAME="Malcolm Harbour" AFFILIATION="PPE-DE">
(EN) Hr. formand! Jeg vil gerne anmode om, at det udvalg, der stillede den pågældende forespørgsel - vedtaget i udvalget - af høflighedshensyn underrettes om problemer, inden det henvender sig til Dem, således at vi får mulighed for at drøfte situationen. Når alt kommer til alt, er det os, der har stillet forespørgslen. Vi har brugt lang tid og megen omhu på udarbejdelsen af forespørgslen, og kommissæren er parat til at besvare den. Hvorfor blev den herefter blevet taget af dagsordenen, uden at vi er blevet hørt? Forespørgslerne stilles af de korresponderende udvalg, og vi forventer ikke, at Formandskonferencen underkender os på grund af en rent teknisk detalje.
<P>
(Bifald)
<SPEAKER ID="028" NAME="Formanden">
Undskyld mig, men man må gå ud fra, at de politiske grupper, der er repræsenteret i Formandskonferencen, informerer deres medlemmer om de beslutninger, som Formandskonferencen træffer. De er muligvis uenig, men det er den beslutning, som Formandskonferencen har truffet, og jeg kan ikke ændre den nu. De må forstå, at jeg ikke kan ændre nævnte beslutning. Det påhviler de politiske gruppe at informere deres medlemmer om de beslutninger, der træffes af Formandskonferencen.
<P>
Lad os vende tilbage til arbejdsplanen vedrørende onsdag. Gruppen De Grønne/Den Europæiske Fri Alliance har anmodet om, at der tilføjes en redegørelse fra Kommissionen om atomsikkerhed i forbindelse med de fortsatte problemer med Forsmark-reaktorerne. Redegørelsen ønskes efterfulgt af en forhandling, der afsluttes med et forslag til beslutning.
<P>
Jeg giver ordet til hr. Turmes, så han kan uddybe forslaget.
<SPEAKER ID="029" NAME="Claude Turmes" AFFILIATION="Verts/ALE">
(EN) Hr. formand! Vi vil gerne opføre et punkt på dagsordenen for onsdag. På baggrund af problemerne med reaktorerne på atomkraftværket i Forsmark i juli ønsker vi en drøftelse med Rådet om nuklear sikkerhed. Der er delte meninger i Parlamentet om spørgsmålet om kernekraft, og vi ønsker alle en åben debat om sikkerheden.
<SPEAKER ID="030" NAME="Francesco Enrico Speroni" AFFILIATION="NI">
(IT) Hr. formand! Sådan som hr. Turmes sagde, mener jeg, at vi - uanset om vi er for eller imod atomkraft - bør drøfte disse uheld og deres alvor eller mangel på samme.
<SPEAKER ID="031" NAME="Hannes Swoboda" AFFILIATION="PSE">
(DE) Hr. formand, hr. Goebbels! Vi gjorde det helt klart på Formandskonferencen, at vi bestemt går ind for, at dette spørgsmål skal diskuteres, men ikke under denne mødeperiode, for vi har allerede måttet udsætte spørgetiden, som var sat på dagsordenen, fordi vi har for lidt tid med Rådet. Vi vil bestemt støtte Gruppen De Grønne/Den Europæiske Fri Alliance - eller hvem der i sidste ende måtte anmode om en forhandling - så problemet bliver sat på dagsordenen på et passende tidspunkt. Vi er os absolut problemet bevidst, men vi har den holdning, at det ikke behøver at blive debatteret i denne uge.
<P>
(Parlamentet forkastede forslaget)
<SPEAKER ID="033" NAME="Claude Turmes" AFFILIATION="Verts/ALE">
(EN) Hr. formand! Jeg håber, at andre grupper vil støtte os, hvis vi på ny sætter punktet på dagsordenen til næste møde.
<SPEAKER ID="034" NAME="Formanden">
Jeg kan ikke udstede nogen garantier, men De bliver under alle omstændigheder nødt til at drøfte det med dem.
<SPEAKER ID="035" NAME="Giles Chichester" AFFILIATION="PPE-DE">
(EN) Hr. formand! Jeg opfordrer hr. Turmes til at rejse spørgsmålet i udvalget først. Det er måske mest hensigtsmæssigt at gå denne vej, i stedet for at forsøge at gøre dette til en hastesag, hvilket jeg ikke tror, det er. Jeg ser gerne, at vi får lejlighed til at drøfte spørgsmålet i udvalget, inden vi bebyrder Parlamentet hermed.
<SPEAKER ID="036" NAME="Formanden">
Jeg vil ikke give Dem ordet, så De kan svare, hr. Turmes. Jeg må bede Dem om at holde den nødvendige kontakt uden for plenarforsamlingen, så De ved, hvornår og hvordan spørgsmålet behandles.
<P>
(Arbejdsplanen blev vedtaget)
