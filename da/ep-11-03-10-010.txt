<CHAPTER ID="010">
Stemmeforklaringer
<SPEAKER ID="146" NAME="Formanden">
Vi går nu over til stemmeforklaringer.
<P>
Mundtlige stemmeforklaringer
<SPEAKER ID="149" NAME="Monika Flašíková Beňová" AFFILIATION="S&amp;D">
(SK) Fru formand! Jeg stemte for det fælles beslutningsforslag fra Gruppen for Det Progressive Forbund af Socialdemokrater i Europa-Parlamentet, først og fremmest fordi der ikke er sket de store ændringer, hvad angår beslutningsforslagets vigtighed og aktualitet, selv om der er sket nogle ændringer i Ungarn, fra beslutningsforslaget blev udarbejdet til afstemningen i dag.
<P>
Indledningsvis vil jeg gerne understrege vores skuffelse over, at Kommissionen fra begyndelsen besluttede kun at fokusere på tre områder vedrørende den kontroversielle ungarske medielov. Vi fastholder, at Kommissionen, efter at den ungarske regering og Parlamentet havde behandlet disse tre områder på en forholdsvis acceptabel måde, burde have fortsat med en grundig overvågning af den ungarske medielovs overensstemmelse med europæisk lovgivning - især chartret om grundlæggende rettigheder.
<P>
Vi vil også opfordre de ungarske myndigheder til i forbindelse med fremtidige ændringer af loven i højere grad at indgå i kontakt med de involverede parter, herunder civilsamfundet, da det er den eneste måde, man kan udarbejde en lov på, i et virkelig demokratisk land. På denne måde vil bidragene og anbefalingerne være virkelig ansporende, hvad enten de kommer fra os - Europa-Parlamentet, Kommissionen og Organisationen for Sikkerhed og Samarbejde i Europa - eller fra Europarådets menneskerettighedskommissær.
<SPEAKER ID="150" NAME="Hannu Takkula" AFFILIATION="ALDE">
(FI) Fru formand! Der er ingen tvivl om, at alle her i Parlamentet, som tilslutter sig Den Europæiske Unions principper, mener, at mediefrihed er meget vigtig. Denne frihed indebærer selvfølgelig ansvar. Alligevel stemte jeg imod forslaget.
<P>
De oplysninger, jeg har fået om dette spørgsmål, og som er blevet gennemgået her, viser, at Kommissionen sendte anmodninger til Ungarn, og Ungarn reagerede på dem og ændrede sin medielovgivning i overensstemmelse hermed. Efter min mening burde det være nok. Jeg mener ikke, at dette bør gøres til et politisk spørgsmål på denne måde, hvor venstrefløjen tilsyneladende går imod højrefløjen, eller hvordan det nu er. Den samme standard bør gælde for alle i dette spørgsmål. Hvis Kommissionen accepterede Ungarns ændring, accepterer jeg den også. Efter min opfattelse drejer dette sig om grundlæggende principper, så jeg måtte desværre stemme imod denne betænkning fra min egen gruppe, eller meningen med den, da jeg mener, at Ungarn har gjort, hvad Kommissionen bad om.
<SPEAKER ID="151" NAME="Daniel Hannan" AFFILIATION="ECR">
(EN) Fru formand! Før vi udtaler os om mediefrihed i Ungarn, skal vi måske se på, hvad vi gør her i Parlamentet.
<P>
Vi skulle måske tænke på de flere hundrede tusind euro, vi giver i offentlig støtte til det europæiske journalistforbund, og vi skulle måske tænke på de mange tusind euro, vi bruger hver uge på at flyve især lokale journalister til Bruxelles og Strasbourg for at underholde dem. Vi skulle måske også tænke på, hvordan snesevis af akkrediterede korrespondenter i Bruxelles har ekstra indtægter som medierådgivere eller redaktører eller journalister på EU-finansierede gratis nyhedsblade.
<P>
Hvis jeg var ungarer, ville jeg stille alvorlige spørgsmål, ikke kun til medieloven, men til de autokratiske tendenser, som sniger sig ind i regeringen, men jeg er ikke ungarer, så det angår ikke mig.
<P>
Jeg er imidlertid medlem af Parlamentet, og jeg mener, at den måde, vi bruger skatteborgernes penge på, denne utilslørede propagandistiske måde, burde støde vores grundlæggende principper om anstændighed, retfærdighed og demokrati. Vi er nødt til at fjerne bjælken fra vores egne øjne, før vi bekymrer os om splinten i Ungarns øje.
<SPEAKER ID="153" NAME="Lara Comi" AFFILIATION="PPE">
(IT) Fru formand, mine damer og herrer! Jeg stemte for dette vigtige beslutningsforslag. Det er helt afgørende, at Den Europæiske Union gør alt, hvad der står i dens magt, for hurtigst muligt at bringe denne hastesag til afslutning, og EU's indsats bør koordineres med FN's Sikkerhedsråd.
<P>
En klar fordømmelse, forslag om flyveforbud, indførelse af våbenembargo og andre sanktioner, humanitær bistand, evakuering af europæiske borgere og hjælp til den berørte civilbefolkning er imidlertid alle efterfølgende foranstaltninger, som blot har til formål at begrænse katastrofen.
<P>
Den Europæiske Union er imidlertid nødt til at spille en stærkere politisk rolle på den internationale arena, og den bør kunne håndtere større udfordringer. Når vi har taget os af den akutte situation, synes jeg, vi bør stoppe op og reflektere over, hvordan EU kan arbejde i fremtiden for at undgå fremtidige situationer, hvor svage demokratier bryder sammen og udvikler sig til humanitære katastrofer.
<SPEAKER ID="154" NAME="Tunne Kelam" AFFILIATION="PPE">
(EN) Fru formand! Jeg har selvfølgelig stemt for dette beslutningsforslag. Jeg mener dog, at det er bydende nødvendigt, at Det Europæiske Råd, som mødes i morgen, handler så hurtigt og beslutsomt som muligt og for det første indfører en flyveforbudszone over Libyen for at hindre landets regering i at fortsætte drabene på dets borgere og for det andet etablerer forbindelser til det midlertidige overgangsråd. Vi har tilføjet denne opfordring til beslutningsforslaget.
<P>
Overordnet mener jeg dog, at der er et afsnit i beslutningsforslaget, som skal understreges: at de revolutionære forandringer i Nordafrika og Mellemøsten har gjort det klart, at EU's positive indflydelse og langsigtede troværdighed i regionen vil afhænge af dets evne til at føre en sammenhængende fælles udenrigspolitik, som er værdibaseret, og som klart stiller sig på de nye demokratiske kræfters side.
<SPEAKER ID="155" NAME="Pino Arlacchi" AFFILIATION="S&amp;D">
(EN) Fru formand! Jeg stemte for dette beslutningsforslag. Jeg vil gerne understrege, at det partnerskab for demokrati og fælles velstand med det sydlige Middelhavsområde, som Kommissionen har iværksat for nylig, er et bemærkelsesværdigt første skridt i den rigtige retning.
<P>
EU var mere eller mindre fraværende i begyndelsen af den nordafrikanske krise og overgangen til demokrati, men nu er det tilsyneladende begyndt at være mere aktivt og mere effektivt i området.
<SPEAKER ID="156" NAME="Mitro Repo" AFFILIATION="S&amp;D">
(FI) Fru formand! Den libyske befolkning må have førsteret til at afgøre deres eget lands fremtid. Da begreberne ægte demokrati og frihed kommer fra befolkningen, er det ikke noget, der kan påtvinges udefra.
<P>
På det ekstraordinære topmøde i morgen er Det Europæiske Råd nødt til at nå til enighed om EU's rolle i regionen. EU bør gøre alt, hvad det kan, for at støtte demokratibølgen i den arabiske verden. Der er ingen tid at spilde. Vi må gå fra ord til handling. EU må være konsekvent i sin politik og erkende sit ansvar på området nu og på langt sigt. Hvis angrebene på civilbefolkningen fortsætter, sådan som det ser ud til, må EU forhandle sig frem til et FN-mandat og en indsats for at oprette en flyveforbudszone over Libyen, så vi forhindrer en menneskelig katastrofe. Vi er også nødt til at bevare muligheden for en militær intervention.
<SPEAKER ID="157" NAME="Adam Bielan" AFFILIATION="ECR">
(PL) Fru formand! Vi er vidner til afslutningen på et af efterkrigstidens sidste langvarige regimer. Muammar al-Gaddafi har imidlertid ikke formået at trække sig tilbage på en værdig måde og har erklæret krig mod sin egen befolkning for at bevare sit diktatoriske herredømme. Ved at rette våbnene mod borgerne har han sat spørgsmålstegn ved selve grundlaget for den moderne civilisation. Han har begået en forbrydelse mod menneskeheden. Derfor har vi pligt til at støtte den libyske befolkning i deres kamp for frihed, demokrati og grundlæggende menneskerettigheder.
<P>
Vi er nødt til at handle i samarbejde med FN for at genoprette stabiliteten i Libyen og straffe dem, der har begået forbrydelser, heriblandt oberst Gaddafi. Særlig presserende er behovet for at sikre humanitær hjælp til civile og at tage imod libyske flygtninge. Helt tilbage for 25 år siden forsøgte præsident Reagans regering at fjerne Gaddafi fra magten. I dag er vi nødt til at tage alle midler i brug, som er lovlige i henhold til folkeretten, og fjerne ham fra posten, og derfor støtter jeg Parlamentets beslutning.
<SPEAKER ID="158" NAME="Anneli Jäätteenmäki" AFFILIATION="ALDE">
(FI) Fru formand! Jeg stemte for dette beslutningsforslag, selv om jeg mener, det indeholder nogle bekymrende elementer. For det første vil jeg gerne sige, at min gruppe mødtes med repræsentanter for Libyens oppositionskræfter i denne uge, og de sagde, at de ikke ønsker Vestens væbnede intervention. Det gjorde de helt klart. Jeg mener ikke, at EU bør være bannerfører i denne sag, men at det bør handle sammen med FN og de arabiske lande.
<P>
Alligevel tales der i dette beslutningsforslag om humanitær intervention, hvilket desværre alt for ofte betyder væbnet intervention. Parlamentet vedtager rent faktisk en holdning, der går ind for intervention, selv om det sker ved brug af fin retorik.
<P>
Min anden bekymring drejer sig om denne flyveforbudszone, som jeg er bange for vil resultere i bombning af Libyen. Jeg mener, dette bør være en FN-styret mission, hvor hele den arabiske verden, Afrika og EU går sammen om at handle.
<SPEAKER ID="159" NAME="Daniel Hannan" AFFILIATION="ECR">
(EN) Fru formand! De, der opfordrer til militær intervention - og en flyveforbudszone er naturligvis en form for militær intervention, da den jo kræver, at man er parat til at angribe flyveanlæg på jorden - bør huske tre ting. For det første ønsker den libyske opposition, som vi har hørt, ikke fremmed intervention. Der hænger plakater over hele Benghazi, som gør opmærksom på det. For det andet ønsker Gaddafi-styret netop fremmed intervention. Det ville retfærdiggøre diktatorens argument om, at han forsvarer sit land mod en fremmed invasion. For det tredje har vi ikke råd. Det første skib, der var i området, efter at den humanitære krise var brudt ud, var HMS Cumberland fra mit land, som var i området, fordi hun var på vej til at blive skrottet! Og vores flåde har stadig større rækkevidde end de fleste andre medlemsstaters.
<P>
Man kunne måske argumentere for et direkte angreb mod Gaddafi-styret i 1980'erne, da det var åbenlyst involveret i international terrorisme. Det er tankevækkende, at de, som nu kræver en intervention i en eller anden form, ikke gik ind for den, da den havde kunnet retfærdiggøres ud fra et folkeretligt synspunkt. Det er temmelig frastødende at iagttage alle disse europæiske ledere, som kryber og savler over dette forfærdelige styre. Vi har skabt nok problemer for os selv med vores interventioner indtil nu. Jeg synes, vi har gjort rigeligt.
<SPEAKER ID="160" NAME="Anna Záborská" AFFILIATION="PPE">
(SK) Fru formand! Jeg glæder mig over beslutningsforslaget og har derfor støttet det. Det er dog ikke nok at vedtage en beslutning.
<P>
I Egypten angreb 4 000 muslimer i sidste uge en koptisk landsby tæt ved Kairo. De satte ild til to kirker og forhindrede brandfolkene i at komme ind i landsbyen. Først ville hæren ikke blande sig. Da den endelig gjorde det, sendte muslimske repræsentanter soldaterne væk med den besked, at alt var i orden. Landsbyens 12 000 kristne indbyggere fik udgangsforbud.
<P>
Der var et tidspunkt, hvor Europa vidste, hvem der var de gode, og hvem der var de onde, og hvorfor. Takket være disse gode menneskers støtte var ledere som Havel, Walesa og Čarnogurský forberedt på kommunismens fald. Men i dag giver EU-politikere hånd til diktatorer og vender det blinde øje til henrettelsen af kristne. De skelner ikke mellem gode og onde, da pragmatismen ikke anerkender disse kategorier. Indtil det ændrer sig, kan vi risikere at gøre mere skade end gavn i Nordafrika.
<SPEAKER ID="162" NAME="Pino Arlacchi" AFFILIATION="S&amp;D">
(EN) Fru formand! Jeg stemte for denne betænkning, fordi der klart skelnes mellem de to primære dossierer om Iran, nemlig den siddende regerings krænkelser af menneskerettighederne og Irans atomprogram.
<P>
I betænkningen støttes Rådets tostrengede strategi med hensyn til atomspørgsmålet, nemlig sanktioner på den ene side og et tilbud om dialog på den anden.
<P>
Det er absolut nødvendigt at fordømme de ekstremt alvorlige krænkelser af menneskerettighederne, der finder sted i Iran i dag. Der er ingen konsekvenser for de skyldige, som primært tilhører de statslige institutioner.
<P>
Samtidig bør vi ikke imødekomme de uansvarlige opfordringer til et internationalt væbnet angreb mod det nuværende tyranni. Alle iranere, uanset deres politiske tilhørsholdforhold, ville betragte et væbnet angreb mod Iran i menneskerettighedernes navn som et angreb mod deres land og endnu en krænkelse af deres grundlæggende rettigheder.
<P>
Den eneste, der ville vinde i dette tilfælde, ville være hr. Ahmadinejad.
<SPEAKER ID="163" NAME="Tunne Kelam" AFFILIATION="PPE">
(EN) Fru formand! Efter at have stemt for denne beslutning mener jeg nu, at det er tid til at bruge samme metode over for regimet i Teheran, som vi har brugt over for Libyen og oberst Gaddafi. Med andre ord er det ikke længere realistisk at håbe på, at tilliden kan opbygges. Vi bør støtte oppositionen i Iran mere. Jeg er særligt bekymret over oppositionslejren Ashraf, som har været under belejring og under pres siden juli 2009. Den humanitære situation i lejren er utålelig. Parlamentet vedtog i april 2009 en beslutning og i november sidste år en skriftlig erklæring om Ashraf-lejren, og jeg vil bede Baroness Ashton om at tage dette alvorlige budskab med til Rådet i morgen.
<SPEAKER ID="164" NAME="Adam Bielan" AFFILIATION="ECR">
(PL) Fru formand! Iran under Mahmoud Ahmadinejad vækker stor bekymring på grund af landets lederes nukleare ambitioner. Den stadige uvilje mod at samarbejde med Det Internationale Atomenergiagentur og den deraf følgende manglende overvågning af Irans atomprogram betyder, at det er nødvendigt at overveje at træffe kraftige foranstaltninger over for Iran.
<P>
Eftersom vi her beskæftiger os med et autoritært regime, skal vi regne med muligheden for, at landet kan udgøre en trussel mod andre lande, og især nabolandene. Især giver den antiisraelske retorik, som Irans præsident nu i lang tid har været fremme med, årsag til frygt. Jeg mener, at de iranske myndigheders holdning til dette spørgsmål er uacceptabel, og fordømmer den kategorisk. Ved at stemme for denne beslutning giver jeg udtryk for min modstand mod Irans aggressive udenrigspolitik, ligesom jeg kræver, at de politiske fanger løslades, at retsforfølgelsen af menneskerettighedsaktivister indstilles, og at der indvilliges i at samarbejde med de internationale organisationer, herunder FN's organer. Jeg støtter også Tyrkiets og Brasiliens diplomatiske arbejde for at løse atomstriden.
<SPEAKER ID="165" NAME="Daniel Hannan" AFFILIATION="ECR">
(EN) Fru formand! Den iranske revolution i 1979 vil en dag blive betragtet som en epokegørende begivenhed på linje med den franske revolution i 1789 eller den russiske revolution i 1917. Som dengang spredte revolutionen sig straks ud over grænserne og blev kopieret andre steder rundt om i verden, ligesom den fuldstændigt tilsidesatte alle etablerede normer for folkeretten, national suverænitet og stedlig kompetence.
<P>
Hvad var revolutionens mest skelsættende begivenhed? Det var belejringen af den amerikanske ambassade. Prøv et øjeblik at tænke over, hvor usædvanligt dette var, i lyset af hvad der normalt gælder i de indbyrdes relationer mellem lande. Selv under Anden Verdenskrig, da modstridende ideologier kæmpede for at udrydde hinanden, blev diplomaterne evakueret fredeligt via neutrale lande. Hvis USA nu invaderede Cuba i morgen, ville man gå ud fra, at de diplomatiske personer ville blive udvekslet på fredelig vis. Det, iranerne signallerede, var, at der ikke gælder de samme regler for dem som for os. De var nu ligeglade med idéen om suverænitet og har opført sig som i starten ved at støtte deres militser fra khanaterne ved Silkevejen til Balkan og selv så lang væk som Buenos Aires.
<P>
Vi ville stå i en stærkere position til at fordømme dette styre, hvis vi i EU lagde lidt mere vægt på princippet om national suverænitet og princippet om national selvbestemmelse.
<SPEAKER ID="166" NAME="Gianni Vattimo" AFFILIATION="ALDE">
(IT) Fru formand, mine damer og herrer! Jeg vil gerne forklare, hvorfor jeg undlod at stemme ved den endelige afstemning om betænkningen om Iran. Jeg er enig i al kritikken af den manglende respekt for menneskerettighederne i Iran, navnlig med hensyn til dødsstraffen, forfølgelsen af seksuelle minoriteter og den manglende respekt for undervisningsfriheden på skoler og universiteter, men jeg er stadig overbevist om, at mange af de nyheder og oplysninger, der henvises til i denne betænkning, stammer direkte fra den amerikanske propagandamølle, og jeg stoler ikke på dem.
<P>
Endelig er jeg som liberal demokrat naturligvis af den mening, at Iran er helt berettiget til at udvikle sin atomforskning til fredelige formål, ligesom jeg ikke vil fratage dem retten til at have atomvåben i et område, hvor den eneste statsmagt, der har dem og får lov til at have dem, er en racistisk, kolonialistisk stat som Israel.
<SPEAKER ID="168" NAME="Hannu Takkula" AFFILIATION="ALDE">
(FI) Fru formand! I forbindelse med denne beslutning om FN's Menneskerettighedsråd ønsker jeg at sige, at det er meget vigtigt, at vi i EU forsvarer menneskerettighederne til den bitre ende. Desværre var denne beslutning ikke videre afbalanceret. Når man læser den, og især punkt 19, får man fornemmelsen af, at én stat, nemlig Israel, bliver fordømt alt for meget, og at man forsøger at lægge skylden på det land.
<P>
Vi er alle klar over den aktuelle situation i Mellemøsten. Landene i området oplever lige nu opstande, hvor tusindvis af uskyldige mennesker har mistet livet. I denne henseende burde dette have været en beslutning om menneskerettigheder og ikke om Mellemøsten. Hvis formålet havde været at finde en balance her, i stedet for at forsøge at lægge skylden på Israel på denne fordomsfulde måde, kunne man f.eks. have nævnt Gilad Shalit, som er en israelsk soldat, hvis menneskerettigheder ikke blev respekteret i de 1 720 dage, hvor han blev holdt fanget af de palæstinensiske arabere eller Hamas.
<P>
Når vi udarbejder disse menneskerettighedserklæringer, skal vi sigte mod at skabe en afbalanceret og retfærdig tekst. Ellers kan vi ikke gå videre med dem på en fornuftig måde, så vi også kan fastholde vores troværdighed som menneskerettighedernes vogtere, både i Europa og i resten af verden.
<SPEAKER ID="169" NAME="Seán Kelly" AFFILIATION="PPE">
(GA) Fru formand! Det glæder mig, at forslagene til beslutning om menneskerettighederne blev vedtaget, og det var helt rigtigt for EU at gøre dette. Men jeg må give en kort forklaring.
<P>
(EN) Fru formand! Med hensyn til ændringsforslag 2, punkt 8, stemte mine irske kolleger og jeg i vores gruppe for, fordi vi betragter sanitet og især rent vand som en grundlæggende menneskerettighed, og jeg ved af erfaring fra dengang, hvor jeg arbejdede i Afrika, at adgang til ferskvand virkelig gør en forskel i menneskers liv. Så jeg mener, at ved at betragte det som en grundlæggende menneskerettighed, kan det sætte skred i tingene, så vi sikrer, at alle mennesker i verden har adgang først og fremmest til rent ferskvand.
<P>
(GA) Derfor glædede jeg mig over, at det blev vedtaget - og det var det, jeg ville sige.
<P>
Skriftlige stemmeforklaringer
<SPEAKER ID="173" NAME="Luís Paulo Alves" LANGUAGE="PT">
Dette forslag til beslutning er blevet vedtaget på grund af betænkelighederne ved medieloven i Ungarn, hvor der sættes spørgsmålstegn ved kravet om, at alle udbydere af audiovisuelle medietjenester skal sikre en afbalanceret dækning, respekt for proportionalitetsprincippet og den grundlæggende ret til ytrings- og informationsfrihed. Dette betyder, at Organisationen for Sikkerhed og Samarbejde i Europa (OSCE) og Parlamentet begge har betænkeligheder, da denne lovgivning er i modstrid med de internationale normer for ytringsfrihed, afskaffelse af public-service-mediernes politiske og økonomiske uafhængighed eller lovgivningens anvendelsesområde. Disse problemer er endnu mere bekymrende i lyset af advarslen fra Europarådets kommissær for menneskerettigheder. På denne baggrund bør henstillingerne i dette forslag til beslutning vedtages, da de vedrører en revision af medielovgivningen baseret på observationer fra Kommissionen, OSCE og Europarådet, og Kommissionen bør opfordres til at udarbejde et udkast til direktiv om mediefrihed og pluralisme inden årets udgang for at lukke hullerne i EU's utilstrækkelige lovgivningsramme og dermed undgå lignende situationer i fremtiden.
<SPEAKER ID="173" NAME="Zigmantas Balčytis" LANGUAGE="LT">
Mediepluralisme og -frihed er et af EU's grundlæggende principper, som garanterer frihed til at ytre meninger og frihed til at modtage og formidle information uden kontrol, indblanding eller pres fra offentlige myndigheders side. Internationale organisationer har udtrykt bekymring over den ungarske medielovgivning, og efter at have udført en undersøgelse konkluderede Kommissionen, at den er uforenelig med direktivet om audiovisuelle medier og EU's regelsæt generelt. Jeg er enig i forslaget i beslutningen om, at de ungarske myndigheder skal ændre medieloven yderligere, jf. kommentarerne fra Kommissionen, Organisationen for Sikkerhed og Samarbejde i Europa (OSCE) og Europarådets kommissær for menneskerettigheder, Europarådets Ministerudvalg og Parlamentariske Forsamling, og sikre, at loven er i overensstemmelse med EU-lovgivningen og europæiske værdier samt normerne for mediefrihed, pluralisme og uafhængig forvaltning.
<SPEAKER ID="174" NAME="Ivo Belet" LANGUAGE="NL">
Den ungarske regering har gjort et godt stykke arbejde i sin håndtering af al virakken omkring denne kontroversielle lov, hvor den har gjort det klart, at pressefrihed og mediepluralisme har været og altid vil være grundpiller i Ungarn. Kommissionen har gjort en god arbejdsindsats i denne forbindelse. Endvidere vil Kommissionen med rette fortsat overvåge dette område, ikke kun i Ungarn, men i alle EU's medlemsstater.
<P>
Det initiativ, som kommissær Kroes har bebudet, om at samle forskellige interessenter i en ekspertgruppe, som får til opgave at tackle mediepluralismesituationen i Europa, er et vigtigt skridt i den rigtige retning. Denne gruppe vil bistå Kommissionen med at afdække nye tiltag for medielandskabet. Vi har fået til opgave at garantere mediepluralismen og pressefriheden i Europa. Jeg antager derfor, at Europa-Parlamentet vil bidrage aktivt hertil.
<SPEAKER ID="175" NAME="Jean-Luc Bennahmias" AFFILIATION="ALDE">
skriftlig. - (FR) Demokrati er på ingen måde en selvfølge. Det udvikler sig, bliver bedre og går desværre også nogle gange med tiden tilbage. Alligevel udgør de ungarske medietiltag på dette niveau et alvorligt tilbageskridt. Den fælles front af alle de europæiske progressive gjorde det i første omgang muligt at sætte spørgsmålet øverst på den politiske dagsorden i Europa, hvilket er godt. Nu handler det om at være præcis og holde fast på de områder, der stadig giver problemer. Den uafhængige medieforvaltning og ytringsfriheden er ikke til forhandling.
<SPEAKER ID="175" NAME="Vilija Blinkevičiūt" AFFILIATION="S&amp;D">
skriftlig. - (LT) Jeg stemte for dette forslag, fordi den ungarske medielov bør sættes ud af kraft og omarbejdes på grundlag af Kommissionens, Organisationen for Sikkerhed og Samarbejdes (OSCE's) og Europarådets bemærkninger og forslag for at sikre, at den bliver i fuld overensstemmelse med EU's love og de europæiske værdier og normer for mediefrihed, pluralisme og uafhængig forvaltning. Endvidere henviser Europa-Parlamentet til, at betingelserne vedrørende presse- og ytringsfrihed i Københavnskriterierne for medlemskab af EU, der blev fastlagt på Det Europæiske Råd i København i juni 1993, skal overholdes af alle EU's medlemsstater og gennemføres med den fornødne EU-lovgivning. Derfor opfordrer Europa-Parlamentet de ungarske myndigheder til at genindføre en uafhængig mediemyndighed, bringe statens indgriben i ytringsfriheden til ophør og afskaffe kravet om afbalanceret mediedækning. Desuden mener jeg, at overregulering af medierne er til hinder for og skader en effektiv pluralisme i den offentlige sfære. Endvidere opfordrer Europa-Parlamentet Kommissionen til at foreslå et lovgivningsinitiativ om mediefrihed, pluralisme og uafhængig forvaltning inden årets udgang med henblik på i det mindste at få fastlagt de mest nødvendige minimumsnormer og for at sikre, garantere og fremme informationsfriheden, en passende grad af mediepluralisme og en uafhængig medieforvaltning i EU's medlemsstater.
<SPEAKER ID="176" NAME="Jan Březina" AFFILIATION="PPE">
skriftlig. - (CS) Mediepluralisme og -frihed udgør helt klart en vigtig søjle i den demokratiske retsstat. Medieloven i Ungarn fortjener kritik, men vi har oplevet, at den ungarske regering er blevet angrebet på en forhastet og ubegrundet måde, og dette burde ikke være sket, især ikke i starten af det ungarske EU-formandskab. Jeg glæder mig imidlertid over, at det ungarske parlament for nylig vedtog ændringer til sin kontroversielle medielov for at imødekomme EU's forslag og dermed tog vinden ud af sejlene på de ideologer, der ansporer til uro. Det vigtigste krav om, at "afbalanceret dækning" ikke skulle gælde for websteder, blogger, debatter og udenlandske nyhedsbreve, blev opfyldt. Europa-Kommissionen bør nu løbende overvåge anvendelsen af loven. Den konstruktive dialog mellem Ungarn og EU, som resulterede i vedtagelsen af de lovgivningsmæssige ændringer, bør anerkendes.
<P>
De udenlandske medier og journalister, som arbejder i Ungarn, risikerer ikke længere at få store bøder for at overtræde den ungarske medielov, men der er "andre juridiske konsekvenser". De ungarske medieejere får stadig pålagt bøder, herunder de, der formelt har flyttet deres hovedkvarter til andre lande i EU for at undgå den ungarske medielov. Selv om vi er uenige i denne ændring, er den fuldt ud inden for det ungarske parlaments beføjelser, og EU's repræsentanter bør respektere den.
<SPEAKER ID="176" NAME="Maria Da Graça Carvalho" LANGUAGE="PT">
Den enkeltes ytringsfrihed, den frie bevægelighed for information og mediefriheden og -pluralismen er hjørnestenene i og kerneværdierne for den europæiske integration. Udarbejdelsen og gennemførelsen af en lovgivningsmæssig ramme for medierne bør respektere de demokratiske normer for organisering og forvaltning af kommunikationssystemer. Jeg opfordrer de ungarske myndigheder til at genindføre en uafhængig mediemyndighed og bringe statens indgriben i ytringsfriheden til ophør. Overregulering af medierne er til hinder for og skader en effektiv pluralisme i den offentlige sfære. Jeg opfordrer de ungarske myndigheder til at inddrage alle relevante aktører i forbindelse med reformen af medieloven, herunder oppositionspartier og civilsamfundet, således at de kan deltage på en meningsfuld måde i omarbejdningen af denne lovgivning, som regulerer et så afgørende aspekt af den måde, hvorpå et demokratisk samfund fungerer.
<SPEAKER ID="177" NAME="Carlos Coelho" LANGUAGE="PT">
Mediefrihed og -pluralisme er grundlæggende rettigheder, som sikrer frihed til at ytre meninger og frihed til at modtage og formidle information uden indblanding eller pres fra offentlige myndigheders side. Kommissionen gav som traktaternes vogter udtryk for bekymring og anmodede Ungarn om oplysninger om en mulig krænkelse af denne ret, nemlig at den ungarske medielov ikke overholder direktivet om audiovisuelle medietjenester.
<P>
Jeg glæder mig over, at det ungarske parlament den 7. marts vedtog ændringer, som var blevet aftalt mellem regeringen og Kommissionen, selv om jeg ikke forstår, hvorfor socialisterne og det grønne parti i Ungarn stemte imod dem. Ud fra udtalelserne fra kommissær Kroes synes der ikke længere at være tvivl om, at Ungarn har fulgt Kommissionens henstillinger, og at den ændrede version af den pågældende lov er i overensstemmelse med den europæiske lovgivning.
<SPEAKER ID="177" NAME="Marielle De Sarnez" LANGUAGE="FR">
Pressefriheden er ikke til forhandling. Det er dette budskab, Parlamentet ønskede at videregive, ikke kun til Budapest, men også til Kommissionen. Europa-Parlamentet vedtog en beslutning, hvori det opfordrede den ungarske regering til snarest at sætte den kontroversielle ungarske medielovpakke ud af kraft og omarbejde den, selv om den for nylig blev ændret under pres fra de europæiske partnere. Der er dog stadig grund til bekymring, navnlig med hensyn til medierådet, som er det organ, der er ansvarligt for at overvåge medierne, og som kun består af personer, som har tilknytning til hr. Orbans parti. I realiteten er dette overvågningsorgan det perfekte middel til at censurere medierne. Derfor har Gruppen Alliancen af Liberale og Demokrater for Europa, som er garant for ytringsfriheden for borgerne i EU og resten af verden, krævet, at statens indgriben bringes til ophør for at genoprette mediernes uafhængighed.
<SPEAKER ID="178" NAME="Ioan Enciu" LANGUAGE="RO">
Jeg stemte for denne beslutning, fordi jeg mener, at EU hurtigt skal forebygge og bekæmpe mulige angreb mod de grundlæggende demokratiske værdier, herunder ytringsfriheden. Jeg minder om, at det er afgørende, at Ungarn og andre medlemsstater, som f.eks. Rumænien, genovervejer deres holdning til pressen i overensstemmelse med de demokratiske principper i EU's charter om grundlæggende rettigheder og i den europæiske menneskerettighedskonvention.
<SPEAKER ID="179" NAME="Edite Estrela" LANGUAGE="PT">
Jeg stemte for beslutningen om medieloven i Ungarn, fordi pressefriheden er en af EU's grundlæggende værdier. Jeg mener, at Kommissionen bør udføre en detaljeret undersøgelse af, om den ungarske medielov er i overensstemmelse med den europæiske lovgivning, navnlig med chartret om grundlæggende rettigheder.
<SPEAKER ID="180" NAME="Diogo Feio" LANGUAGE="PT">
Jeg mener ikke, at det giver mening, at Parlamentet udarbejder en udtalelse om dette spørgsmål på et tidspunkt, hvor alle garantier om ytringsfrihed er blevet givet, herunder af den ungarske premierminister, hr. Orbán. Desuden er dette et principielt spørgsmål, hvorfor jeg vil afholde mig fra at vurdere politiske, lovgivningsmæssige og retlige handlinger, der klart falder ind under de lovgivende, udøvende og dømmende myndigheders kompetenceområde i en anden medlemsstat end min egen.
<SPEAKER ID="181" NAME="João Ferreira" LANGUAGE="PT">
Ytrings- og informationsfrihed, herunder frihed til at ytre meninger og frihed til at modtage og formidle information uden indblanding eller pres fra offentlige myndigheders side, er sociale værdier, som mange har kæmpet for i årene løb, også i Portugal. Kommunisterne har været og er i frontlinjen for denne kamp. Der er desværre stadig grund til at fortsætte denne kamp i forskellige EU-lande. Mediepluralisme og -frihed giver stadig årsag til bekymring i forskellige medlemsstater. Man glemmer ofte, at nogle af de medvirkende årsager til dette er den måde, hvorpå medieorganernes ejerskab er koncentreret på en håndfuld store koncerner, angrebet mod mediefagfolks rettigheder og stadig mere usikre ansættelsesforhold. I tillæg dertil er der stadig indblanding fra de politiske magthavere i mange lande, hvilket er bekymrende.
<SPEAKER ID="182" NAME="Ilda Figueiredo" LANGUAGE="PT">
Civilisationen har opnået ytrings- og informationsfrihed, og den resulterende mediepluralisme, herunder frihed til at ytre meninger og frihed til at modtage og formidle information uden indblanding eller pres fra offentlige myndigheders side.
<P>
Desværre ser vi ofte i forskellige lande i EU, at disse grundlæggende rettigheder er under angreb. Mediepluralismen og -friheden er fortsat årsag til bekymring i flere medlemsstater, især i Ungarn, Italien, Bulgarien, Rumænien, Estland m.fl. Selv i Portugal er der rapporteret om flere tilfælde af angreb på mediepluralismen, som ikke på nogen måde gør demokratiet ære.
<P>
Vi er imidlertid ikke enige i, at EU konstant foretager politiske indgreb i de enkelte lands forvaltning, hvilket ellers er blevet antydet i flere punkter. Vi stemte for beslutningen om medieloven i Ungarn i lyset af dette og overvejede både dens positive og negative aspekter.
<SPEAKER ID="183" NAME="Mathieu Grosch" LANGUAGE="DE">
Jeg er overbevist om, at et meget bredt flertal i Europa-Parlamentet vil forsvare mediernes grundlæggende rettigheder. Disse rettigheder afkræves nu i en beslutning, selv om der ikke er blevet taget højde for de ændringer til loven, som blev vedtaget af det ungarske parlament i denne uge. Jeg ville derfor gerne have set, at alle de beslutninger, der blev udarbejdet før denne afstemning i Budapest, blev trukket tilbage, således at de først kunne blive ajourført og derefter forhandlet og sat til afstemning. Derfor havde afstemningen i Europa-Parlamentet ikke længere noget at gøre med pressefrihed, hvilket skulle have været den absolutte topprioritet, men blev blot til en styrkeprøve mellem grupperne.
<SPEAKER ID="183" NAME="Sylvie Guillaume" LANGUAGE="FR">
Jeg støtter fuldt ud vedtagelsen af denne beslutning fra den europæiske venstrefløj, hvor de kritiserer de ændringer, Ungarn har vedtaget til sin medielov, mens højrefløjen glæder sig over dem. Selv om fru Kroes også synes at være tilfreds med disse ændringer, mener Parlamentet, at Kommissionen kun fokuserede på nogle få tekniske aspekter på bekostning af chartret om grundlæggende rettigheder. Tilsvarende er vores beslutning ikke kun rettet mod Ungarn, men det bemærkes også, at mediefrihed og -pluralisme desværre også kan blive undermineret i lande med konservative regeringer. I denne forstand har medlemmerne af Parlamentet vist, at de er bevidste om, at de grundlæggende rettigheder og frihedsrettigheder, som er principperne bag demokratier og EU, skal respekteres.
<SPEAKER ID="183" NAME="Juozas Imbrasas" LANGUAGE="LT">
Jeg stemte for dette dokument, fordi de ungarske myndigheder bør genindføre en uafhængig mediemyndighed, bringe statens indgriben i ytringsfriheden til ophør og afskaffe kravet om afbalanceret mediedækning. Overregulering af medierne er til hinder for og skader en effektiv pluralisme i den offentlige sfære.
<SPEAKER ID="184" NAME="Timothy Kirkhope" LANGUAGE="EN">
ECR støtter helhjertet mediefrihed og -pluralisme i hele EU og understreger vigtigheden af informationsfrihed for alle europæiske borgere. I lyset af, at situationen omkring den ungarske medielov konstant ændrer sig, og den manglende mulighed for at møde Kommissionen efter de nye ændringer til denne lov, som blev vedtaget i denne uge, mener vi, at det nu er tid til at vedtage en anden beslutning om spørgsmålet. Derfor har ECR-Gruppen undladt at stemme.
<SPEAKER ID="185" NAME="David Martin" LANGUAGE="EN">
Jeg stemte for dette forslag, fordi jeg mener, at den ungarske medielov straks bør sættes ud af kraft og omarbejdes på grundlag af Kommissionens, OSCE's og Europarådets bemærkninger og forslag for at sikre, at den bliver i fuld overensstemmelse med EU's love og de europæiske værdier og normer for mediefrihed, pluralisme og uafhængig forvaltning.
<SPEAKER ID="185" NAME="Iosif Matula" LANGUAGE="RO">
Jeg støtter ændringen af bestemmelserne i den ungarske medielov, som Kommissionen ikke anser for at være helt demokratisk, og jeg glæder mig over de ændringer, som regeringen i Budapest har foretaget i den relevante retsakt. Jeg stemte dog ikke for beslutningsforslaget fra Gruppen for Det Progressive Forbund af Socialdemokrater i Europa-Parlamentet, Gruppen Alliancen af Liberale og Demokrater for Europa, Gruppen De Grønne/Den Europæiske Fri Alliance og Den Europæiske Venstrefløjs Fællesgruppe/Nordisk Grønne Venstre, da de foreslåede foranstaltninger efter min mening er for vidtrækkende i betragtning af lignende love i andre medlemsstater, som dog ikke er blevet sanktioneret offentligt. En fri presse er unægtelig et mål for demokratiets vægt i et samfund. I EU er ytringsfriheden jo stort set ubegrænset. Vi må dog ikke forveksle denne grundlæggende rettighed med frihed til at fremsætte påstande uden konsekvenser eller ansvar og uden at have endeligt bevis. Netop derfor er der behov for klare love, som fastlægger de grænser, som journalister kan operere inden for. Den ungarske medielov blev udformet på denne baggrund og i kølvandet på EU-direktivet på området. Desuden mener jeg, at vi bør drøfte den ungarske medielov på et informeret grundlag i betragtning af, at vi kan blive vildledt af bestemte interesser og politiske uoverensstemmelser.
<SPEAKER ID="185" NAME="Nuno Melo" LANGUAGE="PT">
Dette forslag til beslutning er upassende med hensyn til både tidspunkt og form, da alle ved, at den ungarske regering efter den første kritik af medieloven i Ungarn og Kommissionens henstillinger har revideret sin holdning og ændret alt det i loven, som Kommissionen kritiserede. Derfor var den lov, som det ungarske parlament stemte om den 7. marts, en version, der fuldt ud var i overensstemmelse med den europæiske lovgivning. Derfor forstår jeg ikke, at venstrefløjen insisterer på at stemme om dette forslag, og jeg stemte imod det.
<SPEAKER ID="186" NAME="Willy Meyer" LANGUAGE="ES">
Jeg stemte for beslutning, fordi jeg ikke mener, at den nye medielov i Ungarn i tilstrækkelig grad garanterer ytringsfriheden og pluralismen, og at den derfor er til hinder for en effektiv pluralisme i den offentlige sfære.
<P>
Den ungarske regering bør give en effektiv garanti om mediefrihed og pluralisme og bør derfor ophæve loven eller ændre den væsentligt på grundlag af observationer og forslag fra Organisationen for Sikkerhed og Samarbejde i Europa (OSCE), Europarådets kommissær for menneskerettigheder og Den Europæiske Menneskerettighedsdomstols retspraksis og gennem en åben, gennemsigtig debat, hvor alle aktører, ikkestatslige organisationer (ngo'er) og borgere kan deltage.
<SPEAKER ID="187" NAME="Louis Michel" LANGUAGE="FR">
Ytringsfrihed og dermed pressefrihed er nogle af de vigtigste grundlæggende rettigheder. Vi skal gøre vores yderste for at beskytte dem, selv når der ytres visse holdninger, som bekymrer os. Denne frihed er også vores frihed og er en garanti for, at vi frit kan udøve vores mandat. Gennemsigtighed er ikke muligt uden frie medier. Det er meget fristende at forsøge at kontrollere information og journalister, også i vores vestlige demokratier. Fri og professionel information er altid at foretrække frem for de "rygter", der ofte spredes, når pressen får mundkurv på.
<P>
De moderne massekommunikationsmidler spiller en helt afgørende rolle i det demokratiske liv og er grundlæggende vigtige for at give universel adgang til viden, underholdning og det sociale liv. Derfor skal det, jeg kalder "den retfærdige stat", tage ansvaret for at støtte udviklingen af frie medier, både nationalt og internationalt, og fremme informationspluralismen samt mangfoldigheden ved kulturelle værker og lette adgangen til dette indhold for alle.
<SPEAKER ID="188" NAME="Alexander Mirsky" LANGUAGE="EN">
Det er velkendt, at medieloven i Ungarn ifølge bemærkninger og forslag fra Kommissionen, OSCE og Europarådet snarest bør omarbejdes for at sikre, at den bliver i fuld overensstemmelse med EU's love og de europæiske værdier og normer for mediefrihed, pluralisme og massemediernes uafhængighed.
<P>
Den nye lov kritiseres, fordi den betyder, at der kun vil blive udpeget én person som ansvarlig for forvaltningen af de nationale massemedier og telekommunikationen. Den nye lovgivning underminerer pluralismen og friheden for massemedierne og afskaffer den politiske og finansielle uafhængighed. Alle forhold, der giver et sådant negativt resultat, bør undersøges.
<P>
Måske gav nogle af EU's medlemsstaters regeringers eftergivenhed den ungarske regering en illusion om, at de regler, der er vedtaget i fællesskab, kynisk kan overtrædes. Den lettiske regering har f.eks. endnu ikke gennemført Europa-Parlamentets beslutning af 11. marts 2004. Og hvad er der så sket? Ingenting endnu. Måske blev den ungarske regering inspireret af den lettiske "uafhængighed". Jeg stemte for i håbet om, at isen er brudt.
<SPEAKER ID="188" NAME="Tiziano Motti" LANGUAGE="IT">
Den europæiske venstrefløjs angreb mod loven om pressefrihed, som Ungarn for nylig vedtog, bør ses i sammenhæng med den teatertorden, hvormed de redskaber, som vores institutioner har stillet til rådighed, ofte anvendes på en upassende og effektiv måde til at støtte internationale eller nationale misinformationskampagner fra politikerne eller medierne. I dette tilfælde er disse angreb fuldstændig malplacerede, idet debatten har været åbnet og er lukket igen. Den ungarske regering har beredvilligt accepteret Kommissionens bemærkninger, og premierminister Orban sagde tilbage i starten af januar 2011, at medieloven ville blive ændret i overensstemmelse med disse bemærkninger. Et angreb mod det land, der har formandskabet for EU, på et tidspunkt, hvor det burde få støtte til udførelsen af dets opgaver, svækker Unionen generelt og fratager den sin autoritet. Det evige omkvæd om manglende pressefrihed er gamle nyheder, ligesom de konstante og anakronistiske henvisninger til den italienske situation, hvor de store aviser paradoksalt nok kontrolleres af venstreorienterede mediekoncerner, og information formidles frit, nogle gange for frit, på internettet.
<SPEAKER ID="188" NAME="Georgios Papanikolaou" LANGUAGE="EL">
Efter de ændringer, som det ungarske parlament vedtog i sidste uge, er den ungarske lov nu i fuld overensstemmelse med EU-lovgivningen og bestemmelserne om de grundlæggende rettigheder, hvilket Kommissionen også har anerkendt. Derfor er det fælles beslutningsforslag nu overflødigt, hvorfor jeg stemte imod det.
<SPEAKER ID="188" NAME="Paulo Rangel" LANGUAGE="PT">
Som jeg fik mulighed for at sige, da jeg deltog i forhandlingerne om det ungarske formandskabs prioriteringer, drejer dette sig om Ungarns indre anliggender, som ligesom før kan reguleres som led i et sundt, normalt forhold mellem Kommissionen og Ungarns regering og parlament. Jeg går ind for frihed, og især ytrings- og pressefrihed, og kan derfor kun være glad for resultatet.
<SPEAKER ID="189" NAME="Raül Romeva i Rueda" LANGUAGE="EN">
Denne lov er udformet med henblik på at begrænse medieaktiviteter i Ungarn samt den kritiske kontrol af regeringen som led i bredere begrænsninger af pluralismen i Ungarn. Dette er i direkte konflikt med EU's grundlæggende principper, som fastlagt i traktaterne samt i chartret om grundlæggende rettigheder. Kommissionen og Rådet skal på dette grundlag fortsætte med at opfordre til fuld omarbejdelse eller ophævelse af loven.
<P>
Parlamentet har gjort det klart, at Kommissionen ikke blot bør lægge sig på ryggen og give efter over for den ungarske regering i dette afgørende spørgsmål. Den ungarske medielov skal også betragtes som det seneste forsøg på at begrænse mediefriheden i Europa. Dette understreger, at det er nødvendigt for Kommissionen straks at fremsætte robuste lovforslag for at beskytte denne vigtige EU-værdi.
<SPEAKER ID="190" NAME="Licia Ronzulli" LANGUAGE="IT">
Jeg stemte imod denne beslutning, fordi jeg mener, at de politiske grupper på venstrefløjen her i Parlamentet har udnyttet et nationalt politisk anliggende, som under alle omstændigheder allerede er blevet løst, som det fremgår af den nylige aftale mellem den ungarske regering og Kommissionen.
<P>
Jeg mener ikke, at sådanne nationale anliggender bør tages op i Parlamentet, da de henhører under de enkelte medlemsstaters direkte ansvar. Hvad angår selve sagens indhold er det rigtigt og passende at beskytte informationsfrihed og -pluralisme som en grundlæggende værdi for alle EU-lande, men mediefriheden må ikke gå imod den offentlige moral og må frem for alt ikke krænke privatlivets fred.
<P>
Nyhedsbranchen bør være mere opmærksom på, hvilke konsekvenser en ubalanceret anvendelse af dens magt og indflydelse kan få for borgernes liv og frihed. Dette sker, fordi den personlige frihed alt for ofte er blevet tilsidesat i pressefrihedens navn.
<SPEAKER ID="191" NAME="Catherine Stihler" LANGUAGE="EN">
Jeg glæder mig meget over, at denne beslutning blev vedtaget, idet den understreger Europa-Parlamentets forpligtelse til at beskytte ytringsfriheden og mediernes uafhængighed i alle medlemsstaterne.
<SPEAKER ID="192" NAME="Angelika Werthmann" LANGUAGE="DE">
Jeg stemte for dette fælles beslutningsforslag. Selv om Ungarn og Kommissionen har indgået en aftale om de punkter, Kommissionen kritiserede, støtter jeg mine kollegers krav om en grundig gennemgang af lovteksten. De forbedringer, som Kommissionen har opnået, er meget selektive, og de bekymringer, som Parlamentet og forskellige internationale organisationer som OSCE og Europarådet har rejst, er stort set blevet ignoreret. Især er bekymringerne for mediemyndighedens udnævnelse, sammensætning og beføjelser forståelige. Pressefriheden er alt for vigtig for vores demokrati til, at den kan gøres til genstand for lovgivningsmæssige restriktive fortolkninger.
<SPEAKER ID="193" NAME="Joachim Zeller" LANGUAGE="DE">
Jeg stemte imod denne beslutning fra Den Europæiske Venstrefløjs Fællesgruppe/Nordisk Grønne Venstre, Gruppen for Det Progressive Forbund af Socialdemokrater i Europa-Parlamentet, Gruppen De Grønne/Den Europæiske Fri Alliance og Gruppen Alliancen af Liberale og Demokrater for Europa. Forslagsstillerne er ikke så bekymrede for mediefriheden i Europa, som de er for at skade en regering, som blev valgt af et overvældende flertal af landets indbyggere, og som har den svære opgave at genopbygge et land, som har lidt hårdt under den tidligere socialistiske regerings dårlige forvaltning. Selv Kommissionen var ikke i stand til at finde nogen alvorlige krænkelser af mediefriheden i den ungarske lov, som forresten også allerede er blevet ændret. Europas venstrefløj er meget hurtig til at påpege fejl hos ikkesocialistiske regeringer, men ser desværre slet ikke de socialistiske regeringers fejl.
<P>
Det er vanskeligt at forstå de tyske liberales holdning, idet de med denne beslutning kræver regulering af medielandskabet på europæisk plan, mens de tyske og europæiske medierepræsentanter finder, at netop dette forslag begrænser mediefriheden og krænker subsidiaritetsprincippet.
<SPEAKER ID="194" NAME="Luís Paulo Alves" LANGUAGE="PT">
Jeg er for dette forslag til beslutning, da jeg mener, at Gaddafis regime straks bør tilintetgøres på grund af den måde, hvorpå han undertrykker den libyske befolkning og deres politiske protester, og for at forhindre flere dødsfald. Jeg minder om, at det internationale samfund har været fuldstændig enigt i FN's Sikkerhedsråd vedrørende indførelsen af sanktioner mod dette regime. Jeg støtter kraftigt FN's Sikkerhedsråds resolution 1970/2011 og de foranstaltninger, som Sikkerhedsrådet vil træffe, herunder embargoen, som forbyder udstyr, der kan anvendes til intern undertrykkelse, indefrysning af aktiver tilhørende personer, som er involveret i menneskerettighedskrænkelser, og henleder opmærksomheden på behovet for at gennemføre resolutionen mellem EU og Afrika, der giver mulighed for indefrysning af ulovligt erhvervede aktiver. En sådan gestus er nødvendig for de europæiske finansielle institutioner og medlemsstaterne som led i forbuddet mod lejesoldaters aktiviteter. Der er behov for hurtige og effektive humanitære foranstaltninger fra EU og FN. Jeg vil gerne afslutte med at sige, at begivenhederne i Libyen, Egypten og Tunesien kræver et paradigmeskift i den europæiske udenrigspolitik for Middelhavslandene, og jeg vil gerne vise min solidaritet med libyerne.
<SPEAKER ID="194" NAME="Zigmantas Balčytis" LANGUAGE="LT">
Jeg stemte for denne beslutning. De massive protester i mange arabiske lande har vist, at udemokratiske og autoritære regimer ikke kan sikre troværdig stabilitet, og at demokratiske værdier er af central betydning for økonomiske og politiske partnerskaber. EU har en vital interesse i et demokratisk, stabilt, velstående og fredeligt Nordafrika, men den seneste tids begivenheder i Libyen, Egypten og Tunesien har understreget, hvor vigtigt det er, at EU reviderer sin eksterne politik over for Middelhavsområdet. EU skal ændre sin politik for støtte til demokrati og menneskerettigheder, således at der skabes en gennemførelsesmekanisme for menneskerettighedsbestemmelsen i alle aftaler med tredjelande. Jeg er enig i, at den europæiske naboskabspolitik skal prioritere kriterier vedrørende domstolenes uafhængighed, respekt for de grundlæggende frihedsrettigheder, pluralisme, pressefrihed og bekæmpelse af korruption.
<SPEAKER ID="195" NAME="Dominique Baudis" LANGUAGE="FR">
Jeg stemte for denne beslutning, som er et skridt i den rigtige retning for EU's reaktion på den revolution, som er ved at udvikle sig til en borgerkrig i Libyen. Revolutioner er en drøm, som bliver til virkelighed, men borgerkrig er et mareridt. Modstanderne taber terræn under angrebet fra Gadaffis tropper og lejesoldater, og obersten sender udsendinge til Europas hovedstæder i et forsøg på at redde hans regime, så nu skal vi vise den libyske befolkning, at vi støtter dem.
<P>
Vi har hørt appellen fra Libyens midlertidige Nationale Overgangsråd den 5. marts. Det er vores pligt at støtte dette alternativ og beskytte den libyske befolkning mod regimets styrker. Uden direkte militær tilstedeværelse på libysk jord bør en flyveforbudszone overvejes. Men denne beslutning ligger hos FN. Denne mulighed bør imidlertid kun overvejes med Den Arabiske Ligas udtrykkelige samtykke. På politisk og diplomatisk plan skal vi sikre, at oberst Gadaffi isoleres, og hjælpe libyerne med endelig at genvinde deres frihed.
<SPEAKER ID="196" NAME="Sergio Berlato" LANGUAGE="IT">
De dramatiske begivenheder i Libyen og Nordafrika trænger stadig ind over Europas grænser. Den humanitære krise i Libyen kunne faktisk ende med at skabe en migrationsbølge af hidtil usete dimensioner.
<P>
Ifølge nylige skøn kunne den politiske uro i Nordafrika skabe omkring 300 000 flygtninge, som vil ankomme til EU's sydlige kyster. Jeg er enig i og støtter derfor forslaget fra seks af EU's Middelhavsmedlemsstater om at oprette en solidaritetsfond, som skal bidrage til at mindske indvandringens følger. Jeg støtter oprettelsen af et fælleseuropæisk asylsystem samt en rimelig fordeling af omkostningerne ved indvandringen mellem medlemsstaterne. Desuden mener jeg, at det for at begrænse masseindvandringen til Europa bør overvejes at sende humanitær bistand til de berørte befolkninger for at støtte både demokratiseringsprocessen og den økonomiske vækst i regionen.
<P>
Jeg opfordrer derfor indtrængende Kommissionen til at udarbejde en beredskabsplan, hvor det også overvejes, hvordan vi håndterer selv den værst tænkelige situation, hvor et massivt antal immigranter beslutter sig for at rejse nordpå mod Europas kyster. Efter min mening skal en sådan beredskabsplan understøttes af solidaritetsprincippet mellem EU's medlemsstater.
<SPEAKER ID="196" NAME="Maria Da Graça Carvalho" LANGUAGE="PT">
De nylige protester i mange arabiske lande viser, at udemokratiske og autoritære regimer ikke kan sikre troværdig stabilitet, og at demokratiske værdier er af central betydning for økonomiske og politiske partnerskaber. Jeg vil gerne anmode om et tæt samspil med arbejdet i den taskforce, der er oprettet med henblik på at koordinere EU's reaktion på krisen i Libyen og andre steder i Middelhavsområdet. Middelhavsunionen må tilpasse sig den nye æra og de nye forhold og reagere på de nylige begivenheder med henblik på at fremsætte forslag til, hvordan demokrati og menneskerettigheder bedst kan fremmes i Middelhavsunionens medlemsstater og i regionen, herunder Libyen, og til mulige reformer for at gøre dens egen rolle stærkere og mere konsekvent og effektiv.
<SPEAKER ID="197" NAME="Edite Estrela" LANGUAGE="PT">
Jeg stemte for beslutningen om de sydlige nabolande, navnlig Libyen, herunder humanitære aspekter, fordi jeg mener, at oberst Gadaffi straks bør træde tilbage for at åbne mulighed for en fredelig politisk overgang og forhindre yderligere blodsudgydelser. Jeg fordømmer kraftigt menneskerettighedskrænkelserne i Libyen, den voldelige undertrykkelse af fredelige demokratisksindede demonstranter, journalister og menneskerettighedsforkæmpere og vil gerne udtrykke min solidaritet med den libyske befolkning.
<SPEAKER ID="198" NAME="Diogo Feio" LANGUAGE="PT">
På den dag, hvor afstemningen om denne beslutning blev afholdt, er det stadig ikke klart, hvordan de revolutioner, der har forsøgt at vælte de autoritære regimer, som har været ved magten længe i Middelhavsområdet, vil udvikle sig. I Libyens tilfælde er nyhederne om succeserne og fiaskoerne for rebellerne og de styrker, der stadig støtter Gaddafis diktatoriske regime, modstridende, og de synes at stå på kanten af en egentlig borgerkrig. Der er ikke desto mindre mange kilder, som fordømmer den brutale vold og undertykkelse af hidtil usete dimensioner fra det libyske regimes side samt det store antal ofre, der efter sigende har været. FN har også med rette fordømt de uhyrligheder, som er blevet begået. I dag står det klart, at rebellerne ikke ønsker at leve under regimer, som ikke respekterer deres rettigheder, og som ikke sikrer et minimum af respekt for demokratiets regler og retsstatsprincippet. EU kan ikke ignorere det, der sker. Den bør først og fremmest kræve, at volden stoppes, stå fast i fordømmelsen af og sanktionerne mod de ansvarlige, støtte dem, som kæmper for vores fælles værdier, og søge at vise solidaritet samt bedre følge og forstå håbene, ønskerne og tendenserne for de bevægelser, der længes efter forandring.
<SPEAKER ID="199" NAME="João Ferreira" LANGUAGE="PT">
Denne beslutning er bekymrende og uacceptabel. Dette gælder især, når man tænker på de seneste begivenheder i Libyen, som viser, at en fredelig og politisk løsning haster mere end nogensinde før, uden indblanding udefra. Over for den farlige og voldsomme eskalering af indsatsen, som i stedet for at bidrage til at reducere spændingerne, har til formål at bane vejen for USA's og NATOs angrebshandlinger mod Libyen, støtter Parlamentets flertal indblanding i, angreb mod og besættelse af Libyen. Ethvert angreb mod dette land, uanset årsag og mandat, ville få alvorlige konsekvenser for en befolkning, som allerede befinder sig i en situation med dybe spændinger og usikkerhed. Det ville være særdeles skadeligt for alle de libyere, der fortsætter kampen for deres rettigheder, demokrati, suverænitet og fred, og ville give anledning til alvorlig ustabilitet og konflikt i regionen. Ethvert militært angreb mod Libyen, som ikke vil kunne adskilles fra målet om at kontrollere Libyens naturressourcer, vil ikke kun være rettet mod den libyske befolkning, men mod alle mennesker i denne region, som gør oprør og fortsat kæmper for deres sociale og politiske rettigheder, for frihed, demokrati og reel suverænitet og uafhængighed for deres lande.
<SPEAKER ID="200" NAME="Ilda Figueiredo" LANGUAGE="PT">
Vi vil gerne udtrykke vores dybe bekymring over de seneste begivenheder i Libyen, men vi støtter en fredelig og politisk løsning, uden indblanding udefra. Desværre støtter Parlamentet nu i sin beslutning militær intervention, eftersom det ikke er muligt at have en flyveforbudszone uden militær intervention
<P>
I stedet for at bidrage til en fredelig løsning synes denne beslutning derfor at have til formål at bane vejen for USA's, NATOs og måske EU's angrebshandlinger mod Libyen. Vi vil derfor udtrykke vores klare modstand mod enhver form for militær intervention i dette land.
<P>
Ethvert angreb mod Libyen, uanset årsag og mandat, ville få alvorlige konsekvenser for en befolkning, som allerede befinder sig i en situation med dybe spændinger og usikkerhed. Det ville være særdeles skadeligt for alle de libyere, der fortsætter kampen for deres rettigheder, demokrati, suverænitet og fred, og ville give anledning til alvorlig ustabilitet og konflikt i regionen.
<P>
Ethvert militært angreb mod Libyen fra USA og dets allierede, som ikke vil kunne adskilles fra målet om at kontrollere Libyens naturressourcer, vil ikke kun være rettet mod den libyske befolkning, men mod alle mennesker i denne region, som gør oprør og fortsat kæmper for deres sociale og politiske rettigheder, for frihed, demokrati og reel suverænitet og uafhængighed for deres lande. Vi støtter denne kamp. Derfor stemte vi imod denne beslutning.
<SPEAKER ID="200" NAME="Sylvie Guillaume" LANGUAGE="FR">
Denne beslutning, som blev vedtaget med stort flertal, hvilket jeg medvirkede til, viser, at Europa-Parlamentet ikke forholder sig tavs om situationen i Libyen. Tværtimod opfordrer Parlamentet gennem sin position EU, medlemsstaterne og Baroness Ashton til at støtte sine forslag. Det lover at støtte den libyske befolkning og deres støtter, anerkender bl.a. Libyens midlertidige Nationale Overgangsråd og støtter etableringen af en flyveforbudszone dækket af et FN-mandat og koordineret med Den Arabiske Liga og Den Afrikanske Union. Det fordømmer også på det kraftigste regimets krænkelser af menneskerettighederne i Libyen og opfordrer oberst Gadaffi til straks at træde tilbage. Jeg beklager blot, at spørgsmålet om flygtninge og migranter efter min mening ikke er blevet overvejet tilstrækkeligt og fremlagt som en fælles udfordring for disse lande og for EU.
<SPEAKER ID="200" NAME="Juozas Imbrasas" LANGUAGE="LT">
Jeg stemte for denne tekst, fordi EU skal engagere sig i og støtte de sydlige nabolande, navnlig med hensyn til udviklingen af retsstaten, god regeringsførelse og de forfatningsmæssige og valgtekniske forudsætninger for at skabe et stabilt, pluralistisk og fredeligt demokrati i regionen. Middelhavsunionen må tilpasse sig den nye æra og de nye forhold og reagere på de nylige begivenheder med henblik på at fremsætte forslag til, hvordan demokrati og menneskerettigheder bedst kan fremmes i Middelhavsunionens medlemsstater og i regionen, herunder Libyen, og til mulige reformer for at gøre dens egen rolle stærkere og mere konsekvent og effektiv.
<SPEAKER ID="201" NAME="Filip Kaczmarek" LANGUAGE="PL">
Jeg støttede beslutningen om de sydlige nabolande, som især fokuserer på situationen i Libyen. I Libyen bliver folk, som kæmper for deres lands frihed, slået ihjel. Vi bør hjælpe dem. Vores beslutning vil hjælpe dem, fordi vi i den utvetydigt fordømmer diktatoren og støtter dem, som ønsker grundlæggende forandringer i Libyen.
<P>
Vi ved ikke, hvornår eller hvordan borgerkrigen vil blive afsluttet. Vi vil gerne have, at det sker snart og med en sejr til de demokratisksindede styrker. EU bør straks tage kontakt til det midlertidige Nationale Overgangsråd og indlede processen for officiel anerkendelse deraf. EU bør også tilskynde libyerne til at skabe forandring og bevæge sig mod demokrati. Mange tak.
<SPEAKER ID="202" NAME="David Martin" LANGUAGE="EN">
Jeg glæder mig over kampen for demokrati i Libyen og dets nabolande. Jeg kræver fuld respekt for menneskerettighederne i regionen. Jeg undlod imidlertid at stemme om denne beslutning, fordi der anmodes om en flyveforbudszone. For at kunne håndhæve en flyveforbudszone er vi nødt til at bombe luftværnsmissilområder, hvilket ville bringe civile menneskeliv i fare. Vi ville også give regimet mulighed for at gøre gældende, at vesten angriber Libyen i stedet for at forsøge at forsvare Libyens befolkning.
<SPEAKER ID="203" NAME="Jiří Maštálka" LANGUAGE="CS">
Forhandlingerne i anledning af situationens udvikling [i Libyen] bør gennemføres på en følsom og passende måde. Dermed kunne der træffes yderligere og passende foranstaltninger på grundlag af en grundig analyse af situationen. Disse foranstaltninger kunne give mulighed for en direkte løsning samt for støtte til den sociale sektor og andre områder. Målet bør være at finde en løsning, som har en klar og velunderbygget langsigtet vision, der vil bidrage til at fastholde landets suverænitet, og som vil have den nødvendige tolerance over for dets traditioner. Den mulige etablering af den meget omdiskuterede flyveforbudszone er et af de skridt, som primært bør tages for at beskytte de civile, som det er blevet sagt. I denne forbindelse finder jeg det nødvendigt, at mandatet accepteres klart af så mange lande så muligt, og navnlig at det er i overensstemmelse med FN's Sikkerhedsråds mandat. I forbindelse med udarbejdelsen af forslag til beslutning bør dette lands rigdom af naturressourcer ikke være den eneste medvirkende faktor.
<SPEAKER ID="204" NAME="Jean-Luc Mélenchon" LANGUAGE="FR">
Jeg stemte for teksten og de foreslåede foranstaltninger vedrørende luftrummet for at hjælpe befolkningen i deres kamp mod en tyran, som er i færd med at bombe dem. Jeg afgav min stemme med følgende strenge betingelser: Alle krigshandlinger, som f.eks. etablering af en flyveforbudszone, kan ene og alene vedtages af FN. Denne foranstaltning skal kun henhøre under FN's militærkommando. Alle beslutninger skal træffes i samråd med organisationerne i Den Afrikanske Union og Den Arabiske Liga. Jeg er fuldstændig imod den amerikanske idé om forebyggende bombeangreb og imod NATO-intervention. Enhver anden udvikling vil kræve en ny tekst og andre bestemmelser.
<SPEAKER ID="204" NAME="Nuno Melo" LANGUAGE="PT">
Det, der sker lige nu i Libyen, er fuldstændig uacceptabelt, og det internationale samfund skal træffe mere konkrete foranstaltninger, som betyder automatisk suspension for alle typer angreb på civile. En libysk borgerkrig synes at være faretruende nær, og dette må for enhver pris undgås. EU skal tage teten i denne proces og hjælpe med at finde løsninger, som forhindrer, at den aktuelle konflikt i dette land bliver forværret.
<SPEAKER ID="205" NAME="Willy Meyer" AFFILIATION="GUE/NGL">
skriftlig. - (ES) Jeg stemte mod Europa-Parlamentets fælles beslutning om Libyen, fordi der anmodes om etablering af en flyveforbudszone over landet, hvilket er det første skridt mod militær intervention. Vi kan ikke på nogen måde støtte den militære løsning på krisen i Libyen eller nogen anden krise. Vi stod meget kritiske over for militære interventioner i Irak og Afghanistan og må ikke lave samme fejl nu. Disse to lande bør tjene som eksempel og lære os, at vold skaber mere vold, hvilket i sidste ende har katastrofale konsekvenser for de civile.
<P>
I Libyens tilfælde fordømmer jeg den vold, oberst Gadaffi udøver mod sin befolkning, og jeg sympatiserer med befolkningens protestbevægelser. Jeg mener imidlertid, at løsningen for Libyen skal starte med et stop for volden og sikres gennem diplomatiske kanaler.
<SPEAKER ID="205" NAME="Louis Michel" LANGUAGE="FR">
Den libyske revolution blev iværksat i frihedens, værdighedens og demokratiets navn af unge mennesker drevet af en følelse af uafhængighed. Man kan kun støtte denne vidunderlige og inspirerende drøm og kraftigt fordømme dem, som forsøger at nedkæmpe den med magt uden at tøve med at dræbe og såre tusindvis af civile.
<P>
Jeg håber meget, at FN koordineret med Den Arabiske Liga og Den Afrikanske Union vil give mandat til at etablere en flyveforbudszone over Libyen for at beskytte befolkningen mod mulige angreb. Jeg håber også, at Unionens højtstående repræsentant for udenrigsanliggender og sikkerhedspolitik, Baroness Ashton, vil etablere forbindelser med Libyens midlertidige Nationale Overgangsråd så hurtigt som muligt, så det kan anerkendes som et legitimt organ frem til det demokratiske valg.
<P>
I de seneste uger har vi været vidne til den spektakulære og lovende omvæltning af de geopolitiske rammer i denne ekstremt følsomme region. Jeg er overbevist om, at hidtil usete perspektiver nu er ved at åbne sig, som vil skabe de nødvendige betingelser for en fredelig løsning på konflikten mellem Israel og Palæstina. Vi må udnytte denne mulighed for at befri Mellemøsten for en konflikt, som allerede har skabt for megen smerte, tragedie, had og misforståelse.
<SPEAKER ID="206" NAME="Alexander Mirsky" LANGUAGE="EN">
Jeg er "himmelhenrykt" over antallet af højlydte erklæringer og fordømmelser! Hvor var I før? Blev Gaddafi født i går? Var der ingen terrorisme i Libyen? I dag vækker nogle af EU-ledernes kynisme afsky! Indtil for nylig smøg lederne af de største EU-medlemsstater sig ind til den libyske leder og indyndede sig hos ham. Og i dag er de parate til at korsfæste Gaddafi! Det er bedre ikke at blande sig i et andet lands indre anliggender, er det ikke? Lad libyerne løse deres problemer selv, ellers vil vi måske ende med et omfattende oprør i alle de arabiske lande! Jeg undlod at stemme.
<SPEAKER ID="207" NAME="Andreas Mölzer" LANGUAGE="DE">
I sin kamp for at beholde magten bruger Gaddafi tungere og tungere artilleri (f.eks. bombning af rebeller) og er ikke bange for et stort antal dræbte. Disse handlinger er blevet fordømt på det kraftigste af omverdenen, og Europa-Parlamentet kræver en flyveforbudszone for at forhindre, at Gaddafis bombefly angriber civile, sikre anerkendelse af det midlertidige Nationale Overgangsråd og den demokratisksindede bevægelse som legitime repræsentanter for Libyens befolkning og afbrydelse af alle relationer med Gaddafi. Vi må vente og se, om stats- og regeringsoverhovederne vil imødekomme dette. Som følge af den mulige genbosættelse og fordeling af migranter i Europa undlod jeg at stemme.
<SPEAKER ID="208" NAME="Claudio Morganti" LANGUAGE="IT">
Jeg stemte for denne fælles beslutning om den aktuelle situation i Libyen.
<P>
Gaddafis regime har gjort sig skyldig i for mange tilfælde af mishandling og alvorlige krænkelser af befolkningen, og jeg mener, at det er vores pligt at indtage en fælles og fast europæisk holdning. De foranstaltninger, der foreslås i den vedtagne beslutning, er et skridt i den rigtige retning, startende med den ønskede lukning af luftrummet over Libyen, nemlig etableringen af en flyveforbudszone for at forhindre regimet i at angribe civilbefolkningen fra luften.
<P>
Jeg mener, at det burde have været en forpligtelse for det internationale samfund, og i første instans for EU, at etablere forbindelser med oprørernes midlertidige Nationale Overgangsråd for at hjælpe med at iværksætte en demokratiseringsproces i landet. Nu er tiden kommet til, at Europa skal stå fast og markere sig for at få afsluttet denne dramatiske situation, som også kunne få alvorlige eftervirkninger i hele EU, begyndende med en enorm migrationsbølge til især Italien og til Europa generelt.
<SPEAKER ID="208" NAME="Paulo Rangel" LANGUAGE="PT">
Den libyske befolkning befinder sig i øjeblikket i en alvorlig situation, hvor de er ofre for Gaddafi-regimets voldelige undertrykkelse, som har medført utallige døde, sårede og flygtninge, hvilket kræver målrettet og fælles handling fra det internationale samfund, og EU bør tage teten og indtage et klart standpunkt og fordømme de ansvarlige for de uhyrligheder, der er blevet begået, ved at vedtage og gennemføre sanktioner og passende foranstaltninger samt støtte befolkningens legitime demokratiske forhåbninger.
<SPEAKER ID="209" NAME="Raül Romeva i Rueda" LANGUAGE="EN">
Jeg anser især punkt 10 og 11 (som ændret) for at være særligt vigtige i denne tekst:
<P>
"10. understreger, at EU og medlemsstaterne skal overholde deres beskyttelsesansvar for at redde den libyske civilbefolkning fra storstilede væbnede angreb; påpeger, at det ikke er muligt at udelukke nogen af de alternativer, der er indeholdt i FN's charter; opfordrer Unionens højtstående repræsentant og medlemsstaterne til at forberede sig på en beslutning fra Sikkerhedsrådet om skrappere foranstaltninger, herunder muligheden for at indføre flyveforbudszoner, som skal forhindre regimet i at foretage angreb på civilbefolkningen; understreger, at enhver foranstaltning, der vedtages af EU og medlemsstaterne, bør være dækket af et FN-mandat og koordineres med Den Arabiske Liga og Den Afrikanske Union, og at begge organisationer bør opfordres til at styre de internationale bestræbelser;
<P>
11. opfordrer Unionens højtstående repræsentant til at etablere forbindelser med Libyens midlertidige Nationale Overgangsråd og indlede processen til at gøre dem officielle og derved fremme overgangen til demokrati og samtidig sikre deltagelse af et bredt spektrum af repræsentanter for det libyske samfund og inddragelse af kvinder og mindretal i overgangsprocessen, samt støtte det midlertidige Nationale Overgangsråd i det befriede område for at lette presset på lokalbefolkningen og opfylde de basale humanitære behov, herunder behovet for lægehjælp;".
<SPEAKER ID="210" NAME="Licia Ronzulli" LANGUAGE="IT">
Med denne beslutning kræver Europa-Parlamentet, at EU's regeringer anerkender det foreløbige Nationale Overgangsråd som den officielle myndighed for den libyske opposition.
<P>
I beslutningen opfordres EU indtrængende til at forberede sig til den mulige indførelse af en flyveforbudszone for at forhindre oberst Gaddafi i at angribe befolkningen og bistå med hjemsendelsen af dem, som flygter fra volden. Jeg mener også, at det ville være en strategisk vigtig mulighed for Unionens højtstående repræsentant for udenrigsanliggender og sikkerhedspolitik, Baroness Ashton, at etablere forbindelser med Libyens midlertidige Nationale Overgangsråd for at fremskynde processen til at gøre dem officielle. Det er tid til, at oberst Gaddafi går af og sætter en stopper for de systematiske menneskerettighedskrænkelser i landet.
<SPEAKER ID="211" NAME="Ernst Strasser" LANGUAGE="DE">
Hvad angår punkt 15 og artikel 80 i traktaten om Den Europæiske Unions funktionsmåde, er det stadig sådan, at jeg - ligesom den østrigske regering - går ind for frivillig solidaritet. Det bør være op til medlemsstaterne at beslutte, hvor langt denne solidaritet kan strække sig, ud fra deres egen kapacitet.
<SPEAKER ID="212" NAME="Marie-Christine Vergiat" LANGUAGE="FR">
Jeg stemte for Parlamentets beslutning om Libyen, som er et klart budskab om politisk støtte til den libyske revolution. Først og fremmest udtrykte Europa-Parlamentet sin solidaritet med det libyske folk og fordømte menneskerettighedskrænkelserne og Gaddafi-regimets voldelige undertrykkelse.
<P>
Flyveforbudszonen foreslås i beslutningens punkt 10, og den lægges ind under FN, for at forhindre regimet i at foretage angreb på civilbefolkningen, koordineret med Den Arabiske Liga og Den Afrikanske Union. Dette punkt kan imidlertid gøres til genstand for forskellige fortolkninger. For nogle handler det blot om at forhindre Muammar al-Gaddafis fly i at beskyde civilbefolkningen. Denne fortolkning kan give det en forebyggende rolle, som går så langt som til at forhindre disse fly i at myrde den libyske befolkning. For andre er dette det første skridt mod mulig militær intervention.
<P>
Jeg undlod at stemme om dette tvetydige punkt.
<P>
Derfor glæder jeg mig over vedtagelsen af denne beslutning, selv om jeg beklager, at EU's tidligere fejl i sine relationer med Libyen, herunder med hensyn til indvandring, ikke anerkendes.
<SPEAKER ID="213" NAME="Angelika Werthmann" LANGUAGE="DE">
Jeg stemte for dette fælles beslutningsforslag. Som direkte nabo og med en forpligtelse til at opfylde principperne i folkeretten, som også omfatter folks ret til selvbestemmelse, er det afgørende, at vi hjælper befolkningen i Nordafrika. Den metode, vi anvender, bør imidlertid vælges med omhu. Libyens midlertidige Nationale Overgangsråds anmodning om at undlade direkte militær intervention skal respekteres, så de civiles humanitære situation ikke bliver endnu værre.
<SPEAKER ID="214" NAME="Luís Paulo Alves" LANGUAGE="PT">
Jeg er for denne betænkning, da jeg mener, at Irans regering bør respektere befolkningens legitime krav om grundlæggende frihedsrettigheder og forbedring af de økonomiske og sociale vilkår samt Irans ønske om at samarbejde med det internationale samfund. Den fremgangsmåde, som EU anvender, bør behandle spørgsmålet om menneskerettigheder som en grundlæggende faktor på den ene side og anerkende Irans stabiliserende rolle i regionen på den anden side på betingelse af, at landet normaliserer relationerne med sine nabolande og andre internationale aktører, opgiver sit atomprogram og forbedrer de menneskelige og demokratiske forhold. Jeg er også enig i Rådets fremgangsmåde med en dobbelt strategi for atomspørgsmålet, nemlig sanktioner på den ene side og et tilbud om dialog på den anden. Endelig vil jeg sige, at EU ikke bør anlægge en overforenklet strategi og kun fokusere på atomprogrammet med hensyn til Iran, men også tage højde for menneskerettighedsspørgsmål og landets stabiliserede potentiale i regionen.
<SPEAKER ID="215" NAME="Roberta Angelilli" LANGUAGE="IT">
De smertelige elementer af det iranske spørgsmål er de store krænkelser af menneskerettighederne, navnlig anvendelsen af dødsstraffen som straf.
<P>
Den 12. maj 2010 opfordrede EU igen Iran til at indføre et moratorium for dødsstraffen i overensstemmelse med FN's Generalforsamlings resolution 62/149 og 63/168, men Iran har fortsat verdensrekorden i henrettelser af børn og kvinder og på grund af seksuel orientering.
<P>
Det kontroversielle atomprogram vækker også alvorlig bekymring på grund af manglende gennemsigtighed og samarbejde med Det Internationale Atomenergiagentur samt manglende opfyldelse af betingelserne i traktaten om ikke-spredning af kernevåben.
<P>
Der er endnu et problem med telekommunikation og internettet, som konstant bliver afbrudt, hvilket betyder, at landet ikke opfylder sin internationale forpligtelse til at forsvare informationsfriheden. Jeg støtter derfor denne betænkning og håber meget snart at se forbedringer i situationen.
<SPEAKER ID="215" NAME="Zigmantas Balčytis" LANGUAGE="LT">
Den Islamiske Republik Iran (i det følgende benævnt "Iran") står over for en række ledelsesmæssige udfordringer - lige fra magtkampe mellem konkurrerende fraktioner inden for landets herskende elite til en lammende social og økonomisk misstemning, et problematisk regionalt sikkerhedsmiljø og en voksende utilfredshed i landets befolkning. De politikker, som det iranske regime fører, imødekommer ikke de iranske borgeres berettigede krav. Den folkelige utilfredshed med den iranske regering, der følger af den alvorlige samfundsøkonomiske situation samt den manglende frihed og manglen på en grundlæggende respekt for den menneskelige værdighed i Iran, er den største udfordring for regimets overlevelse. Desuden er der stadig et stort antal menneskerettighedskrænkelser i landet. Ifølge de årlige rapporter om dødsstraf i Iran lå antallet af henrettelser i 2009 på det højeste niveau i de seneste 10 år, således at Iran var det land i verden, der havde det største antal henrettelser pr. indbygger. Jeg er enig i opfordringen i betænkningen til, at Iran definitivt afskaffer dødsstraffen for lovovertrædelser, der begås, inden man fylder 18 år, og ændrer lovgivningen i landet, som er i modstrid med de internationale menneskerettighedskonventioner, som Iran har ratificeret, herunder konventionen om barnets rettigheder og den internationale konvention om borgerlige og politiske rettigheder, og opfordringen til, at Iran offentliggør officielle statistikker vedrørende anvendelsen af dødsstraf.
<SPEAKER ID="216" NAME="Edite Estrela" LANGUAGE="PT">
Jeg stemte for denne betænkning, fordi jeg mener, at Iran bør afskaffe alle former for diskrimination, hvilket især kvinder udsættes for. Det er fortsat muligt ustraffet at krænke iranernes menneskerettigheder og grundlæggende rettigheder. De iranske myndigheder bør både i lovgivningen og i praksis afskaffe alle former for tortur og andre grusomme og umenneskelige former for behandling én gang for alle.
<SPEAKER ID="217" NAME="Diogo Feio" LANGUAGE="PT">
Iran har en lang og rig historie samt en særlig identitet, som der bør tages højde for i en tid, hvor der hersker stigende bekymring om den seneste politiske og sociale udvikling i landet. Uden at give afkald på de europæiske værdier og prioriteringen af demokrati og menneskerettigheder mener jeg, at kanalerne til dialog med Teheran ikke bør lukkes, og at der bør gøres et forsøg på at tilskynde til de forandringer, som dette land har så hårdt brug for. Jeg bemærker med bekymring de nylige angreb på medlemmer af oppositionen og håber, at det iranske regime forstår, hvor skadende denne fremgangsmåde er, og hvor stor sandsynligheden er for, at det vil isolere dem internationalt.
<SPEAKER ID="218" NAME="João Ferreira" LANGUAGE="PT">
Vi bør igen fremhæve, at vi ikke deler, men i stedet fordømmer, en restriktiv og basal tilgang til menneskerettighederne. EU handler ofte hyklerisk i forhold til dem for at skjule meget forskellige målsætninger. Hvis dette ikke var tilfældet, ville mange af overvejelserne og meget af kritikken her også omfatte andre lande i regionen, som f.eks. Israel eller Saudi-Arabien, og de samme kriterier, som nu bliver anvendt på Iran, ville også gælde for dem.
<P>
Det er vigtigt at bemærke, at opretholdelse af fred og sikkerhed i regionen ikke kan sikres med Israels fortsatte besættelse af de palæstinensiske territorier og den støtte, som landet får fra USA og NATO med EU's medvirken. Dette nævnes ikke i beslutningen.
<SPEAKER ID="219" NAME="Ilda Figueiredo" LANGUAGE="PT">
Menneskerettighedskrænkelser er en afskyelig handling i Iran og alle andre lande i verden. I denne betænkning vender Parlamentets flertal tilbage til sit vanlige hykleri og bruger et påstået menneskerettighedsforsvar til at skjule sit formål med at beskytte stormagternes økonomiske interesser, herunder især olien, i stedet for det iranske folks frihed. At henvise til denne frihed er blot et påskud. Hvis formålet faktisk var at beskytte menneskerettighederne og regionens sikkerhed, ville det være nødvendigt at afklare situationen i andre lande i området, som f.eks. Israel og Saudi-Arabien, samt at anvende de samme kriterier over for disse lande.
<P>
Desuden skjuler betænkningen den trussel mod freden og sikkerheden i regionen, der opstår som følge af Israels fortsatte besættelse af de palæstinensiske territorier og den støtte, som USA og NATO yder dertil.
<P>
Vi er imod indblanding i nogen landes indre anliggender, uanset om de er imod den nationale suverænitet eller folkeretten. Vi er derfor imod manipulation eller brug af visse styrker eller iranske oppositionspartier og imod kampagner, der søger at varetage EU's og dens allieredes interesser i stedet for det iranske folks interesser.
<SPEAKER ID="219" NAME="Lorenzo Fontana" LANGUAGE="IT">
I hr. Belders betænkning fremhæves på en pragmatisk måde alle de ting, som EU bør være bekymret for med hensyn til Iran. Ukontrollerede atomforsøg, mangel på grundlæggende frihedsrettigheder, et fjendtligt klima over for udenlandske investeringer, regeringens krænkelser og kløften mellem lederne og civilsamfundet. Jeg mener, at disse er grunde nok til at stemme for EU's anlæggelse af en pragmatisk holdning over for en stor aktør i det regionale område i Mellemøsten og støtte hr. Belders betænkning.
<SPEAKER ID="219" NAME="Juozas Imbrasas" LANGUAGE="LT">
Jeg stemte for dette dokument, fordi demokratiske ændringer ikke kan komme udefra eller med militære midler, men skal sikres gennem en fredelig demokratisk proces. Som I ved, er risikoen for spredning i forbindelse med Irans atomprogram fortsat en kilde til alvorlig bekymring i EU og det internationale samfund, som det også er beskrevet meget tydeligt i mange resolutioner fra FN's Sikkerhedsråd. Den stabiliserende virkning, som Iran potentielt kunne genvinde, ville være til gavn for hele regionen, hvis landet normaliserer sine internationale forbindelser, særlig med sine naboer, hvis det definitivt eliminerer bekymringerne med hensyn til det virkelige formål med dets atomprogram, og hvis det sikrer respekt for menneskerettighederne og demokrati.
<SPEAKER ID="220" NAME="David Martin" LANGUAGE="EN">
Jeg stemte for denne betænkning, som fordømmer menneskerettighedssituationen i Iran og kræver foranstaltninger til at forhindre, at Iran bliver en atommagt. Jeg er bekymret for, at beslutningen anerkender "Irans ret til at berige uran", hvilket naturligvis er korrekt i henhold til IAEA's regler, men i lyset af det fortsatte dødvande i forhandlingerne er i strid med FN's Sikkerhedsråds resolutioner.
<SPEAKER ID="220" NAME="Clemente Mastella" LANGUAGE="IT">
Præsident Ahmadinejads regime krænker fortsat det iranske folks grundlæggende rettigheder ustraffet, mens regeringen selv er rystet af en række usikkerheder. På den ene side har befolkningen forhåbninger om demokratiske forandringer, mens regeringen og parlamentet på den anden side forstyrres af magtkampe mellem konkurrerende fraktioner inden for landets herskende elite. Der er imidlertid ikke tvivl om, at demokratiske forandringer ikke kan komme udefra, men skal sikres gennem en demokratisk og fredelig proces, som endelig giver efter for kravene om velfærd og frihed fra de nylige iranske massebevægelser. Atomspørgsmålet er også stadig et problem. Fra vores side bør EU arbejde for en diplomatisk løsning baseret på en fremgangsmåde, som kombinerer pres med almindelig dialog. Det ville f.eks. være tilrådeligt, hvis Det Europæiske Råd bidrog til indefrysningen af aktiver tilhørende personer med tilknytning til Irans atom- og våbenprogrammer. I fremtiden bør relationerne mellem EU og Iran imidlertid fokusere på at analysere de mange menneskerettighedskrænkelser. Unionen bør kort sagt bruge alle de midler, den har til sin rådighed, til at udarbejde en entydig EU-holdning og lade iranerne vide, at vi bekymrer os for deres fremtid. Deres menneskerettigheder er også vores rettigheder.
<SPEAKER ID="220" NAME="Nuno Melo" LANGUAGE="PT">
Irans fortid og kulturelle historie skal tages med i overvejelserne omkring landets aktuelle politiske og sociale udvikling. De konstante menneskerettighedskrænkelser i Iran giver årsag til bekymring, men de kan ikke forhindre en dialog med landet med det formål at sætte en stopper for disse hændelser. Vi skal være proaktive og finde løsninger, som kan sikre dette. De nylige angreb på medlemmer af oppositionen er bekymrende, og det er nødvendigt at få det iranske regime til at indse, at en sådan adfærd kun isolerer landet endnu mere internationalt.
<SPEAKER ID="221" NAME="Alajos Mészáros" LANGUAGE="HU">
Irans regering har på det seneste haft nogle alvorlige udfordringer, som har medført voksende utilfredshed i befolkningen. Sikkerhedsstyrkerne reagerede med brutal kraft og foretog vilkårlige anholdelser af fredelige demonstranter. Domstolene iscenesatte skueprocesser med hundredvis af studerende, videnskabsfolk, kvinderettighedsaktivister, advokater, journalister og gejstlige. Talrige iranere blev henrettet af politiske årsager, og utallige sidder fortsat fængslet. Iran er et af de tre lande i verden med det største antal henrettelser. Vi skal gøre alt, hvad der står i vores magt for at afskaffe negativ diskrimination og social undertrykkelse i Iran så hurtigt som muligt og dermed sikre, at landet kan tage sine første skridt mod demokratiske forandringer. Dette kan imidlertid ikke komme udefra eller med militære midler, men skal være en fredelig og demokratisk proces, og det er derfor, at jeg støtter dette forslag med min stemme.
<SPEAKER ID="222" NAME="Willy Meyer" LANGUAGE="ES">
På trods af at denne betænkning er blevet forbedret en anelse efter en række ændringsforslag, stemte jeg imod den, fordi den støtter en politik omfattende sanktioner, hvilket efter min mening ikke vil forbedre situationen for det iranske folk, snarere tværtimod. Jeg mener, at Europa-Parlamentets betænkning bør fjerne spændingerne i stedet for at øge dem. Hvis de diplomatiske kanaler udtømmes, vil det forværre den allerede komplicerede situation for Irans befolkning. Efter min mening er trusler mod Iran fra det internationale samfund ikke den bedste metode til at finde et rimeligt kompromis i tvisten om atomprogrammet. Derfor stemte jeg imod denne betænkning.
<SPEAKER ID="223" NAME="Louis Michel" LANGUAGE="FR">
Jeg støttede denne betænkning, fordi ordføreren ud over atomspørgsmålet ikke holdt sig tilbage fra at omtale den indenrigspolitiske situation i landet, befolkningens håb om mere demokrati og menneskerettighedssituationen.
<P>
Vi har pligt til ikke at skuffe en ung befolkning, som ønsker at komme til at leve i et demokrati og respektere hinandens idéer. Vi skal støtte en befolkning, som forsøger at skabe en retsstat for at give fremtidige generationer mulighed for at leve et liv med tolerance, frihed, retfærdighed og velstand. Vi må fordømme voldtægter, mord, summariske henrettelser, vilkårlige anholdelser og chikane som værende uacceptabelt.
<P>
Enhver menneskerettighedskrænkelse er uacceptabel. Men siden præsident Ahmadinejad kom til magten i juni 2009, er antallet af disse krænkelser steget. Iran har det højeste antal henrettelser pr. indbygger i verden. Landet ligger på andenpladsen efter Kina med hensyn til anvendelse af dødsstraf ved stening efter antal henrettelser og på førstepladsen efter indbyggertal. Det er tid til, at Iran opfylder sine forpligtelser i henhold til den internationale konvention om borgerlige og politiske rettigheder, som Iran ratificerede af egen fri vilje.
<SPEAKER ID="224" NAME="Miroslav Mikolášik" LANGUAGE="SK">
Iran har som part i traktaten om ikke-spredning af kernevåben i lang tid arrogant tilsidesat sine forpligtelser, især ved at skjule sine atomaktiviteter. Hvis Iran ønsker at bevare et godt forhold til EU og andre demokratiske stater, skal landet utvetydigt fjerne al tvivl med hensyn til formålet med atomprogrammet.
<P>
Jeg mener endvidere, at det er bekymrende for EU, at relationerne mellem Iran og Tyrkiet er blevet styrket, idet Tyrkiet forsikrer Unionen om, at det anerkender de fælles værdier, i sine bestræbelser på at blive medlem af EU, samtidig med at landet udviser åben sympati for det iranske regime.
<P>
Jeg vil gerne sige, at Iran har verdensrekorden i henrettelser af ungdomsforbrydere og henrettelser pr. indbygger. Skueprocesserne med politiske modstandere og den usædvanligt grusomme straf med stening, som anvendes lovligt i Iran i dag, samt andre former for grusom og umenneskelig tortur, behandling og straf, er karakteristiske for et regime, som fortjener kraftig moralsk fordømmelse.
<P>
Ud over det allerede nævnte skal EU's prioriteringer omfatte streng fastholdelse af erklæringen om et moratorium for henrettelser, indtil dødsstraffen afskaffes, et krav om afskaffelse af straffriheden for menneskerettighedskrænkelser og stop for destabiliseringen af regionen.
<SPEAKER ID="225" NAME="Alexander Mirsky" LANGUAGE="EN">
Det er vanvittigt morsomt og samtidig meget sørgeligt at tale om respekt for rettigheder og frihedsrettigheder i et land, der regeres af en person, som truer med at massakrere USA, Europa og Israel. Det giver ingen mening at forhandle med ham om menneskerettigheder og værdier og frihedsrettigheder. Mennesker som ham forstår kun magt. Det er nødvendig, at vi stopper med at være formelle og begynder at omsætte ord til handling. Komplet isolering, strenge sanktioner og et klart og sammenhængende standpunkt vil give resultater. Mahmoud Ahmadinejad er til fare for det globale samfund.
<SPEAKER ID="226" NAME="Cristiana Muscardini" LANGUAGE="IT">
Den manglende gennemsigtighed i den iranske regering og det begrænsede samarbejde med Det Internationale Atomenergiagentur om atomprogrammet er langt fra beroligende.
<P>
Forværringen af menneskerettighedssituationen og muligheden for at destabilisere regionen gennem Hizbollah og Hamas øger de bekymringer, som Iran spreder i hele verden. Valgsvindel, voldelig undertrykkelse af demonstrationer og henrettelser, hvoraf der blev foretaget 680 i 2010 (dobbelt så mange som året før) og anholdelsen af oppositionsledere efterlader ingen tvivl om regimets brug af magt og vold. EU's sanktioner fra den 26. juli 2010, som var på linje med FN's sanktioner, var passende og nødvendige. EU skal fokusere mere på Irans atompolitik for at overvåge udviklingen på konfliktområdet.
<P>
EU bør støtte internationalt diplomati med henblik på beskyttelse af menneskerettighederne. Den tostrengede strategi holder døren åben for dialog, men der skal to til en dialog, og hvis Iran ikke ønsker at medvirke, bør sanktionerne styrkes og gøres mere målrettede. Vi kan ikke acceptere, at antallet af henrettelser stiger så meget, og at Irans atompolitik ligger uden for det internationale samfunds kontrol.
<SPEAKER ID="227" NAME="Mariya Nedelcheva" LANGUAGE="FR">
Jeg stemte for hr. Belders betænkning. Vi har alt for længe krævet det iranske regimes afgang. Hjernerne bag det nuværende regime krænker konstant menneskerettighederne, uanset om det handler om de uværdige forhold for indbyggerne i Ashraf-oppositionslejren, de konstante krænkelser af kvinders rettigheder, diskrimination mod homoseksuelle, censurering af kunstnere osv.
<P>
Det, vi kan gøre på europæisk plan, er at indføre effektive sanktioner mod regimets ledere. Sanktioner er imidlertid ikke nok. Landets befolkning, som kæmper for at forsvare deres menneskerettigheder, bør støttes. Bør EU ikke støtte alle dem, som forsvarer menneskerettighederne i Iran? Den aktuelle kamp for demokrati i Nordafrika bør sprede sig til Iran.
<SPEAKER ID="227" NAME="Paulo Rangel" LANGUAGE="PT">
Jeg stemte for denne betænkning, hvor den alvorlige situation i Iran beskrives, der tages afstand fra undertrykkelsen og de systematiske krænkelser af menneskerettighederne fra de iranske myndigheders side, og hvor behovet for ærligt at søge at finde en diplomatisk løsning på atomspørgsmålet fremhæves. Jeg vil især gerne også udtrykke min solidaritet med det iranske folk, som rettelig har krævet demokratiske forandringer i landet efter præsidentvalget i 2009.
<SPEAKER ID="228" NAME="Raül Romeva i Rueda" LANGUAGE="EN">
Dette er den første betænkning om Iran i Parlamentet siden Gahler-betænkningen i 2001. Eftersom alle forhandlinger om aftaler mellem EU og Iran har været indstillet i årevis, er det kun gennem den initiativbetænkning, som blev iværksat efter et forslag fra Verts/ALE, at Parlamentet kan udtrykke en mere detaljeret holdning om dette land. Denne opgave blev overdraget til EFD. Fire politiske grupper (Verts/ALE, S&D, ALDE og GUE/NGL) formulerede fælles ændringsforslag til udkastet, som i vid udstrækning blev vedtaget, dog med et lille flertal.
<P>
Blandt de vigtige emner er EU's kontakter til Iran (punkt 32), hvor teksten nu efter kontroversen om, hvorvidt Parlamentets Iran-delegation skal have tilladelse til at rejse til Iran, kræver kontakter til et bredt spektrum af repræsentanter uden direkte at henvise til delegationen, hvilket er i modstrid med ordførerens ønske. Et andet vigtigt emne er sanktioner (punkt 42), hvor teksten kræver målrettede sanktioner mod de ansvarlige for brud på menneskerettighederne - indtil videre er der kun sanktioner på personer med tilknytning til atomdossieret, og åbning af en EU-ambassade i Teheran - parallelt med næsten alle medlemsstater, som har en repræsentation i landet.
<SPEAKER ID="229" NAME="Licia Ronzulli" LANGUAGE="IT">
Jeg støtter denne betænkning, fordi de primære aspekter, som gør Iran til et af de farligste lande på den internationale scene, både humanitært og politisk, fremhæves.
<P>
Landet ødelægges nu af den vilkårlige brug af vold fra sikkerhedsstyrkernes side, hvor de reagerede med hårdhændet undertrykkelse af fredelige demonstrationer ved at anholde tusindvis af demonstranter. Denne umotiverede brug af vold skabte en gradvis forringelse af de grundlæggende menneskerettigheder for den iranske befolkning, som konstant underkastes et straffesystem, der er i modstrid med alle konventioner om menneskers borgerlige og politiske rettigheder.
<P>
Som om det ikke var nok, anvendes dødsstraf ved stening stadig i dette land med et stigende antal henrettelser, for ikke at nævne, at vi stadig ikke har nogen beviser for, at atomanlæggene i landet kun bliver anvendt til fredelige formål.
<SPEAKER ID="230" NAME="Oreste Rossi" LANGUAGE="IT">
Vi er for denne betænkning, fordi det iranske spørgsmål behandles med den nødvendige hårdhed og alvor, hvor kontrasterne i landet fremhæves, og det gøres klart, at det er uacceptabelt, hvis denne situation fortsætter. Det iranske regime benytter sig konstant af undertrykkelse af alle, som tør gøre oprør mod absolutisme, normalt med dødsstraf.
<P>
Faktisk har Iran rekorden for det største antal henrettelser af børn og henrettelser pr. indbygger i verden. Vi bemærker også, at dødsstraffen normalt udføres ved stening for forbrydelser helt ned til anklager om utroskab og frafald. I betænkningen fremhæves også undertrykkelsen af kristne og Baha'i-befolkningen.
<P>
Iran mister stadig mere international troværdighed på grund af sin politiske retorik og aggressive støtte til islamisk fundamentalisme. Jeg ønsker også at fremhæve de fortsatte og konstante psykologiske og fysiske voldshandlinger mod kritiske flygtninge i Ashraf-lejren fra den iranske regerings side.
<SPEAKER ID="231" NAME="Peter Skinner" LANGUAGE="EN">
Jeg glæder mig over, at hr. Belder kunne forelægge sin betænkning for Europa-Parlamentet og få inddraget elementer vedrørende menneskerettighederne i Iran, og herunder især den kraftige fordømmelse af anholdelsen af de iranske oppositionsledere Mir Hossein Mousavi og Mehdi Karoubi sammen med deres hustruer.
<P>
Jeg er imidlertid ikke enig i, at Iran har "ret til at berige uran", som er tilladt i henhold til IAEA's regler, men som i lyset af det fortsatte dødvande i forhandlingerne er i strid med FN's Sikkerhedsråds resolutioner.
<SPEAKER ID="232" NAME="Catherine Stihler" LANGUAGE="EN">
Jeg støttede denne betænkning, fordi jeg er overbevist om, at den iranske regering bør reagere positivt på den iranske befolknings krav om grundlæggende frihedsrettigheder og bedre sociale og økonomiske vilkår. Gennem denne betænkning fordømmer Europa-Parlamentet brugen af dødsstraffen samt adskillige andre krænkelser af menneskerettighederne.
<SPEAKER ID="232" NAME="Angelika Werthmann" LANGUAGE="DE">
Jeg stemte for denne betænkning af hr. Belder om EU's strategi over for Iran. Jeg deler de fleste europæeres bekymringer over Irans atomprogram og det iranske regimes forsikringer om, at det kun vil blive brugt til civile formål. Til trods for dette mener jeg, at EU i sit samarbejde med tredjelande i energisektoren kun bør bruge vedvarende, grønne og sikre energikilder - i overensstemmelse med sine klimabeskyttelsesmål. Jeg støtter også min kollegas holdning om, at EU bør udarbejde en bredere strategi over for Iran, som strækker sig længere end atomspørgsmålet, og som også omhandler menneskerettighedssituationen og andre vigtige spørgsmål.
<SPEAKER ID="233" NAME="Iva Zanicchi" LANGUAGE="IT">
Jeg stemte for hr. Belders betænkning, fordi jeg på trods af de mange problemer med Irans indenrigs- og udenrigspolitik, som f.eks. den mulige brug af atomvåben, den manglende gennemsigtighed i visse regeringsbeslutninger, krænkelserne af de grundlæggende menneskerettigheder, mener, at en politik, som kun er baseret på sanktioner, ikke vil bringe de store resultater.
<P>
Jeg mener derfor, at det er vigtigt for EU at fastholde og, hvor det er muligt, videreføre visse former for dialog med regeringen i Teheran.
<SPEAKER ID="234" NAME="Luís Paulo Alves" LANGUAGE="PT">
Jeg stemmer betingelsesløst for denne fælles beslutning, hvori vigtigheden af de emner, der skal drøftes, fremhæves, bl.a. rettigheder for personer tilhørende mindretal og forsvar af menneskerettighederne og de grundlæggende frihedsrettigheder samt børns rettigheder og bekæmpelse af terrorisme. Jeg vil gerne rette opmærksomheden mod konklusionerne og er enig i, at EU skal styrke sin praksis med at tale med én stemme, da dette ville øge EU's synlighed og indflydelse som en global aktør, og at delegationerne i Genève og New York skal øge sammenhængen, synligheden og troværdigheden af EU's indsats inden for FN's Menneskerettighedsråd (UNHRC). Jeg er enig i beslutningens anmodning om, at medlemsstaterne skal tilskynde UNHRC til at være lige opmærksom på alle former for forskelsbehandling, herunder forskelsbehandling på grund af køn, race, alder, seksuel orientering, religion eller tro. Jeg er også enig i revisionen, hvor det fremhæves, at UNHRC i højere grad bør være en mekanisme til tidlig varsling og forebyggelse, anvende særlige procedurer og opretholde FN's højkommissær for menneskerettigheders uafhængighed samt sikre tilstrækkelig finansiering til driften af de regionale kontorer.
<SPEAKER ID="234" NAME="Zigmantas Balčytis" LANGUAGE="LT">
EU og dens medlemsstater er forpligtet til at sikre, at menneskerettighederne overholdes i deres egne politikker. Det er derfor meget vigtigt, at EU kan indtage en stærk og indflydelsesrig rolle i internationale organisationer og navnlig inden for FN's Menneskerettighedsråd sikre effektiv og konsekvent gennemførelse af menneskerettighedspolitikken internationalt. Jeg er enig i, at UNHRC's arbejde og mandat skal revideres, således at rådets arbejdsmetoder kan vurderes og forbedres, så det bliver muligt at reagere på menneskerettighedskrænkelser så effektivt og systematisk som muligt. UNHRC har i adskillige tilfælde ikke været i stand til at håndtere alvorlige situationer med menneskerettighedskrænkelser hurtigt og i tide på grund af manglen på tilstrækkelige instrumenter. UNHRC bør derfor udrustes bedre til at håndtere både kroniske situationer og nødsituationer, eventuelt ved at "værktøjskassen" for menneskerettigheder udvides, ved at der gøres brug af paneler ikke blot under men også mellem samlingerne. Til gengæld skal EU give UNHRC høj prioritet og på bedre vis foretage koordinering medlemsstaterne imellem, hvilket ville gøre EU bedre i stand til at gøre sin indflydelse gældende i det bredere FN-system samt lette koordineringen og beslutningstagningen på menneskerettighedsområdet.
<SPEAKER ID="234" NAME="Vilija Blinkevičiūt" AFFILIATION="S&amp;D">
skriftlig. - (LT) Jeg stemte for dette beslutningsforslag, fordi EU og dens medlemsstater bør sikre, at menneskerettighederne overholdes i deres egne politikker, og EU's position i FN's Menneskerettighedsråd (UNHRC) bør styrkes og gøres mere effektiv. Prioriteringerne med henblik på samlingen i Menneskerettighedsrådet og revisionen i 2011 er nødvendige, fordi det kun er på denne måde, at vi kan vurdere, hvordan Menneskerettighedsrådet har forvaltet sit mandat og vælge, hvilke arbejdsmetoder der skal forbedres, så UNHRC kan blive mere effektivt og reagere på menneskerettighedskrænkelser med det samme. Europa-Parlamentet beklager, at UNHRC i adskillige tilfælde ikke har været i stand til at håndtere alvorlige situationer med menneskerettighedskrænkelser hurtigt og i tide på grund af manglen på tilstrækkelige instrumenter, og gør en aktiv indsats for at skabe specifikke UNHRC-mekanismer til øjeblikkelig reaktion på menneskerettighedskriser som dem i Mellemøsten, Iran og Hviderusland. Endvidere er det meget vigtigt, at UNHRC udrustes bedre til at håndtere både kroniske situationer og nødsituationer, eventuelt ved at "værktøjskassen" for menneskerettigheder udvides, ved at der gøres brug af paneler ikke blot under men også mellem samlingerne. Parlamentet opfordrer også EU's medlemsstater til aktivt at deltage i revisionen af UNHRC i 2011 for at styrke efterlevelsen af rådets mandat.
<SPEAKER ID="235" NAME="Edite Estrela" LANGUAGE="PT">
Jeg stemte for denne beslutning, fordi jeg mener, at dagsordenen for den 16. ordinære samling i Menneskerettighedsrådet indeholder vigtige spørgsmål, der har særlig relevans. Jeg ønsker at fremhæve vigtigheden af dagsordenen, som omfatter rapporter om "rettigheder for personer tilhørende nationale eller etniske, religiøse eller sproglige mindretal" og "fremme og beskyttelse af menneskerettigheder og grundlæggende frihedsrettigheder i forbindelse med terrorbekæmpelse" samt omfattende møder om børns rettigheder.
<SPEAKER ID="236" NAME="Diogo Feio" LANGUAGE="PT">
Den 16. samling i FN's Menneskerettighedsråd vil finde sted i en særligt turbulent periode i historien, hvilket underminerer rådets sammensætning, idet nogle af dets medlemmer langt fra overholder bestemmelserne i FN's verdenserklæring om menneskerettighederne eller fremmer og beskytter menneskerettighederne i overensstemmelse med dens mission. EU skal deltage aktivt i denne samling og gøre alt, hvad den kan for at sikre, at dens universalistiske holdning til menneskerettighederne baseret på personlig værdighed breder sig og bliver gennemført effektivt i alle verdens lande. Udpegelsen af en europæisk højtstående repræsentant for menneskerettigheder kan bidrage til at skabe større synlighed omkring EU's holdninger og rådets medlemsstaters fastholdelse af strategien om "ét budskab, men med mange stemmer" og har potentiale til at øge støtten til de europæiske holdninger.
<SPEAKER ID="237" NAME="João Ferreira" LANGUAGE="PT">
Europa-Parlamentet har i lang tid ført en dobbeltmoralsk politik med hensyn til menneskerettighederne. Det er også velkendt, at den har en snæver og selvisk opfattelse af en erklæring, som FN's Generalforsamling vedtog i 1948, nemlig verdenserklæringen om menneskerettighederne. Igen er den selektive måde, hvorpå visse lande fremhæves, helt tydeligt i denne beslutning. Lande, som EU har økonomiske og diplomatiske relationer til, og som EU anser for at have strategisk betydning, er blevet udeladt på grund af de strategiske interesser, de varetager, på trods af deres alvorlige krænkelser af menneskerettighederne. Eksempler på sådanne lande er Israel, Colombia og Marokko, blot for at nævne tre på forskellige kontinenter. For vores vedkommende har vi ikke en restriktiv holdning til menneskerettighederne.
<P>
Vi tager alt indholdet i erklæringen alvorligt, og vi føler vigtigst af alt, at den har inspireret til vores politiske indgriben. Endelig anfægter vi idéen om, at EU har et fast sæde i FN's Generalforsamling, af den enkle grund, at det ikke ville give mening i lyset af organisationens ånd og principper, som er nedskrevet i FN-pagten. FN er og skal fortsat være en organisation bestående af uafhængige og suveræne stater.
<SPEAKER ID="238" NAME="Ilda Figueiredo" LANGUAGE="PT">
Den selektive måde, hvorpå de lande, der kritiseres i denne beslutning, er blevet udvalgt, og selviskheden i forhandlingerne er helt tydelig. Den hykleriske brug af denne beslutning er klar, idet de lande, som EU har gode økonomiske og diplomatiske relationer til, og dem, som er af strategisk betydning, ikke kritiseres, på trods af deres menneskerettighedskrænkelser, herunder f.eks. Colombia og Honduras. Der stilles ikke noget krav om, at Marokkos besættelse af Vestsahara eller Israels besættelse af Palæstina bringes til ophør.
<P>
Desuden kan vi ikke støtte idéen om, at EU skal have et fast sæde i FN's Generalforsamling, fordi FN er en organisation af suveræne og uafhængige stater, og EU er ikke en stat i henhold til FN-pagten.
<P>
Forsvaret af menneskerettighederne, herunder den kendsgerning, at de er udelelige og ikke kan rangordnes, og at de er en betingelse for respekten for menneskers rettigheder og for ægte social retfærdighed, frihed og demokrati, danner grundlaget for vores politiske arbejde. I kan regne med, at vi vil forsvare menneskerettighederne, men ikke at vi vil deltage i dette hykleri.
<SPEAKER ID="238" NAME="Juozas Imbrasas" LANGUAGE="LT">
Jeg stemte for dette dokument, fordi FN's Menneskerettighedsråd er en unik platform, som specifikt beskæftiger sig med de universelle menneskerettigheder, og et særligt forum for menneskerettigheder inden for FN-systemet, og at det er pålagt den vigtige opgave og det vigtige ansvar, der består i at styrke og fremme beskyttelsen af og respekten for menneskerettighederne overalt på kloden. Jeg vil gerne understrege betydningen af UNHRC's 16. samling og især af UNHRC-revisionsopgaven, som er en enestående mulighed for at vurdere, hvordan dette råd har forvaltet sit mandat og for rådet til at forbedre sine arbejdsmetoder med henblik på at kunne imødegå menneskerettighedskrænkelser på mere effektiv og systematisk vis. Jeg glæder mig over, at dagsordenen for den 16. ordinære samling blandt andet omfatter rapporter om rettigheder for personer tilhørende nationale eller etniske, religiøse eller sproglige mindretal og fremme og beskyttelse af menneskerettigheder og grundlæggende frihedsrettigheder i forbindelse med terrorbekæmpelse samt omfattende møder om børns rettigheder.
<SPEAKER ID="239" NAME="Petru Constantin Luhan" LANGUAGE="RO">
Den 16. samling i FN's Menneskerettighedsråd giver en enestående mulighed for at evaluere den måde, hvorpå rådet har opfyldt sit mandat, og samtidig en chance for at forbedre rådets arbejdsmetoder med henblik på at henblik på at kunne imødegå menneskerettighedskrænkelser på mere effektiv og systematisk vis. Jeg mener, at det er vigtigt, at der under Det Europæiske Råd nedsættes en arbejdsgruppe om menneskerettigheder, som skal omfatte eksperter i menneskerettigheder fra alle 27 EU-medlemsstater og arbejde fra Bruxelles.
<P>
Det ville også være særdeles nyttigt at udnævne en højtstående særlig EU-repræsentant for menneskerettigheder. Jeg håber, at EU-Udenrigstjenesten, og især EU-delegationerne i Genève og New York, fremover vil øge sammenhængen, synligheden og troværdigheden af EU's indsats inden for FN's Menneskerettighedsråd ved at videreudvikle det tværnationale opsøgende arbejde og samarbejde.
<SPEAKER ID="240" NAME="Thomas Mann" LANGUAGE="DE">
Jeg stemte for Europa-Parlamentets beslutning om prioriteringerne med henblik på den 16. samling i Menneskerettighedsrådet. Vores beslutning er særlig vigtig, fordi vi i dag har mindet undertrykkelsen af de fredelige protester mod den voldelige besættelse af Tibet for 52 år siden. Dalai Lama meddelte i går, at han trækker sig tilbage fra det politiske liv - hvilket er et historisk tab. Der er få mennesker, der nærer så stor agtelse blandt sig eget folk og resten af verden, og som samtidig er så vellidt som Dalai Lama. Ved at trække sig tilbage fra det politiske liv frasiger Dalai Lama sig på ingen måde sit ansvar. Han har meddelt, at han fortsat vil være engageret i det tibetanske folks problemer i sin åndelige funktion. Han vil overdrage de politiske beføjelser i den tibetanske forfatning til den frit valgte eksilregering. På denne måde vil han igen styrke demokratiet for det landsforviste tibetanske folk, som er spredt ud over alle verdens kontinenter. Den 20. marts vil der blive valgt en ny premierminister og et nyt parlament. Jeg vil overvære valget i Schweiz som observatør. Vi europæere skal hjælpe tibetanerne med at styrke deres demokrati og menneskerettigheder yderligere.
<SPEAKER ID="241" NAME="David Martin" LANGUAGE="EN">
Jeg glæder mig over denne beslutning, hvori den indbyrdes afhængighed mellem borgerlige, politiske, økonomiske, sociale og kulturelle rettigheder fremhæves, og det påpeges, at adgang til vand anses for en grundlæggende rettighed. Jeg glæder mig især over vedtagelsen af ændringsforslag 19, hvori der kræves en opfølgning på Goldstone-rapporten.
<SPEAKER ID="241" NAME="Nuno Melo" LANGUAGE="PT">
Midt i denne svære tid, især i de nordafrikanske regioner, er den 16. samling i FN's Menneskerettighedsråd af særlig stor betydning. EU vil derfor skulle spille en rigtig aktiv rolle ved denne samling og træffe alle foranstaltninger til at sikre, at dens universalistiske holdning til menneskerettigheder baseret på respekt for menneskelig værdighed følges af alle verdens lande. Det er også vigtigt for EU, at en højtstående europæisk repræsentant for menneskerettigheder udpeges, for at EU's holdninger til forsvar af menneskerettigheder kan udbredes yderligere.
<SPEAKER ID="242" NAME="Willy Meyer" AFFILIATION="GUE/NGL">
skriftlig. - (ES) Desværre kunne jeg ikke stemme for denne beslutning fra Europa-Parlamentet om prioriteringerne med henblik på den 16. samling i FN's Menneskerettighedsråd, fordi den indeholder en række punkter, jeg er uenig i.
<P>
I betænkningen anmodes der om koordinering med USA om menneskerettighedsspørgsmål, Europa-Parlamentet glæder sig over udpegelsen af Marokko som medfacilitator i Menneskerettighedsrådet og tilskynder EU til at indtage en fælles holdning med hensyn til visse lande. Parlamentet insisterer også på fordelene ved EU's finansielle instrumenter, som blot er ét eksempel på den måde, hvorpå EU manipulerer med så vigtige emner som menneskerettigheder, ved at finansiere de grupper, som garanterer Europas interesser i tredjelande.
<P>
Efter min mening er dette grund nok til ikke at stemme for denne beslutning, hvorfor jeg undlod at stemme.
<SPEAKER ID="243" NAME="Andreas Mölzer" LANGUAGE="DE">
Urolighederne i Maghreb er en påmindelse for os om, at det ikke altid er let at forsvare menneskerettighederne, og at det ofte strider mod økonomiske og/eller militære interesser. Tilsvarende træffes der foranstaltninger til at bekæmpe terrorisme, som ikke er forenelige med menneskerettighederne. I denne henseende må EU også se på sin egen adfærd, f.eks. i forbindelse med de ulovlige CIA-overflyvninger. På trods af disse mangler er det stadig vigtigt for EU især at fokusere på beskyttelse af menneskerettighederne. Beskyttelsen af mindretals rettigheder, navnlig forbedring af situationen for kristne og andre religiøse mindretal i de muslimske lande, skal især være i fokus for EU, idet især kristne gøres til genstand for alvorlige forfølgelser og er de primære ofre for religiøs vold. I lyset af dette stemte jeg for.
<SPEAKER ID="243" NAME="Rolandas Paksas" LANGUAGE="LT">
Jeg stemte for denne beslutning, fordi FN's Menneskerettighedsråd spiller en meget vigtig rolle i hele verden med hensyn til at håndtere menneskerettighedsspørgsmål. Revisionsprocessen er en fremragende lejlighed til at vurdere, hvordan rådet har forvaltet sit mandat. Jeg er enig i forslaget om, at EU skal tale med én stemme med hensyn til de omhandlede emner. Endvidere skal medlemsstaterne aktivt deltage i revisionen af rådets arbejde. Jeg glæder mig over, at dagsordenen for den 16. ordinære samling indeholder rapporter om rettigheder for personer tilhørende nationale eller etniske, religiøse eller sproglige mindretal, om børns rettigheder og om terrorbekæmpelse. For at forbedre levevilkårene for mennesker bør spørgsmål vedrørende retten til vand og sanitet behandles på samlingen. Vi skal garantere en effektiv mekanisme til at gennemføre og beskytte det, der er en grundlæggende menneskerettighed. Der skal gøres alt for at sikre, at tilsagnene på dette område opfyldes internationalt, så alle får adgang til sikkert drikkevand og sanitetsfaciliteter.
<SPEAKER ID="243" NAME="Paulo Rangel" LANGUAGE="PT">
Respekt for og fremme og sikring af menneskerettighedernes universalitet er en del af EU's etiske og juridiske regelværk og en af hjørnestenene i europæisk enhed og integritet. Der skal gøres alt for at øge synligheden og effektiviteten af EU's og dens medlemsstaters indsats, og det er vigtigt at sikre, at EU bestræber sig på at deltage aktivt i denne vigtige 16. samling i Menneskerettighedsrådet (UNHRC) samt i UNHRC-revisionsopgaven, som vil finde sted i 2011.
<SPEAKER ID="244" NAME="Raül Romeva i Rueda" LANGUAGE="EN">
En god beslutning, hvor Parlamentet bl.a. glæder sig over, at dagsordenen for den 16. ordinære samling indeholder rapporter om "rettigheder for personer tilhørende nationale eller etniske, religiøse eller sproglige mindretal" og om "fremme og beskyttelse af menneskerettigheder og grundlæggende frihedsrettigheder i forbindelse med terrorbekæmpelse" samt omfattende møder om børns rettigheder. Desuden glæder Parlamentet sig over, at der i år er blevet udpeget særlige ordførere for disse centrale emner, noterer sig de rapporter, som vil blive fremlagt af de særlige ordførere om tortur og anden grusom, umenneskelig og nedværdigende behandling eller straf, om religions- eller trosfrihed og om situationen for menneskerettighedsforkæmpere, og opfordrer EU's medlemsstater til aktivt at bidrage til disse drøftelser.
<SPEAKER ID="245" NAME="Catherine Stihler" LANGUAGE="EN">
Jeg stemte for denne beslutning, fordi den fremhæver den vigtige rolle, som EU spiller i samarbejdet med Menneskerettighedsrådet. I lyset af de seneste begivenheder i Libyen er det afgørende, at vi fortsætter med at agitere for og søge at forsvare menneskerettigheder på internationalt plan.
<SPEAKER ID="246" NAME="Marie-Christine Vergiat" LANGUAGE="FR">
Jeg undlod at stemme ved den endelige afstemning om denne beslutning af både indholdsmæssige og proceduremæssige årsager.
<P>
Beslutningen bekræfter tesen om, at EU fører en dobbeltmoralsk politik for menneskerettigheder, navnlig med hensyn til spørgsmålet om menneskerettighedskrænkelser i de besatte palæstinensiske territorier. De få ændringsforslag, der blev fremsat om dette emne, og som jeg støttede, ændrer ikke ved, at EU nægter at imødekomme retningslinjerne i Goldstone-rapporten.
<P>
Den Europæiske Venstrefløjs Fællesgruppe/Nordisk Grønne Venstre har fremsat sin egen beslutning, som støtter menneskerettighedernes universalitet på alle sociale, økonomiske og kulturelle områder.
<P>
På den anden side var udfordringen ved denne beslutning at stemme om mandatet for EU's delegation til FN's Menneskerettighedsråds 16. samling, selv om samlingen allerede startede den 28. februar, og Baroness Ashton allerede havde holdt flere taler.
<P>
Det giver ikke megen mening at stemme om denne beslutning, når samlingen i Menneskerettighedsrådet allerede er startet. Europa-Parlamentet burde have forklaret dette misforhold.
<SPEAKER ID="246" NAME="Angelika Werthmann" LANGUAGE="DE">
Jeg stemte for beslutningen om prioriteringerne med henblik på den 16. samling i Menneskerettighedsrådet. Jeg er enig i, at Menneskerettighedsrådet kunne blive meget værdifuldt som et slags "tidligt varslingssystem" og en forebyggende mekanisme, og jeg forventer, at Tjenesten for EU's Optræden Udadtil derfor vil involvere sig i dette organ. Med hensyn til revisionen af Menneskerettighedsrådet støtter jeg naturligvis også kravet om, at der gennemføres en altomfattende og frem for alt gennemsigtig proces.
<SPEAKER ID="247" NAME="Formanden">
Stemmeforklaringerne er afsluttet.
