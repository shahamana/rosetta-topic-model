<CHAPTER ID="013">
Indlæg af et minuts varighed om politisk vigtige sager
<SPEAKER ID="036" NAME="Formanden">
Næste punkt på dagsordenen er indlæg af et minuts varighed om politisk vigtige sager.
<SPEAKER ID="037" NAME="Elena Oana Antonescu" AFFILIATION="PPE">
(RO) Hr. formand! Den rumænske regering undersøger muligheden for at indføre en fastfoodafgift i håb om, at det lige så stille vil sænke antallet af borgere, især børn og unge, som vælger denne type mad, der har en yderst ødelæggende virkning for den menneskelige organisme på mellemlangt til langt sigt.
<P>
Afgifter kan forekomme at være en avanceret løsning i krisetider, men hvis en sådan foranstaltning gennemføres ordentligt, kan dens virkning få en opdragende virkning ud over selve afgiften. Det vil lære et stadigt stigende antal mennesker, at kosten er første skridt til at passe på sit helbred. Provenuet af disse afgifter bør alene tildeles programmer, der sigter på at informere offentligheden om ingredienser og stoffer, som kan være skadelige for dem.
<P>
Fedmeforårsagede sygdomme lægger et stigende pres på medlemsstaternes sundhedssystemer, og forbindelsen mellem fedme og fastfood er veldokumenteret. Fremme af sund kost bør blive en nøglepolitik i EU, og det skal gerne være straks. Et EU-program med initiativer udformet af flere medlemsstater ville være velkomment og særdeles nyttigt. Det kunne bidrage til at gøre basismaden i EU sundere.
<SPEAKER ID="038" NAME="Jarosław Kalinowski" AFFILIATION="PPE">
(PL) Hr. formand! Jeg vil gerne omtale forsyningssikkerheden for råvarer, som landmænd og handlende i EU har brug for til produktionen, og som også efterspørges af producenter af foder og fødevarer. Et af de centrale emner og en af truslerne mod den europæiske forsyningskæde er manglen på en etableret, acceptabel og meget lav forekomst af gmo-sorter, som endnu ikke har fået en EU-godkendelse. I henhold til den nyeste forskning vil der inden 2015 være ca. 120 nye gmo-sorter, der dyrkes på globalt plan. Den manglende løsning vil bidrage til en stigning i priserne på foder og fødevarer og kan dermed bidrage til at udelukke mange europæiske landmænd fra markedet. Det nyeste eksempel er situationen fra juli sidste år, da spor af genmodificerede organismer blev fundet i nogle sojaforsyninger. Det fik en afgørende indvirkning på hele foder- og fødevarekæden, fordi Europa ikke kan dække efterspørgslen ved hjælp af den indre produktion og er tvunget til at importere 14 mio. tons sojabønner om året.
<SPEAKER ID="039" NAME="Ádám Kósa" AFFILIATION="PPE">
(HU) Hr. formand! Jeg vil gerne bede Dem eller Parlamentets formandskab om at fortælle Kommissionen, at jeg i forbindelse med mit arbejde har indsendt to skriftlige forespørgsler i løbet af et halvt år. I det første tilfælde modtog jeg svar med en betragtelig forsinkelse, og jeg har stadig ikke modtaget svar på min anden forespørgsel af 30. november. Jeg synes, det må være vigtigt at have en tilstrækkelig kommunikation og dialog mellem EU-institutionerne. Vær venlig at formidle dette, så mit arbejde ikke hindres, og jeg kan modtage de svar, jeg har krav på.
<SPEAKER ID="040" NAME="Csaba Sándor Tabajdi" AFFILIATION="S&amp;D">
(HU) Hr. formand! Det er særdeles godt for EU endelig at have fået et ansigt, en udenrigsminister så at sige, i skikkelse af Cathy Ashton. Under høringen af hende sagde hun en enkelt sætning om Kina, hvis globale betydning vi ikke behøver at understrege her. Overraskende nok sagde ikke et eneste parlamentsmedlem, som har ret til at stille spørgsmål, noget som helst om Kina, selv om EU for nylig fik en lussing under topmødet i København, hvor Kina og USA nåede til enighed bag vores ryg. Det er lige så overraskende, at Rådet aldrig nogensinde har drøftet forholdet mellem EU og Kina. Jeg beder derfor formanden om at opfordre Rådet til at sætte det strategiske forhold mellem EU og Kina på sin dagsorden, mens Parlamentet i fremtiden bør behandle dette spørgsmål i henhold til Kinas vægt i verden.
<SPEAKER ID="041" NAME="George Sabin Cutaş" AFFILIATION="S&amp;D">
(RO) Hr. formand! Den kommende Kommissions øverste prioritet må være at reducere de økonomiske forskelle mellem medlemsstaterne ved at etablere et tæt samarbejde på det finans- og pengepolitiske område.
<P>
Denne vilje til samarbejde har været tydelig lige siden starten på den økonomiske krise, og det er absolut nødvendigt, at der fortsat er vilje. Når det gælder koordinering på finansområdet, må der samtidig tages hensyn til, at EU rummer lande, hvis økonomi har en anderledes struktur. Faktisk er økonomien i visse medlemsstater kendetegnet ved større cykliske udsving, da de kræver en høj grad af offentlige investeringer, og deres vækstpotentiale overstiger de modne EU-økonomiers.
<P>
Stabilitets- og vækstpagten og den aktuelle procedure for optagelse i euroområdet bør derfor omfatte en fleksibilitetsbestemmelse, der gør det muligt at analysere offentlige udgifter gennem en fuld økonomisk cyklus, så medlemsstaterne kan investere, når det er nødvendigt. Det kunne sikre, at hver medlemsstat udvikler sig i overensstemmelse med det økonomiske stadium, den befinder sig på.
<SPEAKER ID="042" NAME="Anni Podimata" AFFILIATION="S&amp;D">
(EL) Hr. formand! Vi har været vidne til et hidtil uset og koordineret angreb gennem de seneste dage på økonomien i landene i euroområdet, hvor spændet til statsobligationerne i bestemte lande som Grækenland, Portugal og Spanien er røget helt ud af skalaen.
<P>
Tydeligvis bliver disse lande brugt til at slå til mod den økonomiske samhørighed i euroområdet generelt og mod euroen specielt. De selvsamme mekanismer, som skabte den globale kreditkrise, rotter sig nu skamløst sammen på bekostning af lande, som står over for de største finansielle problemer.
<P>
Derfor kan det for Europa ikke kun være et spørgsmål om at evaluere de foranstaltninger, som træffes for at bekæmpe underskud. Det reelle spørgsmål må være, om vi agter at træffe solidaritetsforanstaltninger på EU-plan ved at beskytte euroområdet og euroen, og om vi i sidste ende vil beslutte at vedtage politikker, der understøtter grundlæggende økonomisk samhørighed frem for alene pengepolitisk samhørighed.
<SPEAKER ID="043" NAME="Carl Haglund" AFFILIATION="ALDE">
(SV) Hr. formand! Siden årets begyndelse har EU's svovldirektiv sat en grænse på 0,1 % for svovlindholdet i brændstof i fartøjer, der anløber havne, og fartøjer, der besejler indre vandveje. Fra et miljøsynspunkt er det godt. Det er vigtigt, at især skibsfarten også bliver mere miljøvenlig.
<P>
I øjeblikket anvender de fleste søgående passager- og fragtskibe svær brændselsolie. I Østersøen har vi allerede i mange år brugt såkaldt LS HFO, som er svær brændselsolie med et lavt svovlindhold på 0,5 %, med henblik på at beskytte miljøet. Et lavt svovlindhold i rum sø vurderes ikke at være et miljøproblem, fordi hovedformålet har været at nedsætte forureningen i byerne. Det er derfor den retning, jeg mener, at EU skal tage i dette spørgsmål - nemlig at tilskynde til anvendelse af svær brændselsolie med lavt svovlindhold.
<P>
Den udfordring, vi står over for, er, at IMO i Marpolkonventionen anbefaler en grænse på 0,1 % for alle fartøjer i Østersøen med virkning fra 2015, hvilket kan få ødelæggende konsekvenser for Østersøen. Jeg vil derfor gerne minde medlemmerne om det og opfordre folk til ikke ...
<P>
(Formanden afbrød taleren)
<SPEAKER ID="044" NAME="Chris Davies" AFFILIATION="ALDE">
(EN) Hr. formand! Sommetider gør kollegerne her i Parlamentet livet meget svært for Parlamentets tilhængere. Præsidiet har anbefalet udgifter til ansættelse af 150 nye medarbejdere i Parlamentet og de politiske grupper for at overholde kravene i Lissabontraktaten - en massiv stigning i udgifterne på et tidspunkt, hvor så mange af vores borgere oplever nedskæringer i den offentlige service og stigninger i skatter og afgifter.
<P>
Jeg har i over 10 år befattet mig med lovgivning efter den fælles beslutningsprocedure. Jeg mener ikke, vi har brug for så mange medarbejdere. Jeg mener, vi kan blande kortene og bruge vores personale mere effektivt uden at øge budgettet.
<P>
Alle vi, der driver et råd - eller sågar en regering - ved, at vi sommetider må nøjes med de midler, vi nu engang har. Vi bør ikke foretage os ting, vi ikke kan stå inde for. Vi bør altid spørge, om vi kan rejse os på et offentligt møde og forklare, hvad vi gør for vores borgere. Det mener jeg ikke, vi vil kunne i dette tilfælde.
<SPEAKER ID="045" NAME="Marek Józef Gróbarczyk" AFFILIATION="ECR">
(PL) Hr. formand! Svaret på spørgsmålet om energiforsyningssikkerhed i EU er at diversificere gasforsyningen. At gøre os selv afhængige af forsyninger fra en enkelt kilde vil på langt sigt forrykke balancen ikke blot med hensyn til energiforsyningssikkerhed, men også økonomisk. Ingen i Europa forstår dette bedre end de tidligere kommunistlande, som stadig er under indflydelse, enorm indflydelse, af Rusland. Den nordlige gasrørledning vil lukke af for muligheden for at diversificere og begrænse udviklingsmulighederne for de baltiske havne og særligt for en ny diversificeret kilde til gasforsyning til Europa, nemlig Świnoujście Gas Terminal. Endvidere er der også et økologisk aspekt ved den ugunstige virkning af anlæggelsen af gasrørledningen. Sidste års rapport viser utvetydigt, at den nordlige gasrørledning ville få en negative virkning. Jeg opfordrer Kommissionen til at undersøge sagen igen.
<SPEAKER ID="046" NAME="Malika Benarab-Attou" AFFILIATION="Verts/ALE">
(FR) Hr. formand! Jeg spekulerer på, hvilke skridt EU vil tage for at sikre, at alle medlemsstater overholder asylretten og menneskerettighederne for de mennesker, der kommer fra Middelhavets sydlige kyster.
<P>
Mange af dem ankommer i spinkle fartøjer, og flere tusinde afrikanere drukner, uden at nogen protesterer. Er Rådet og Kommissionen virkelig opmærksomme på disse problemer, der vedrører såvel menneskerettigheder som humanitær bistand?
<P>
Hr. Moratinos udtalelser om styrkelse af sikkerhedsstrategien og de ekstra midler, som Rådet for nylig tildelte Frontex, beroliger mig ikke ligefrem i den henseende.
<P>
Det er op til os i Parlamentet at handle for at bringe vores handlinger i overensstemmelse med vores værdier. Det haster, for der står liv på spil.
<SPEAKER ID="047" NAME="Bairbre de Brún" AFFILIATION="GUE/NGL">
(GA) Hr. formand! I de seneste uger har der været ført forhandlinger som led i den nyeste fase af fredsprocessen i Nordirland. De politiske partier og den britiske og irske regering deltog i disse forhandlinger. De var især til stede for at sikre overførslen af politimæssige beføjelser fra Parlamentet i London til Nordirlands Parlament i Belfast. De drøftede også andre vigtige emner.
<P>
Jeg er glad for, at disse forhandlinger endelig er mundet ud i en aftale mellem parterne, og jeg er sikker på, at Europa-Parlamentet også hilser dette fremskridt velkomment. Jeg håber, at vi nu kan gå videre med andre forpligtelser, som endnu ikke er aftalt eller opfyldt. Det vil bringe os tættere på stabile politiske institutioner, som vil fungere på basis af lighed, magtdeling og gensidig respekt.
<SPEAKER ID="048" NAME="Paul Nuttall" AFFILIATION="EFD">
(EN) Hr. formand! Jeg anmodede om denne taletid på et minut for at understrege den forfærdelige virkning, som skraldindsamling hver anden uge har på lokalsamfundene i min valgkreds i det nordvestlige England.
<P>
Tag f.eks. min hjemby Bootle, hvor mange familier bor i rækkehuse uden forhaver og kun lidt plads bag huset. Det er skørt, at de er tvunget til at sætte deres skrald ud hver fjortende dag.
<P>
Det har naturligvis givet sig udslag i bunker af skidt, fordi der ikke er plads til at opbevare det. Hvis vi får en varm sommer, kan man være sikker på, at det vil medføre flere skadedyr, som igen betyder en risiko for folkesundheden.
<P>
Men hvorfor fortæller jeg Parlamentet om det? Jo, fordi skraldindsamling hver anden uge er det direkte resultat af EU's deponeringsdirektiv, som fik opbakning her i Parlamentet fra det britiske Labour og de konservative. Jeg håber selv, at et stort antal britiske vælgere husker det, når de går til stemmeurnerne ved valget senere i år.
<SPEAKER ID="049" NAME="Andreas Mölzer" AFFILIATION="NI">
(DE) Hr. formand! Om to dage skal vi drøfte spørgsmålet om kropsscannere. Under forhandlingerne vil vi behandle spørgsmålet om sikkerhed i lufthavnene, dvs. vores tilgang til lufthavnssikkerhed i EU. EU har været kendt for fra tid til anden at vedtage uigennemtænkt lovgivning baseret på enten påståede eller sommetider reelle terrortrusler. Dette øger ikke sikkerheden i lufthavnene. Til gengæld afføder det stadig mere besværlige og latterlige tiltag.
<P>
Hvis man f.eks. ser på situationen på banegårde, er den grundlæggende den samme som i en lufthavn. Generelt anvendes der ikke sikkerhedsforanstaltninger på banegårde, i hvert fald ikke i europæisk og nationale trafik. Det afføder så spørgsmålet om, hvorvidt vores bekymringer om sikkerhed i lufthavne måske er overdrevet. Omsiggribende bureaukrati og en stadig strøm af sikkerhedskrav bidrager ikke til sikkerheden, men kun til at genere flypassagererne.
<SPEAKER ID="050" NAME="Krzysztof Lisek" AFFILIATION="PPE">
(PL) Hr. formand! Som De sagde, skal vi stemme om udnævnelsen af den nye Kommission. Det er ganske rigtigt, som De sagde, et meget betydningsfuldt øjeblik, et øjeblik forbundet med mange forhåbninger, ikke blot hos parlamentsmedlemmerne og Europas regeringer, men først og fremmest hos EU's borgere. I denne sammenhæng er dannelsen af en fælles EU-udenrigspolitik af særlig betydning, og dermed er Baroness Ashtons udfordringer desto større.
<P>
Der er to nye udfordringer. Den første er, som formanden nævnte, Ukraine. Uanset resultaterne af valget må vi formulere og konsekvent gennemføre en ny politik over for Ukraine, en EU-politik for at gøre det muligt for landet at blive medlem af EU engang i fremtiden. Den anden angår imidlertid Belarus. Jeg vil gerne bekendtgøre, at der for adskillige år siden desværre blev begået et andet brud på menneskerettighederne i Belarus. Det belarussiske politi trængte ind i det polske hus i Iwieniec og hindrede sammenslutningen af polakker i Belarus i dens virke.
<SPEAKER ID="051" NAME="Gabriel Mato Adrover" AFFILIATION="PPE">
(ES) Hr. formand! I december indgik EU og Kongeriget Marokko en aftale om at liberalisere handelen med landbrugsvarer. Desværre er de eneste oplysninger, vi har om aftalens indhold, hentet fra medierne.
<P>
Denne information antyder en forøgelse af kvoten for tomater importeret til EU, og det er noget, vi kategorisk har afvist, idet Kongeriget Marokko gentagne gange har undladt at opfylde sine forpligtelser over for EU. Kommissionen nægter at indrømme, at denne situation eksisterer, trods det at OLAF har indrømmet det.
<P>
Vi kan ikke tillade Kommissionen at fortsætte med at vende det døve øre til og se stort på producenternes behov på De Kanariske Øer og i Andalusien, Murcia og Alicante. Vi opfordrer derfor indtrængende til, at aftaler overholdes, og at man er mere opmærksom på plantesundhedskontrol. Endvidere bør tidsplanen for marokkansk eksport gøres mere fleksibel, så den kan spredes over hele året.
<SPEAKER ID="052" NAME="Paulo Rangel" AFFILIATION="PPE">
(PT) Hr. formand! Jeg vil gerne benytte lejligheden til at fordømme det, der foregår for øjeblikket i Portugal, hvor det står klart, at medierne har afdækket den plan, som regeringen har lagt for at kontrollere aviser, tv- og radiostationer, hvilket sætter ytringsfriheden på spil. I denne uge blev en avisklumme af den meget kendte journalist Mário Crespo censureret på foranledning - eller tilsyneladende på foranledning - af premierministeren.
<P>
I den forbindelse må premierminister José Sókrates nu tilbyde den portugisiske avis O País en ordentlig redegørelse og forklare, at han ikke kontrollerer, indskrænker elle censurerer ytringsfriheden i Portugal.
<P>
Ved at handle på denne måde er Portugal ikke længere nogen retsstat, men en stat, der regeres efter formelle love, hvor premierministeren begrænser sig til formaliteter, procedurer og bureaukrati og ikke ønsker at give ordentlige forklaringer.
<P>
Vi ønsker, at Portugal skal være en stat, der regeres efter materiel ret.
<SPEAKER ID="053" NAME="Véronique De Keyser" AFFILIATION="S&amp;D">
(FR) Hr. formand! Den 27. januar kl. 2 om natten sprængte en gaseksplosion det historiske centrum i Liège i luften. Jeg befandt mig der sammen med mine kolleger fra byrådet, og det var et mirakel, at vi overlevede. Men 14 mennesker omkom ved eksplosionen. Der er masser af sårede og 500 hjemløse.
<P>
Jeg vil gerne ære ikke blot ofrene og deres familier, men også det usædvanlige mod, som brandfolkene og alle redningsfolk udviste. I den forbindelse vil jeg gerne minde alle her om, at der stadig mangler en fælles statut for brandfolk i hele EU, og at brandbekæmpelse i mit eget såvel som i andre lande stadig ikke betragtes som en farlig beskæftigelse. Jeg efterlyser en europæisk statut for brandfolk, da de i mange tilfælde tilkaldes til tjeneste på tværs af grænserne.
<SPEAKER ID="054" NAME="Formanden">
Mange tak for Deres udtalelse og for at henlede vores opmærksomhed på den tragedie, der fandt sted tæt på os her i Belgien. Det er sandelig en tragisk historie. Tak for det. Vi vil gerne udtrykke vores dybeste medfølelse med alle, der har lidt som følge af tragedien, og med deres familie.
<SPEAKER ID="055" NAME="Rosario Crocetta" AFFILIATION="S&amp;D">
(IT) Hr. formand, mine damer og herrer! Formålet med min tale er at påpege alvoren af den afindustrialiseringsproces, der påvirker en række af Siciliens industriområder, navnlig bilcentret i Termini Imerese, som FIAT-koncernen ejer, og Gela petrokemiske center, der tilhører ENI-gruppen. Termini Imerese lider under konkurrencen fra lavtlønsområderne i visse EU-lande, mens Gela lider under konkurrencen fra Asien.
<P>
Med hensyn til den alvorlige afindustrialiseringsproces, der foregår rundt om i EU, hævder jeg, at det nu er på tide at genoverveje den ikkeinterventionspolitik, som Kommissionen hidtil har ført, og at begynde at igangsætte et sæt vigtige, strategiske tiltag til støtte for europæisk industri. Opfordringen er primært henvendt til Kommissionen og kommissæren for erhvervsliv og iværksætteri hr. Tajani.
<SPEAKER ID="056" NAME="Jelko Kacin" AFFILIATION="ALDE">
(SL) Hr. formand! Torsdag i sidste uge vedtog parlamentet i Den Tidligere Jugoslaviske Republik Makedonien en erklæring om støtte til Europa-Parlamentets beslutning om Srebrenica, som vi vedtog med overvældende flertal for et år siden.
<P>
I denne beslutning ærede vi alle ofre på alle sider af alle krige i 1990'erne, ikke kun ofrene for folkemordet i Srebrenica. Parlamentet i Skopje er det tredje på det vestlige Balkan, der har ratificeret og vedtaget beslutningen. Det skete med 70 stemmer for og kun én imod. Et sådant flertal og en sådan enighed fortjener respekt og anerkendelse også her fra Parlamentet.
<P>
Selv om Den Tidligere Jugoslaviske Republik Makedonien på ingen made var involveret i denne tragiske begivenhed, er deres rungende svar en solidaritetshandling og en civiliseret gestus, som fortjener respekt og beundring. Parlamentet i Den Tidligere Jugoslaviske Republik Makedonien har med sin beslutning udtrykt respekt for alle ofrene og sendt et budskab om, at vi alle deler ansvaret for at bygge en bedre og lysere fremtid for alle lande på Vestbalkan. Det er et fremskridt i den rigtige retning, en udstrakt hånd til alle nabolande om forsoning og et eksempel til efterfølgelse for alle lande i regionen.
<P>
Som en af deltagerne i udarbejdelsen af denne beslutning ønsker jeg at lykønske medlemmerne af parlamentet i Den Tidligere Jugoslaviske Republik Makedonien med deres politiske mod og deres bidrag til forsoning i regionen.
<SPEAKER ID="057" NAME="Michail Tremopoulos" AFFILIATION="Verts/ALE">
(EL) Hr. formand! Jeg vil gerne påpege, at mens nogle lande befinder sig i recession i disse økonomiske krisetider, er der andre lande som f.eks. Grækenland, der bliver nødt til at løse nogle problemer med ligestilling mellem kønnene, fordi krisen rammer kvinder hårdere end mænd.
<P>
Der er gjort en stor indsats gennem de seneste år, og der er vedtaget love i Europa, som giver visse lettelser og specifikke redskaber på området. Men EU-direktiver om ligebehandling for mænd og kvinder bliver ikke omsat i national ret.
<P>
Uanset indsatsen skal vi derfor have bygget bro over kløften mellem kønnene, fordi kvinderne tjener 17 % mindre end mændene og støder på særlige former for diskrimination på arbejdsmarkedet. Jeg vil gerne understrege, at enhver regulering eller ændring af forsikrings- eller arbejdsmarkedsspørgsmål skal ledsages af nye sociale infrastrukturer.
<SPEAKER ID="058" NAME="Zbigniew Ziobro" AFFILIATION="ECR">
(PL) Hr. formand! Tak, fordi jeg får lejlighed til at tale, for jeg vil gerne omtale en vigtig sag i forbindelse med omkostningerne ved klimapolitikken.
<P>
EU planlægger en sammenhængende klimapolitik. Men det betyder meget, at denne politik har en overvældende indflydelse på medlemsstaternes økonomi. Når man tager de strukturelle forskelle mellem de forskellige medlemsstaters økonomi i betragtning, står det mere og mere klart, at de enkelte medlemsstater skal bære meget forskellige omkostninger ved gennemførelsen af strategien. Samtidig er det et faktum, at nye medlemsstater så rigeligt opfyldte deres forpligtelser til at reducere drivhusgasudledningerne i henhold til Kyotoprotokollen. I Polen reducerede vi med næsten 30 % sammenlignet med de 6 %, som var kravet, mens de 15 gamle EU-lande kun nåede op på 1 % trods det, at de havde forpligtet sig til en reduktion på 6 %. I denne forbindelse skal Kommissionen i alt, hvad den gør, tage hensyn til de differentierede omkostninger ved tilpasning af økonomien i de forskellige medlemsstater - omkostninger, som forskellige medlemsstater har afholdt hidtil til reduktion af drivhusgasudledninger i henhold til Kyotoprotokollen - og den skal også sætte en stopper for de ændringer, der kan ødelægge balancen mellem medlemsstaterne.
<P>
(Formanden afbrød taleren)
<SPEAKER ID="059" NAME="Joe Higgins" AFFILIATION="GUE/NGL">
(GA) Hr. formand! Den irske regering skal nu opkræve moms på op til 21 % på offentlige tjenesteydelser, som de lokale myndigheder leverer, f.eks. renovation og genvinding. EU tvinger den irske regering til at anvende disse nye afgifter. De vil øge byrden for den almindelige arbejdende befolkning og for fattige, som allerede betaler dyrt for den kapitalistiske krise i Irland. Regeringen agter også at lægge nye vandafgifter på boligejere i størrelsesordenen 500 til 1 000 EUR om året. Det ville være endnu et forfærdeligt slag mod den arbejdende befolknings levestandard. Desuden forbereder den en fremtidig privatisering af den offentlige vandforsyning. Jeg advarer hermed den irske regering og Kommissionen, som går ind for afgifter og privatisering, om, at det ikke vil blive accepteret, og at det vil blive mødt med massiv modstand og boykot fra græsrodshold. Det er endnu en økonomisk byrde, som Irlands arbejdende befolkning ikke vil bære.
<SPEAKER ID="060" NAME="Nikolaos Salavrakos" AFFILIATION="EFD">
(EL) Hr. formand! I morgen skal vi stemme om den nye Kommission og bliver dermed Europas Forenede Stater. Når denne procedure er afsluttet, bliver vi nødt til inden for rammerne af denne nye styreform at behandle spørgsmålet om en fælles udenrigspolitik, spørgsmålet om en fælles økonomisk politik, spørgsmålet om tættere bånd mellem EU's medlemmer og solidaritet samt spørgsmålet om programmering af Europas fremtid. En fremtid, hvor vi bliver nødt til at træde utrolig varsomt med hensyn til at udvide EU til at omfatte andre lande og, hvad vigtigere er, med hensyn til indvandring, som er et kæmpeproblem for Europas fremtid, og som efter min mening ikke blot burde håndteres inden for rammerne af de nationale regeringer, men ligeledes i en fælles EU-politik.
<P>
Jeg anmoder derfor Kommissionen og Parlamentet om at være særlig opmærksom på dette spørgsmål.
<SPEAKER ID="061" NAME="Louis Bontes" AFFILIATION="NI">
(NL) Hr. formand! I lighed med Dem besøgte jeg Auschwitz for et par uger siden, og vi kom til at stå ansigt til ansigt med de rædsler, som fandt sted der. Prøv at forestille Dem min forbløffelse over et par dage senere at høre jøder blive dæmoniseret i afskyelige erklæringer på den palæstinensiske myndigheds officielle nyhedskanal.
<P>
Her er et par eksempler. "Jøder er Allahs og menneskehedens fjender. Profeten siger: Dræb jøderne". Disse erklæringer er ganske enkelt afskyelige, og efter min mening bør de få konsekvenser. En myndighed, hvis såkaldte offentlige tv-kanal citerer "Profeten", der opildner til mord på jøder, bør ikke modtage en øre, end ikke en rød reje, mere i udviklingsstøtte. Parlamentet bør slå til lyd for, at kassen bliver smækket i, og bør udtrykke afsky over for denne praksis.
<SPEAKER ID="062" NAME="Nuno Teixeira" AFFILIATION="PPE">
(PT) Hr. formand! Grønbogen om reformen af den fælles fiskeripolitik, som min azoriske kollega, Maria do Céu Patrão Neves, var ordfører for, giver en enestående mulighed for forhandlinger om en sektor, som spiller en væsentlig rolle med hensyn til stabiliseringen af den lokale udvikling i regionerne i den yderste periferi.
<P>
Madeira følger de igangværende drøftelser med særlig interesse og mener, at det er af afgørende betydning, at der bliver stillet forslag om en sondring mellem kystfiskeri og industrialiserede flåder, idet disse bør være omfattet af forskellige fiskeriordninger. Det er yderst vigtigt at støtte et princip om positiv forskelsbehandling, som medfører, at adgangen til territorialfarvand inden for den eksklusive økonomiske zone udelukkende begrænses til lokale kystfiskerflåder.
<P>
På Madeira er støtten til en modernisering af flåden af altafgørende betydning, og dette gælder også indførelsen af en forvaltningsmetode, som vil sikre bevarelsen af en lang række arter på lang sigt. Kun på denne måde vil vi være i stand til at undgå situationer, der er ubæredygtige for den økonomiske, miljømæssige og sociale stabilitet.
<P>
Afslutningsvis vil vi kæmpe for en varig og tidssvarende støtte til fiskeriet i regionerne i den yderste periferi.
<SPEAKER ID="063" NAME="Romana Jordan Cizelj" AFFILIATION="PPE">
(SL) Hr. formand! Europa har et væld af mindretal, og etniske mindretal udgør en væsentlig del heraf. Da etniske mindretal blot udgør 8 % af EU's befolkning, bliver vi også nødt til at tage højde for indvandrermindretallene, der tegner sig for yderligere 6,5 %.
<P>
Inden de to seneste udvidelsesbølger skulle ansøgerlandene dokumentere, at de opfyldte kravene til mindretalsrettigheder. Politikkerne vedrørende og forholdet til mindretallene i de lande, der inden da var blevet medlem af EU, blev derimod ikke overvåget på nogen måde. Denne situation var fornuftsstridig.
<P>
I den senere tid er de slovenske etniske mindretal i Italien, Østrig og Ungarn kommet under stort pres som følge af nedskæringer i de bevillinger, der er øremærket aktiviteter vedrørende disse mindretal. Jeg opfordrer derfor de europæiske politikere til at begynde at tage mindretalsspørgsmål alvorligt på EU-plan. Den nye Lissabontraktat giver et retsgrundlag for sådanne tiltag. Jeg opfordrer ligeledes kraftigt Kommissionen til at udarbejde og fremlægge en plan med en beskrivelse af Kommissionens plan for gennemførelsen af disse bestemmelser i Lissabontraktaten, som beskytter mindretallene.
<SPEAKER ID="064" NAME="Anna Záborská" AFFILIATION="PPE">
(SK) Hr. formand! Slovakiet trues af opførelsen af et megacasino, der vildledende kaldes Metropolis. Efter at Slovenien, Ungarn og Østrig afviste at udstede de nødvendige tilladelser, har de involverede koncerner nu rettet blikket mod Slovakiet for at presse deres forretningsplan igennem der. Det slovakiske parlament har udtrykt en negativ holdning, men afgørelsen er ikke endelig, og hasardprojektet kører videre.
<P>
Bygherren griber allerede til formildende omskrivninger og præsenterer projektet som et multicenter. Der tales om legepladser, et badeland og et konferencecenter, men megacasinoet nævnes ikke med så meget som et ord.
<P>
Hvilke hindringer kan EU opstille for at hindre hasardspil i medlemsstaterne? Hvordan beskytter EU de mest sårbare grupper? Det er ingen hemmelighed, at hasardspil går hånd i hånd med kriminalitet, vold, organiseret kriminalitet, prostitution og forskellige andre beslægtede aktiviteter. Jeg opfordrer medlemmerne og ligeledes de nationale sammenslutninger til at tilslutte sig de slovakiske borgeres protest og til også at underskrive den skriftlige erklæring og således bakke op om vores protest.
<SPEAKER ID="065" NAME="Daciana Octavia Sârbu" AFFILIATION="S&amp;D">
(RO) Hr. formand! Navnet Roşia Montană må efterhånden virke bekendt for både de europæiske institutioner og borgere. Det drejer sig om et område i Rumænien med historiske mindesmærker, som har fanget UNESCO's opmærksomhed, men som der nu er udsigt til bliver ødelagt. Anvendelsen af cyanid i forbindelse med minedrift truer med at tilintetgøre dette steds integritet og aktiver og lurer igen som en reel fare.
<P>
I de seneste uger har den rumænske regering været tilbøjelig til at hælde til den opfattelse, at ødelæggelsen af regionen kan anses for at være acceptabel, idet den har givet tilladelse til at indlede disse mineaktiviteter. Jeg bønfalder Parlamentet og Kommissionen om at overveje muligheden for at gribe ind på lederniveau i EU for at sætte en stopper for det, som utvivlsomt ville udvikle sig til en katastrofe for miljøet og for menneskeheden.
<SPEAKER ID="066" NAME="Derek Vaughan" AFFILIATION="S&amp;D">
(EN) Hr. formand! Jeg ønsker at tale om energipolitikken. Som nævnt i et tidligere indlæg er det af altafgørende betydning for os alle, at den fremtidige energiforsyning bliver sikret, og for at løse dette problem skal vi se på en lang række teknologier, og dermed mener jeg ikke kun én, og ikke kun gas. Selvfølgelig vil vedvarende energi komme til at spille en rolle, uanset om vi her taler om vind-, biomasse- eller tidevandsenergi, men også atomenergi og opsamling og lagring af kulstof (CCS) skal tages i betragtning.
<P>
Jeg glæder mig derfor over de nylige initiativer fra Det Forenede Kongeriges regering. Den har for nylig fremlagt en række projekter, der omhandler nye teknologier inden for den vedvarende energi, men ligeledes atomenergi og CCS. Efter min mening vil disse politikker sikre energiforsyningen i Det Forenede Kongerige i fremtiden, og jeg kan sagtens se denne model anvendt i det øvrige Europa. Jeg mener så afgjort ikke, at vi skal lægge alle vores æg i én og samme kurv, for vi bliver nødt til at råde over en lang række teknologier. Jeg opfordrer kraftigt medlemmerne til at anvende dette princip fremover.
<SPEAKER ID="067" NAME="Giommaria Uggias" AFFILIATION="ALDE">
(IT) Hr. formand, mine damer og herrer! Efter den globale finanskrises udbrud fremlagde Kommissionen en foranstaltning, som er det forslag, der drøftes i dag, for at styrke bekæmpelsen af skatteunddragelse. Dette forslag gør det muligt at øge gennemsigtigheden i alle medlemsstaternes skatteordninger ved at udveksle oplysninger om aktiver.
<P>
Det er en god foranstaltning, men vi må ikke glemme, at et flertal i det italienske parlament for et par måneder siden vedtog en bestemmelse om et skattely, der skjuler skattesnyderes identiteter og snyder EU-borgerne for momsindtægter.
<P>
Mens hele verden bekæmper de uvaner, der ligger til grund for ulovligheder, medfører nogle nationale love ikke desto mindre en krænkelse af ærlige borgeres værdighed. Dette er baggrunden for, at vi i samarbejde med andre medlemmer af partierne l'Italia dei Valori og Partito Democratico har indgivet en klage til Kommissionen.
<P>
Vi har fået at vide, at tjenestegrenene er i færd med at behandle vores bemærkninger. Jeg opfordrer derfor Kommissionen til at udvise mod og påtage sig ansvaret for at erklære det italienske skattely for ulovligt samt at gøre det muligt at beskatte disse kapitalbeløb.
<SPEAKER ID="068" NAME="Marek Henryk Migalski" AFFILIATION="ECR">
(PL) Hr. formand! Jeg vil gerne tage et emne op, der allerede er blevet nævnt. Dog vil jeg gerne tilføje noget til det, der er blevet sagt. I dette øjeblik, mens vi fører disse forhandlinger, bliver der foretaget en illegal ransagning i det polske hus i Iwieniec i Hviderusland, som er et af den polske sammenslutnings kontorer i Hviderusland. Denne handling er en af de mange undertrykkende handlinger, der udføres mod det polske mindretal i Hviderusland. Jeg ved, at De, hr. formand, allerede har grebet personligt ind i sagen om den meget høje bøde, som Angelika Borys var blevet pålagt, og jeg ønsker at takke Dem for Deres indgriben, for vi er virkelig forpligtet til at bistå denne organisation. Samtidig anmoder jeg indtrængende Dem, hr. formand, og ligeledes Rådet og Kommissionen om at fremsætte en erklæring så hurtigt som muligt og gribe ind over for krænkelserne af menneskerettighederne i Hviderusland, som indebærer en krænkelse af polakkernes rettigheder. Denne anmodning fremsætter jeg imidlertid hovedsagelig i lyset af krænkelserne af borgernes rettigheder, altså menneskerettighederne, dvs. noget, som bør være væsentligt for os som parlamentsmedlemmer.
<SPEAKER ID="069" NAME="João Ferreira" AFFILIATION="GUE/NGL">
(PT) Hr. formand! I løbet af de seneste par uger har vi været vidne til en intensivering af en lumsk ideologisk kampagne vedrørende de foranstaltninger, som medlemsstaterne skal vedtage for at skabe balance i de offentlige finanser. Det er ikke et tilfælde, at mange af dem, der spiller en afgørende rolle i denne kampagne, er de samme, som er ansvarlige for den aktuelle økonomiske og samfundsmæssige krise. Som tidligere støtter de igen nye angreb på lønninger, social- og ansættelsesrettigheder samt på statens sociale funktioner.
<P>
Som svar på dette stormløb gik titusindvis af portugisere på gaden for at protestere og forlange lønstigninger, der vil genskabe den købekraft, som er gået tabt i løbet de seneste ti år, samt anstændige pensionsvilkår.
<P>
De offentlige regnskaber bør afstemmes med den økonomiske vækst, og der bør samtidig sættes en stopper for den alvorlige uretfærdighed med hensyn til formuefordelingen, som er det centrale element i denne krise. Den fremadskridende dynamik i arbejderkampen er i dag et tegn på håb og den mest konkrete grund til at tro på en bedre fremtid.
<SPEAKER ID="070" NAME="Godfrey Bloom" AFFILIATION="EFD">
(EN) Hr. formand! For et par uger siden havde min ærværdige kollega fra Yorkshire, Edward McMillan-Scott, inviteret formanden for Det Mellemstatslige Panel om Klimaændringer (IPCC) til denne forsamling og præsenterede ham som en nulevende legende og en genial klimavidenskabsguru, og jeg må indrømme, at jeg bestemt syntes, at han lignede en guru, men det viser sig, at han er en jernbanetekniker, der skriver pornografiske bøger. Det skal dertil siges, at jeg absolut intet har imod jernbaneteknikere. Nogle af mine nærmeste venner er jernbaneteknikere, og de læser uden tvivl pornografiske bøger, så det er ikke det, der er pointen, men det kan måske være en forklaring på, hvorfor IPCC har lukket så meget meningsløst vrøvl ud de seneste par år.
<P>
Ville det ikke være en god idé, at Kommissionen måske skrev til IPCC og foreslog, at de fik en ny formand, der måske var en smule mere velkvalificeret?
<SPEAKER ID="071" NAME="Krisztina Morvai" AFFILIATION="NI">
(HU) Hr. formand! For et par minutter siden nævnte Anna Záborská de kæmpeinvesteringer, altså de forskellige hasardkasinoinvesteringer, som udlændinge også foretager i Ungarn, og som György Budaházy, der som bekendt er leder af den udenomsparlamentariske opposition, protesterede mod sammen med 12 medlemmer af den såkaldte Hunnia-oppositionsgruppe, der har været varetægtsfængslet i næsten et år. De har ikke ret til at få at vide, hvilke beviser der vil blive fremlagt mod dem. Desuden ser den dommer, der bliver ved med at forlænge varetægtsfængslingen, ikke nærmere på de belastende beviser, der foreligger mod dem som følge af besynderlige ungarske lovbestemmelser og i strid med "habeas corpus"bestemmelserne. Jeg mener, at det er en skandale, at sådan noget kan ske i EU, og jeg protesterer igen for hundrede og syttende gang mod det.
<SPEAKER ID="072" NAME="Rodi Kratsa-Tsagaropoulou" AFFILIATION="PPE">
(EL) Hr. formand! Jeg ønsker at tage et emne op, som jeg anser for at have enorm stor politisk betydning. Det vedrører de nationale parlamenter og deres samarbejde med Parlamentet i forbindelse med den indsats, der gøres i Europa i dag for at nå målet om økonomisk genopretning og finansiel stabilitet.
<P>
I takt med at finanskrisen aftager, bliver der overalt talt om nødvendigheden af at styrke euroen, om samhørighed i euroområdet og om økonomisk ulighed i EU samt om de solidaritetsmekanismer, der skal udvikles.
<P>
I denne forbindelse mener jeg, at en dialog mellem Parlamentet og de nationale parlamenter vil styrke vores fælles mål, vores fælles ansvar og den solidaritet, som vi bliver nødt til at vise på europæisk og nationalt plan for at sikre, at vi træffer de rigtige beslutninger og gennemfører de rigtige politikker. Disse politikker er ofte langsigtede, og dette kan være vanskeligt at formidle, især til de nationale politikere, der kommer til at betale den politiske pris på hjemmefronten.
<P>
Jeg mener, at vi kan tage initiativet ved at indlede denne dialog.
<SPEAKER ID="073" NAME="Agustín Díaz de Mera García Consuegra" AFFILIATION="PPE">
(ES) Hr. formand! Jeg henviser til det europæiske charter om rettighederne for ofrene for terrorisme.
<P>
Den 15. december slog Jacques Barrot til lyd for et europæisk charter om rettighederne for ofrene for terrorisme. Den 19. januar udtrykte Cecilia Malmström sig virkelig positivt om Jacques Barrots ord. På vegne af det spanske formandskab anførte den spanske indenrigsminister, Alfredo Pérez Rubalcaba, den 26. januar, at han støttede ofrene for terrorisme fuldt ud, og at Spanien ville gøre alt i sin magt i Kommissionen og Rådet for at bistå dem.
<P>
Vi glæder os over alt dette. Nu er det imidlertid ved at være tid til at omsætte ordene til handling, hvilket falder sammen med den 6. internationale kongres om ofrene for terrorisme, der afholdes i Salamanca den 11., 12. og 13. i denne måned. Jeg ønsker denne kongres alt mulig held og lykke med arbejdet. Vi skal fortsat opfordre til engagement inden for dette område og fremme det her fra Parlamentet.
<SPEAKER ID="074" NAME="Marc Tarabella" AFFILIATION="S&amp;D">
(FR) Hr. formand! Min kollega, Véronique De Keyser, har haft mulighed for at erindre om tragedien i Liège den 27. januar. Naturligvis vil jeg ikke til at gentage det, hun sagde om ofrene og redningsmandskabet, som fortjener, at der bliver rejst en statue.
<P>
Det, som bekymrer mig, er at ejeren af den pågældende bygning ikke var forsikret. Jeg ønsker blot at henlede Kommissionens opmærksomhed på, at det før snakken om en obligatorisk brandforsikring for hver enkelt borger ville være nyttigt at tale om en obligatorisk civil erstatningsansvarsforsikring for skader, der måtte ske på tredjemand, og som i nogle tilfælde kan skyldes ond tro, men som frem for alt kan ske som følge af skødesløshed.
<P>
Efter min mening kunne Kommissionen fremsætte enten et forslag inden for f.eks. forbrugerbeskyttelsesområdet, hvor forbrugeren i dette tilfælde er lig med borgeren, eller et initiativ, der ligeledes kunne komme fra Parlamentet.
<P>
Jeg anmoder under alle omstændigheder de medlemmer, der kan tilslutte sig mit forslag på dette område, til at opfordre enhver borger til at tegne en civil erstatningsansvarsforsikring til dækning af eventuelle skader på tredjemand.
<SPEAKER ID="075" NAME="Sonia Alfano" AFFILIATION="ALDE">
- (IT) Hr. formand, mine damer og herrer! Gas Natural, der er et spansk holdingselskab, har indsendt et projekt, der omhandler onshoreforgasningsanlæg, der ville berøre Trieste-området, og som er blevet godkendt af det italienske miljøministerium.
<P>
Det tekniske råd vedrørende forgasningsanlægget i Trieste har fremhævet nogle væsentlige mangler. Efter det uformelle møde, der blev afholdt mellem Kommissionen, Italien og Slovenien den 26. januar 2010, gav Italiens faste repræsentant ved EU offentligt udtryk for spekulationer om, hvorvidt EU havde godkendt projektet, mens Sloveniens officielle udtalelse var, at de modstridende parter var blevet anmodet om at indgå en aftale.
<P>
I praksis vil det sandsynligvis være vanskeligt at indgå denne aftale som følge af den atypiske baggrund for spørgsmålet om forgasningsanlægget. Det har faktisk vist sig, at de organer, der var ansvarlige for at stille garantier og sørge for de sikkerhedsmæssige aspekter, har undladt opfyldt deres beskyttelsesforpligtelser. Der er blevet fremhævet væsentlige forsinkelser med hensyn til udarbejdelsen af eksterne nødplaner samt med hensyn til kommunikationen med de offentlige organer og myndigheder, der var ansvarlige for håndteringen af nødsituationer, og det er ligeledes blevet understreget, at offentligheden ikke er blevet orienteret om adfærdskodeksen i forbindelse med risikoen for alvorlige ulykker, og at der ikke foreligger en objektiv vurdering af dominoeffekten af en eventuel ulykke på højrisikoindustrianlæg.
<P>
På denne baggrund mener vi, at dette er endnu et forsøg på at opføre et højrisikoanlæg, velvidende at der absolut ikke er truffet beskyttelses- og sikkerhedsforanstaltninger.
<SPEAKER ID="076" NAME="Formanden">
Mine damer og herrer! Vi har forlænget den del af mødet, hvor indlæggene højst må have en varighed af ét minut, med 15 minutter.
