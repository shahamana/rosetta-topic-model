<CHAPTER ID="023">
Indlæg af et minuts varighed (forretningsordenens artikel 150) 
<SPEAKER ID="203" NAME="Formanden">
Næste punkt på dagsordenen er indlæg af et minuts varighed om politisk vigtige sager.
<SPEAKER ID="204" NAME="Czesław Adam Siekierski" AFFILIATION="PPE">
(PL) Fru formand! I dag er det 61 år siden, at Schumans erklæring blev fremsat. Mange officielle festligheder, festivaler og parader bliver afholdt for at fejre jubilæet. Vi må ikke lade festlighederne gøre os blinde for de problemer, som EU i øjeblikket kæmper med. For det første skal vi besvare spørgsmålet om, hvorvidt den nationale egeninteresse, der har vist sig i forhandlingerne om de finansielle overslag, stemmer overens med vores grundlæggeres ønske om solidaritet? For det andet er initiativer, som vender den europæiske integration, som f.eks. det seneste initiativ til begrænsning af Shengenområdet, forenelige med Europas ånd? Endelig vil den aktuelle krise i euroområdet og den manglende solidaritet mellem medlemsstaterne i håndteringen af den forhindre, at dette ambitiøse projekt bliver en succes?
<P>
Der er desværre mange flere eksempler, der peger mod en krise i den europæiske integration. Ved dette jubilæum bør vi benytte lejligheden til at overveje seriøst, hvad vi skal gøre for at stoppe disse skadelige tendenser og vende tilbage til reel, dynamisk integration i fremtiden. Lad os forny Europas ånd i overensstemmelse med Robert Schumans ånd, således at de succeser vi indtil videre har oplevet i vores fælles projekt, ikke går i vasken.
<SPEAKER ID="205" NAME="Csaba Sándor Tabajdi" AFFILIATION="S&amp;D">
(HU) Fru formand! På Europadagen vil jeg gerne tale om fællesskabsidéen. Lovpakken om økonomisk styring er et nyt kapitel i Unionens liv. Hvis det nye system til styring af den økonomiske politik overholdes og håndhæves, kan det endelig tilskynde EU-medlemsstaterne til at udarbejde ansvarlige økonomiske politikker. Dette er imidlertid kun én af forudsætningerne for Europas stabilitet.
<P>
Den demokratiske tilbagegang, der for nyligt er set i flere medlemsstater, er et foruroligende fænomen. Regeringerne i visse medlemsstater har krydset grænserne for retsstatsprincippet, som tidligere blev betragtet som ukrænkeligt. De begrænser pressefriheden, som er afgørende for gennemførelsen af ægte demokrati.
<P>
Europa-Kommissionen og Rådet bør åbent bekæmpe den demokratiske tilbagegang. Hvis Kommissionen og Rådet ikke gør noget mod det demokratiske underskud i Unionen, vil det resultere i alvorlige problemer. Tak for Deres opmærksomhed.
<SPEAKER ID="206" NAME="Filiz Hakaeva Hyusmenova" AFFILIATION="ALDE">
(FR) Fru formand, mine damer og herrer! EU har afsat 976 mia. EUR for perioden 2007-2013. En stor del af dette beløb er blevet tildelt programmer, hvor Europa-Kommissionen skal ansøges om støtte.
<P>
En bulgarsk undersøgelse har vist, at midlerne til størstedelen af de godkendte projekter er gået til tre eller fire europæiske lande, og at meget få af de andre deltager. Desværre har Kommissionen ikke en oversigt over disse resultater og deres årsager eller over merværdien af disse programmer, og jeg frygter, at der ikke vil blive taget højde for dette i den næste finansielle ramme.
<P>
Kommissionen lovede at anvende principperne om gennemsigtighed og ligebehandling i disse programmer. Det betyder også, at der skal gøres mere for at fremme muligheder og sikre mere retfærdig adgang til oplysninger.
<P>
Jeg er overbevist om, at Kommissionen bør tage skridt til at fremme programmer blandt interesserede europæere, samtidig med at den imødekommer behovene hos støttemodtagere fra nye tiltrædelseslande.
<SPEAKER ID="207" NAME="Marina Yannakoudakis" AFFILIATION="ECR">
(EN) Fru formand! I sidste uge mødte jeg i min lokale kirke en mand, som var ved at tilrettelægge en mindegudstjeneste for sin søn. Hans 37-årige søn var død af kræft året før. Ingen forældre burde opleve smerten ved at miste et barn. Som mor er det det værste, jeg kan forestille mig. Men vi har over 2 000 forældre, brødre, mødre og søstre i Cypern, som hver dag lider, fordi de ikke kender deres nærmestes skæbne.
<P>
I 1963-64 resulterede uroligheder og den efterfølgende tyrkiske invasion og besættelse af Cypern i 1974 i, at ca. 2 000 tyrkiske samt græske cyprioter forsvandt. Vi kender ikke deres skæbne, og i 1981 blev Komitéen for Forsvundne Personer nedsat, primært finansieret af EU. Det arbejde, de har gjort på dette område, har givet mange familier fred. Der er meget mere arbejde, der skal gøres, da over 1 500 personer stadig savnes.
<P>
Jeg opfordrer indtrængende Parlamentet til at støtte arbejdet i komitéen og støtte skriftlig erklæring nr. 10, som har humanitære mål og søger at bringe fred, minder og forsoning til disse familier.
<SPEAKER ID="208" NAME="Michail Tremopoulos" AFFILIATION="Verts/ALE">
(EL) Fru formand! I dag er det Europadag, og det minder os om de mål, som EU skal baseres på: En udvidelse af de europæiske institutioner og en fælles økonomisk politik, som efter vores mening skal have socialt retfærdig velstand og levedygtighed som prioriteter. Aftalen om euroen er imidlertid helt grundlæggende et skridt i den forkerte retning, idet den ikke gør andet end at indføre den traditionelle økonomiske ortodokse teori. Forsøg på at knytte euroen til konstante nedskæringer i den sociale stat og det konstante pres på lønningerne og pensionerne på lang sigt truer med at undergrave ikke blot den politiske samhørighed, men også det europæiske ideal.
<P>
Som reaktion på dette foreslår vi i De Grønne en aftale om levedygtig velstand: integreret finanspolitisk konvergens, et egentligt interventionistisk og ambitiøst europæisk budget og integration af de sociale og miljømæssige dimensioner. Det er derfor, vi ønsker at bane vejen for at kunne gå i en ny retning.
<P>
Ingen har imidlertid ret til at træffe livsforandrende beslutninger uden at spørge befolkningen. Den eneste løsning er grundlæggende dialog med og direkte ansvarlighed over for befolkningen. Tidligere tiders uforsonlighed hos dem, som udarbejdede den europæiske forfatning, betød, at vi ikke kunne institutionalisere europæiske folkeafstemninger. Vi kan imidlertid finde alternative løsninger, hvis vi har den politiske vilje dertil. Dette skylder vi Europa og dets fremtid.
<SPEAKER ID="209" NAME="Georgios Toussas" AFFILIATION="GUE/NGL">
(EL) Fru formand! I dag er det 66-års-dagen for den store antifascistiske græsrodssejr den 9. maj 1945, da den fascistiske-imperalistiske akse mellem Tyskland, Japan og Italien og deres allierede blev knust. Vi ærer de døde, de torturerede arbejdere, mænd og kvinder, som kæmpede for at knuse fascismen inden for de kommunistiske partier, de nationale frihedskæmpere og de antifascistiske bevægelser. Kræfterne bag den store græsrodssejr mod den fascistiske-imperialistiske akse var kommunistpartierne, og det sovjetiske folks heroiske kamp ændrede krigens gang, hvor prisen var over 20 mio. døde, tusindvis af sårede, ødelagte og udslettede landsbyer og en økonomi i ruiner. Det er en skamløs fornærmelse mod de millioner af døde og sårede, ofrene for den fascistiske og nazistiske bestialitet i Grækenland og Europa generelt, at EU forsøger at slette og forfalske historien: at gøre den 9. maj til en vulgær fejring som Europadagen, en dag, hvor de europæiske monopoler fejres, i stedet for dagen for den antifascistiske græsrodssejr. I dag lider arbejderklasserne og de fattige græsrodsklasser igen under en af de værste kapitalistiske kriser. De er ofre for det største angreb siden afslutningen af Anden Verdenskrig...
<P>
(Formanden afbrød taleren)
<SPEAKER ID="210" NAME="Gerard Batten" AFFILIATION="EFD">
(EN) Fru formand! En af mine vælgere i London har gjort mig opmærksom på alvorlige anklager mod en Vladimir Perisic, også kendt som dr. Vladmir De Rothschild, som giver sig ud for at være læge og specialistkirurg.
<P>
Det hævdes, at hr. Perisic ikke har nogen lægelige kvalifikationer, ikke er registreret af General Medical Council, og at han bruger sine falske lægelige kvalifikationer til at svindle sårbare personer. Han har angiveligt mødt David Cameron og overtalt det britiske sundhedsministerium til at overveje hans forslag om et kuponsystem til det britiske sundhedsvæsen. Som resultat deraf bragte en national søndagsavis for nyligt, i god tro, en artikel om ham. Dette kunne yderligere styrke hans legitimitet til at snyde dem, som har brug for lægehjælp. Han udgør potentielt en stor fare for offentligheden.
<P>
Hr. Perisic bør efterforskes af de relevante britiske myndigheder, og de relevante foranstaltninger bør træffes, hvis det viser sig, at anklagerne er korrekte. Den nationale presse kan også beslutte at spille en vigtig rolle i efterforskningen af denne sag.
<SPEAKER ID="211" NAME="Corneliu Vadim Tudor" AFFILIATION="NI">
(RO) Fru formand! Det er velkendt, at uanset hvor repræsentanterne fra Den Internationale Valutafond har været, er de blevet mødt af store folkelige opstande. I øjeblikket har disse despotiske bureaukrater udarbejdet en vanvittig aftale om Rumænien, ifølge hvilken mellem 150 og 200 af landets eksisterende 400 hospitaler vil blive lukket. Indtil videre er 71 hospitaler blevet lukket, hvilket har resulteret i uskyldige menneskers død. Den påståede årsag til dette er uhyrlig. Disse hospitaler er angiveligt urentable. Der er imidlertid ingen steder i verden, hvor hospitaler tjener penge, da de leverer en anden slags ydelse.
<P>
Det er derfor, jeg er oprørt over dette folkedrab, indgav en anmeldelse mod IMF's repræsentant i Rumænien, Jeffrey Franks, samt mod de lokale lejesvende. Jeg opfordrer Europa-Parlamentet og Verdenssundhedsorganisationen til at gøre noget for at forhindre, at en medlemsstat i EU bliver til en udryddelseslejr.
<P>
Lige nu er finansverdenen, som forsøger at indføre en ny verdensorden, ved at udrydde os, men i morgen kan det være, at de udrydder Dem. Jeg håber ikke, at IMF ønsker at erstatte al-Qaeda.
<SPEAKER ID="212" NAME="Iuliu Winkler" AFFILIATION="PPE">
(HU) Fru formand! Vi medlemmer af det ungarske samfund i Rumænien forestiller os fremtidens Europa som regionernes og lokalsamfundenes Europa, hvor romasamfundene også kan finde et hjem. I dag på Europadagen har formanden for Parlamentet sagt: "Vi bør ikke trække os tilbage bag vores inderste grænser, lad os kæmpe mod udfordringerne sammen".
<P>
Jeg har med bekymring fulgt de opblussende spændinger i Transsylvanien, hvor de små samfund vender sig indad som følge af spændinger, chikane eller frygt, og lukker de samfund, som de lever sammen med, ude. Det er åbenlyst i en europæisk region, at fremtiden for romasamfundet ikke ligger i kortsigtede delforanstaltninger, men i fremtidsrettede europæiske foranstaltninger, som er baseret på solidaritet og dialog.
<P>
Strategien for integration af romaerne, som er ved at blive udarbejdet under det ungarske formandskab, kan skabe et Europa for fremtiden for romasamfundene. Det er Kommissionens, Parlamentets, medlemsstaternes, de kompetente myndigheders og alle lokalsamfunds, samt vores alles, ansvar at sikre, at dette sker.
<SPEAKER ID="213" NAME="Ioan Enciu" AFFILIATION="S&amp;D">
(RO) Fru formand! Den reform af sundhedsvæsenet, som den siddende rumænske regering har foreslået, er endnu en i rækken af modreformer, som langsomt, men sikkert er ved at føre dette land ud i en social katastrofe. Hensigten bag den såkaldte sundhedsreform, som Boc-regeringen i Bukarest har foreslået, er at lukke hospitaler, reducere investeringer i medicinsk udstyr og gøre tusindvis af sygeplejersker og læger arbejdsløse, hvilket alt sammen er drastiske foranstaltninger, der gennemføres i et sundhedsvæsen, som allerede lider under en kronisk mangel på ressourcer.
<P>
Rumænien ligger på sidstepladsen på den europæiske rangliste over kvaliteten og kvantiteten af sundhedsydelser. Endnu flere nedskæringer i sundhedsvæsenet er et alvorligt angreb mod menneskeliv og integritet. Den såkaldte reform, som Boc-regeringen har foreslået, er et direkte angreb mod rettighederne i EU's charter om grundlæggende rettigheder. Jeg opfordrer på vegne af de rumænske borgere Europa-Kommissionen til at tage et standpunkt og blokere disse umenneskelige tiltag, som er til fare for menneskeliv og de grundlæggende rettigheder.
<SPEAKER ID="214" NAME="Ivo Vajgl" AFFILIATION="ALDE">
(SL) Fru formand! Den aftale, som palæstinenserne indgik i sidste uge, eller dvs. højtstående repræsentanter for Fatah og Hamas, hvor den nye midlertidige egyptiske regering var aktivt involveret, åbner nye muligheder for genoptagelse, eller rettere iværksættelse af en reel dialog mellem Palæstina og Israel om fred og sameksistens på grundlag af princippet om gensidig anerkendelse.
<P>
Jeg håber, at den israelske regering vil værdsætte de muligheder, som denne palæstinensiske aftale bringer.
<P>
Det er forkert at tvivle på, at palæstinensisk forening og aftalen om demokratiske valg vil bringe merværdi. Derfor hjælper erklæringerne fra premierminister Netanyahu om, at myndighederne i Ramallah må vælge mellem Israel og Hamas, hverken freden eller en løsning på konflikten eller gennemførelsen af projektet for, at de to stater kunne leve side om side i gensidig respekt.
<P>
Det er rigtigt, at de demokratiske forandringer, der finder sted i den arabiske verden, bør udgøre fundamentet for nye strukturer for sikkerhed, sameksistens og udvikling.
<SPEAKER ID="215" NAME="Ryszard Czarnecki" AFFILIATION="ECR">
(PL) Fru formand! Jeg tager igen ordet om et meget smertefuldt emne for polakkerne i Litauen. I dette land er kun 7 % af befolkningen polakker, men i visse områder er der naturligvis flere. Det er meget skuffende, at det polske mindretal før 2004, da Litauen blev medlem af EU, havde flere rettigheder, end det har nu. Det er et paradoks, at der har været tilbagegang, navnlig på uddannelsesområdet, efternavne skrives på polsk og rettigheder og privilegier for polakker i Litauen. Jeg mener, at Europa-Parlamentet, som med rette har udtalt sig til støtte for forskellige etniske mindretal i Europa og internationalt, også bør støtte det polske mindretal i Litauen.
<SPEAKER ID="216" NAME="Tatjana Ždanoka" AFFILIATION="Verts/ALE">
(EN) Fru formand! Min anmodning om at holde et indlæg af et minuts varighed om fratagelse af demokratiske rettigheder til at stemme ved valg og stille op til valg i Spanien blev sendt til sekretariatet sidste onsdag, hvor den spanske højesteret på anmodning fra den spanske regering havde forbudt valgkoalitionen Bildu dannet af to lovlige partier, Eusko Alkartasuna og Alternatiba, samt uafhængige kandidater.
<P>
Som medlem af den baskiske venskabsgruppe "Mod en fredsproces i Baskerlandet" var jeg blandt de, der underskrev den erklæring, hvor den spanske regering blev anmodet om at genoverveje sin holdning og træffe alle nødvendig foranstaltninger til at sikre, at valget den 22. maj overholder de grundlæggende demokratiske principper.
<P>
Sidste fredag fik Bildu efter en afgørelse fra den spanske forfatningsdomstol imidlertid lov til at stille op til valget. Jeg glæder mig meget over denne beslutning og håber, at valget den 22. maj i Baskerlandet vil blive gennemført i overensstemmelse med alle internationale standarder for demokrati og valgprocedure.
<SPEAKER ID="217" NAME="Rui Tavares" AFFILIATION="GUE/NGL">
(PT) Fru formand! Jeg er Parlamentets ordfører for flygtninge, og jeg vil sige, at denne opgave på det seneste har været noget deprimerende, ja faktisk af og til makaber. I sidste måned underrettede jeg Parlamentet om flere end 100 flygtninges død ud for kysten i Lampedusa, og nu, hvor vi stadig er ved at komme os over chokket over de 600 flygtninge fra Libyens forsvinden, hører vi om flere end 60, der døde lige foran NATO's og flere europæiske flåders skibe.
<P>
Lad os ikke tro, at vi ikke kan gøre noget ved disse tragedier. Der er meget, vi kan gøre, som vi skal gøre, og som vi er forpligtet til at gøre i medfør af de internationale konventioner, vi har undertegnet.
<P>
Jeg vil give tre eksempler på de 20 sekunder, jeg har tilbage. Rådet bør afslutte den fælles beslutningsprocedure vedrørende genbosættelse af flygtninge, som dette Parlament har stemt for, og som omfattede nødmekanismer til brug ved disse lejligheder. Der bør stilles forslag om en humanitær korridor for at fjerne de flygtninge, som FN's Højkommission for Flygtninge (UNHCR) anerkender som sådan, fra Libyen, og NATO bør overholde sit mandat om at beskytte civile, fra resolution nr. 1973, hvilket betyder, at der skal udføres redning til havs. Vi må ikke glemme, at undladelse af at hjælpe er en forbrydelse, som ikke bør ske i vores navn.
<SPEAKER ID="218" NAME="Anna Záborská" AFFILIATION="PPE">
(SK) Fru formand! Duff-betænkningen om det europæiske valg var alligevel ikke på dagsordenen for denne mødeperiode.
<P>
Lad os bruge tiden til at overveje den og derefter afvise den i næste måned. Idéen om en tværnational liste er absurd. Jeg har flere spørgsmål: Hvorfor skulle slovakiske, tyske eller italienske vælgere ville stemme på personer, de ikke kan forstå uden en tolk? Hvordan vil deres valgte parlamentsmedlemmer så repræsentere dem, hvis de end ikke kan læse breve, som deres vælgere har sendt til dem? Hvor mange gange vil et græsk parlamentsmedlem møde sine slovakiske vælgere? Hvad skal de snakke om? Desuden er det kun de store medlemsstater, der ville få fordele ved en tværeuropæisk liste. Vedtagelse af denne betænkning ville styrke alle euroskeptikernes anklager om, at EU har ambitioner om at blive en multinational stat. Det vil skabe tvivl om dette Parlaments demokratiske legitimitet og skabe endnu større afstand mellem borgerne og det europæiske projekt.
<SPEAKER ID="219" NAME="Spyros Danellis" AFFILIATION="S&amp;D">
(EL) Fru formand! Jeg ønsker at tale om behovet for at beskytte klimafondens gennemsigtighed og effektivitet. Et af de mest håndgribelige resultater af forhandlingerne om klimaændringer i Cancún var aftalen om en grøn klimafond med en hidtil uanset finansiering i størrelsesordenen 100 mia. USD. Mens det tværnationale udvalg, som blev nedsat inden for rammerne af FN, er ved at nå frem til fondens endelige form, så den kan godkendes i Durban i slutningen af året, er der stadig spørgsmål vedrørende udformningen af dette unikke og meget vigtige instrument, som ikke er blevet besvaret. Fonden skal udformes med omhu for at sikre, at den vil yde effektiv finansiering til tilpasninger til klimaændringer i udviklingslandene. Både de nylige kriminelle overgreb på Fællesskabets ordning med handel for emissioner og oplysningerne i den seneste rapport fra Transparency International om korruption inden for klimafinansiering er årsager til bekymring, ikke kun fordi kæmpe pengesummer er på spil, men også, og hvad vigtigere er, fordi en global kamp, som i modsætning til andre måske ikke kan kæmpes flere gange, er på spil.
<SPEAKER ID="220" NAME="Sergej Kozlík" AFFILIATION="ALDE">
(SK) Fru formand! I 1990 udnævnte József Antall sig selv til premierminister for alle ungarere, herunder ungarere, der lever uden for Ungarn.
<P>
I dag er Viktor Orbán gået endnu længere. Der er vedtaget en ny forfatning, som forpligter Ungarn til idéen om én ungarsk nation, der omfatter alle ungarere, hvilket betyder alle, der tilhører den ungarske etniske gruppe, uanset deres statsborgerskab. I modsætning til international ret, ifølge hvilken ansvaret for fremme og beskyttelse af et nationalt mindretal henhører under den stat, hvor det pågældende mindretal lever, fastlægges det også i denne forfatning, at Ungarn er ansvarlig for udenlandske ungareres skæbne. Den nye ungarske forfatning støtter også bestræbelserne på at etablere kollektivt, etnisk baseret selvstyre for ungarske mindretal i udlandet. Bestemmelserne i den ungarske forfatning kan være en metode til at blande sig i udenlandske staters indre anliggender og til at skabe spændinger mellem Ungarn og nabolandene. Dette passer ikke sammen med det demokratiske Europas ånd.
<SPEAKER ID="221" NAME="François Alfonsi" AFFILIATION="Verts/ALE">
(FR) Fru formand! Jeg ønsker at udtrykke vores lettelse efter den spanske forfatningsdomstols afgørelse om at lade Bildu-koalitionens lister deltage i Baskerlandets demokratiske valg. Denne afgørelse blev truffet i en appelsag. Den omstødte derfor afgørelsen fra den spanske højesteret, som igen havde forbudt det baskiske nationalistiske venstre at stille op til valget.
<P>
Ville det have været acceptabelt, i hjertet af EU, at borgere igen var blevet frarøvet retten til at stemme på kandidater, som de ønskede at støtte? Heldigvis har Spanien valgt at standse turen ned ad denne meget farlige vej for det europæiske demokrati. Vi kan kun glæde os over dette, og vi bør opfordre Bildu til at opfylde de mål, koalitionen har forpligtet sig til: en stopper for al politisk vold i Baskerlandet og opløsning af ETA.
<P>
Et nyt politisk klima er gradvist ved at dukke frem. Dialog er svært, men der er klart givet udtryk for et ønske om fred. Jeg ønsker, at Europa-Parlamentet fortsat retter stor opmærksomhed mod denne vigtige udvikling, fordi Baskerlandet ligger lige i hjertet af Europa. Det er afgørende for Europa. at denne fredsproces, som kommer 10 år efter den i Nordirland, modtager støtte og også kan gå sin gang.
<SPEAKER ID="222" NAME="Catherine Stihler" AFFILIATION="S&amp;D">
(EN) Fru formand! I 12 år har jeg stillet Kommissionen og Rådet et spørgsmål, som stadig ikke er blevet besvaret, da de hævder, at det er hypotetisk.
<P>
Torsdag stemte Skotlands befolkning ved parlamentsvalget, og det skotske nationalistparti vandt et flertal af mandaterne. Udsigten til en folkeafstemning om skotsk uafhængighed er nu ikke et spørgsmål om "hvis", men om "hvornår".
<P>
Under disse nye omstændigheder spørger jeg derfor igen Kommissionen og Rådet om, hvorvidt, hvis en del af en eksisterende EU-medlemsstat beslutter sig for at blive selvstændig, den nye stat ville forblive medlem af EU, eller hvorvidt den ville skulle ansøge om medlemskab igen. Skotlands befolkning fortjener et klart svar på et klart spørgsmål.
<SPEAKER ID="223" NAME="Pat the Cope Gallagher" AFFILIATION="ALDE">
(GA) Fru formand! Jeg taler om de brande, der hærgede i mit amt - Donegal - og andre steder i Irland i sidste weekend, hvor de ødelagde skove, jord, hegn og dyreliv.
<P>
Jeg ønsker især at hylde brandvæsenet, som var ude at arbejde uden søvn i tre dage, og medlemmer af forsvarsstyrkerne - de, som arbejdede på jorden eller i helikoptere. De gjorde alt for at kontrollere ilden.
<P>
Jeg glæder mig over reaktionen fra lokalsamfundet - unge, landmænd, forretningsfolk, som kom ud for at hjælpe sammen med politiet og civilforsvaret. Nu skal vi lære af dette. Vi skal udarbejde en beredskabsplan, så ikke ét minut går til spilde, hvis noget lignende sker igen.
<P>
Jeg siger derfor dette for at takke alle disse mennesker.
<SPEAKER ID="224" NAME="Monika Smolková" AFFILIATION="S&amp;D">
(SK) Fru formand! For 100 år siden kæmpede vores forfædre for en otte timers arbejdsdag, et værdigt liv og bedre arbejdsvilkår.
<P>
En arbejdslov er et stykke lovgivning, i henhold til hvilken en stat udarbejder et system af grundlæggende sociale rettigheder for arbejdstagere. Den siddende regering i Slovakiet er i færd med at udarbejde en ændring af sin arbejdslov, som vil øge arbejdstiden til 56 timer om ugen og overtiden fra 400 timer til 560 timer. Desuden stiller den arbejdstagerne ringere, skaber usikkerhed for dem i beskæftigelse og reducerer den økonomiske støtte til dem, som mister deres arbejde.
<P>
Paradoksalt nok er de nye regler også destabiliserende for arbejdsgiverne. Fagforeningerne er gået på gaden for at give udtryk for deres modstand mod ændringen af arbejdsloven. Europa-Parlamentet erklærede 2010 for året for bekæmpelse af fattigdom. Hele Europa kæmper mod fattigdom. Den slovakiske regering vil give næring til arbejdsløsheden og øge fattigdommen med denne arbejdslov.
<SPEAKER ID="225" NAME="Ramon Tremosa i Balcells" AFFILIATION="ALDE">
(ES) Fru formand, mine damer og herrer! Jeg vil gerne meddele, at den cubanske menneskerettighedsaktivist Juan Wilfredo Soto García afgik ved døden i søndags, og jeg vil gerne udtrykke min dybeste sympati for hans familie.
<P>
Den cubanske regerings officielle historie er, at hans død skyldtes betændelse i bugspytkirtlen, men ifølge systemkritikere i Cuba blev Juan Soto banket ihjel af Castros kommunistiske regimes politistyrke.
<P>
Guillermo Fariñas, sidste års vinder af Sakharovprisen for menneskerettigheder, har anklaget den cubanske regering, og især førstesekretæren i kommunistpartiet Raúl Castro, for Juan Sotos død.
<P>
Det er sandsynligt, at Raúl Castro ansporede sine tilhængere til at bruge vold mod oppositionen i forbindelse med den nyligt afsluttede sjette kongres i Cubas kommunistparti, og cubanske systemkritikere peger på ham som den ansvarlig for dette seneste mord.
<P>
Jeg vil gerne fordømme Juan Soto Garcías død og tage afstand fra den manglende frihed og det manglende demokrati i Cuba.
<SPEAKER ID="226" NAME="Estelle Grelier" AFFILIATION="S&amp;D">
(FR) Fru formand, mine damer og herrer! Som De ved, blev det europæiske fødevarehjælpeprogram for de dårligst stillede mennesker i EU hurtigt vedtaget i løbet af den utroligt kolde vinter i 1986 og derefter knæsat i den fælles landbrugspolitik det efterfølgende år.
<P>
Dette program er blevet livsvigtigt for 13 mio. europæere, som har meget lille jobsikkerhed. Det letter presset på deres madbudget ved hjælp af uddelinger fra velgørenhedsorganisationer og sociale tjenester, og beløber sig til blot 1 EUR pr. europæer pr. år i støtte. Sammen med Federation of Food Banks, Secours populaire, Røde Kors og Restos du Coeur i Frankrig er jeg bekymret for fremtiden for dette program, efter at Domstolen satte spørgsmålstegn ved finansieringen inden for rammerne af den fælles landbrugspolitik.
<P>
Vores Parlament har ofte understreget, at retten til fødevarer er en grundlæggende ret. Vores institutioner gjorde 2010 til det europæiske år for bekæmpelse af fattigdom og social udstødelse.
<P>
At bruge juridisk utvetydighed som argument, som nogle medlemsstater forsøger at gøre, for at afskaffe et fødevarehjælpeprogram, som har vist sit værd, ville være katastrofalt for både de berørte personer og for Europas troværdighed og image. Det er derfor, at jeg opfordrer Kommissionen til at træffe de nødvendige politiske foranstaltninger til at beskytte, bevare og styrke dette program.
<SPEAKER ID="227" NAME="Iliana Malinova Iotova" AFFILIATION="S&amp;D">
(BG) Fru formand! De rumænske grænsekontrolstyrker har i mere end 10 dage ulovligt tilbageholdt et bulgarsk fiskerfartøj og dets kaptajn Hristo Spasov, som blev grebet 32 km øst for Rumæniens Sortehavskyst, der er et område uden for landets territorialfarvande.
<P>
Lige adgang til EU's farvande og ressourcer er et af de grundlæggende principper i den fælles fiskeripolitik. Dette princip bekræftes i Rådets forordning (EF) nr. 2371/2002. Efter Bulgariens og Rumæniens tiltrædelse til EU er begge landes havområder en del af de paneuropæiske farvande, og reglerne finder direkte anvendelse på deres nationale lovgivning.
<P>
De bulgarske myndigheder har fremsendt alle de nødvendige dokumenter til deres rumænske kolleger som bevis for, at fartøjet er registreret i det europæiske register og har alle tilladelser til at fiske i Sortehavet. På trods af dette er der ikke sket noget på den rumænske side. Det eneste svar har været, at det kun er den rumænske lovgivning og landets forfatning, der finder anvendelse.
<P>
Vi udtrykker vores dybe bekymring over, at lige adgang til EU's farvande fortsat er et stort problem for professionelle fiskere. Vi opfordrer parlamentsmedlemmerne fra Rumænien samt Kommissionen, som traktaternes vogter, til at gribe ind og mægle i denne sag.
<SPEAKER ID="228" NAME="Monika Flašíková Beňová" AFFILIATION="S&amp;D">
(SK) Fru formand! I går mindede vi afslutningen på Anden Verdenskrig, og i dag fejrer vi Europadagen. Det skal siges, at EU er en meget særpræget og unik model, som primært er bygget på demokrati og landenes sameksistens i EU.
<P>
På et tidspunkt, hvor vi fejrer et så vigtigt jubilæum, er det endnu mere nedslående for os, at det ungarske parlament, og senere den ungarske præsident, blot få dage før undertegnede en forfatning, som er i strid med de grundlæggende demokratiske principper. Det er også uheldigt, fordi den ungarske regering, og Ungarn som land, i øjeblikket har formandskabet for EU.
<P>
Viktor Orbán har som Ungarns premierminister behandlet de grundlæggende demokratiske principper respektløst. Det er ikke kun, at han har nægtet at samarbejde med oppositionen i forbindelse med vedtagelsen af denne grundlæggende lov for sit land, men også fordi, at med den måde, forfatningen er blevet udtænkt på, har han helt grundlæggende undermineret mindretals rettigheder og destabiliseret gode naboforbindelser mellem EU's medlemsstater. Derfor håber jeg, at Venedigkommissionens resultater vil blive brugt til at vedtage en beslutning, som viser, at Fidesz-regeringen er dårlig for Ungarn, i dette Parlament.
<SPEAKER ID="229" NAME="Silvia-Adriana Ţicău" AFFILIATION="S&amp;D">
(RO) Fru formand! Hvert år fejres den 9. maj som Europadagen, og jeg vil gerne benytte lejligheden til at lykønske alle europæiske borgere. I sin erklæring af 9. maj 1950 skrev Robert Schuman, den franske udenrigsminister, at Europa ikke kan dannes på én gang og heller ikke i en samlet opbygning, men gennem konkrete resultater - der først skaber en faktisk solidaritet. Formålet med Schuman-planen var at sikre sammensmeltning af markeder og udvide produktionen af kul og stål samt højne og skabe lige levestandarder for arbejdstagerne i disse industrisektorer.
<P>
I dag står medlemsstaterne over for økonomiske, finansielle og sociale kriser, hvilket mere end nogensinde før skaber behov for solidaritet og respekt for Unionens grundlæggende principper. Jeg opfordrer til, at hindringerne for den frie bevægelighed for rumænske og bulgarske arbejdstagere fjernes. Jeg anmoder også om støtte fra medlemsstaterne til en ny industripolitik og en ny innovationspolitik, som kan skabe arbejdspladser, så de europæiske borgere kan få et værdigt liv.
<SPEAKER ID="230" NAME="Kinga Göncz" AFFILIATION="S&amp;D">
(HU) Fru formand! Hvis vi ønsker at se resultater af romastrategien, skal vi samtidig forbedre uddannelses-, beskæftigelses-, sundheds- og boligsituationen og bekæmpe antiromanismen, hadefuld tale og diskrimination mod romabefolkningen. Ingen af disse vil være effektive, hvis vi ignorerer de andre.
<P>
Kommissionens romastrategi fokuserer kun på én side, de sociale opgaver, og selv der flytter den primært ansvaret over på medlemsstaterne. Desværre nævner den næsten ikke nødvendigheden af at bekæmpe antiromanismen, spørgsmålets menneskerettighedsdimension. Kommissionen gjorde ikke noget, da paramilitære grupper i ugevis truede romaerne i Gyöngyöspata i Ungarn, og den ungarske regering greb først ind, da spændingerne og provokationerne eskalerede til vold. Jeg frygter, at lignende situationer vil ske igen og igen, hvis Europa ikke viser vilje til at spille en større rolle i forbedringen af situationen for romaerne end det, der blev nævnt i Kommissionens meddelelse. Det er ikke for sent at ændre tingene. Vi vil gerne høre kommissær Viviane Redings holdning til disse spørgsmål.
<SPEAKER ID="231" NAME="Teresa Riera Madurell" AFFILIATION="S&amp;D">
(ES) Fru formand, mine damer og herrer! Jeg vil gerne henlede Deres opmærksomhed på, at 2011 er blevet udpeget til det internationale år for kemi til minde om, at Marie Curie fik tildelt Nobelprisen i kemi for nøjagtigt 100 år siden.
<P>
Med sloganet "Kemi - vores liv, vores fremtid" handler det om at gøre samfundet opmærksom på den rolle, kemien spiller for vores trivsel.
<P>
Kemi har muliggjort vacciner og antibiotika, som har fordoblet vores forventede levealder, og den spiller en afgørende rolle i udviklingen af nye energikilder og forbedring af fødevarer. Endvidere er kemiindustrien en strategisk sektor i Europa med 25 000 virksomheder, som direkte eller indirekte beskæftiger fem millioner mennesker.
<P>
Vi her i Parlamentet skal derfor gøre alt, hvad vi kan for at gøre det internationale år for kemi til en succes, fordi, som Marie Curie sagde, "nu er det tid til at forstå mere, så vi kan frygte mindre". I år er det tid til at imødekomme dette.
<SPEAKER ID="232" NAME="Formanden">
Forhandlingen er afsluttet.
