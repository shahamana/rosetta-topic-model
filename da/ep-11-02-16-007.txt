<CHAPTER ID="007">
Stemmeforklaringer
<P>
Mundtlige stemmeforklaringer
<SPEAKER ID="131" NAME="Giovanni La Via" AFFILIATION="PPE">
(IT) Hr. formand! Jeg støtter det kompromis, der er nået om direktivforslaget, for på trods af visse problemer synes jeg, det er en god tekst, der beskytter patienter mod de store farer, der følger af at tage forfalskede lægemidler. I årenes løb har vi set en enorm stigning i antallet af disse produkter, og de seneste skøn viser, at der sælges omkring 1,5 mio. lægemidler illegalt i Europa, især via internettet.
<P>
Disse oplysninger udgør en alvorlig trussel ikke kun mod patienter, men også mod europæiske producenter. Her står beskyttelsen af folkesundheden og forbrugerne på spil. De skal være sikre på, at medlemsstaterne vil træffe strenge sikkerhedsforanstaltninger og iværksætte effektive sanktioner. Med dagens afstemning vil der blive indført effektive og fleksible regler, og vi vil også bekæmpe organiseret kriminalitet.
<P>
For at forstå de sikkerhedskrav, sektoren er omfattet af, skal man bare huske på, at der i 2008 blev beslaglagt næsten 34 mio. ulovlige lægemidler. Vi kunne måske have været lidt dristigere med hensyn til lægemidlernes sporbarhed og aktive bestanddele fra tredjelande. Ikke desto mindre er det skridt, vi har taget i dag, stadig vigtigt.
<SPEAKER ID="132" NAME="Clemente Mastella" AFFILIATION="PPE">
(IT) Hr.formand! Kommissionens forslag om forhindring af, at forfalskede lægemidler kommer ind i forsyningskæden, sætter fokus på en bekymring, der er ved at blive en prioritet for alle europæere, nemlig kvaliteten og sikkerheden af de lægemidler, vi bruger hver dag.
<P>
Det er derfor nødvendigt at indføre en ny EU-strategi for bekæmpelse af det udbredte fænomen med spredning af forfalskede lægemidler med det dobbelte formål at kunne imødegå den voksende trussel mod folkesundheden og garantere alle patienters sikkerhed.
<P>
I de seneste betænkninger om emnet har man registreret en virkelig kraftig stigning i antallet af toldvæsenets beslaglæggelser af forfalskede lægemidler samt en stigende og derfor ekstremt farlig tendens til at forfalske ikke kun livsstilslægemidler, men også livreddende lægemidler, bl.a. lægemidler til behandling af kræft, hjertesygdom, psykiatriske forstyrrelser og infektioner.
<SPEAKER ID="133" NAME="Alfredo Antoniozzi" AFFILIATION="PPE">
(IT) Hr. formand! Antallet af forfalskede lægemidler, der blev beslaglagt langs EU's grænser i 2007, var 384 % højere end i 2005. Vi oplevede også en stigning i tendensen til forfalskning af selv livreddende lægemidler, bl.a. lægemidler til behandling af kræft og hjertesygdomme, psykiatriske forstyrrelser og infektioner.
<P>
Disse tal afspejler et alarmerende scenario, hvor patienter kan risikere at opleve situationer som mislykket behandling, der bringer deres helbred, og i nogle tilfælde deres liv, i fare. Jeg hilser Kommissionens forslag velkommen. I sin betænkning fremhæver fru Matias dog med rette de negative aspekter og punkter, hvor vi er forpligtede til at berolige borgerne.
<P>
Især vil jeg understrege, at Kommissionens forslag ikke giver udtømmende svar vedrørende et forfalsket lægemiddels art og kendetegn, virksomme bestanddel eller hjælpestof og heller ikke indeholder nogen definitioner på de forskellige parter i forsyningskæden, hvis roller og ansvarsområder bør afklares.
<P>
Sanktionerne i Kommissionens forslag er utilstrækkelige, men frem for alt tager forslaget ikke hensyn til salg af lægemidler på internettet, som er en af hovedkanalerne for forfalskede lægemidler, der kommer ind på det europæiske marked.
<SPEAKER ID="134" NAME="Iva Zanicchi" AFFILIATION="PPE">
(IT) Hr. formand! Jeg stemte for Matias-betænkningen, eftersom det er en trussel for hele det europæiske lægemiddelsystem, at forfalskede lægemidler kommer ind i den lovlige forsyningskæde, da det undergraver borgernes tillid til kvaliteten af de lægemidler, de kan købe på apoteker og andre lovlige distributionssteder.
<P>
Det er vigtigt at bremse det stadig mere udbredte fænomen med forfalskede lægemidler i alle EU-lande med henblik på at beskytte og sikre borgernes sundhed. De aktive bestanddele i et forfalsket lægemiddel kan nemlig være af dårlig kvalitet, helt fraværende eller til stede i en forkert dosering.
<SPEAKER ID="135" NAME="Licia Ronzulli" AFFILIATION="PPE">
(IT) Hr. formand! De officielle tal siger det hele. 1 % af de lægemidler, der sælges lovligt i EU, er forfalskede. Hvad værre er, viser de seneste undersøgelser, at fænomenet er stadig mere udbredt, og at omfanget heraf nu er gået ud over advarselsstadiet.
<P>
Som hr. Antoniozzi allerede har understreget, er forfalskning af livreddende lægemidler særlig profitabel, når disse lægemidler produceres i Indien eller Kina og herefter angives som europæiske produkter. Disse stoffer udgør en hidtil uset risiko, og de kan true de personers liv, der bruger dem til behandlingsformål.
<P>
Jeg stemte for betænkningen for at sige "nej" til cowboysalg via internettet, som er den foretrukne kanal til at bringe disse gifte ind på EU's lægemiddelmarked. Med vedtagelsen af dette dokument vil Parlamentet endelig kunne lade sin stemme høre og få de nødvendige midler til at finde og straffe disse mennesker, der ikke er spor bedre end narkotikahandlere, skrupelløse kriminelle, som i for lang tid har kunnet blive rige på syge menneskers bekostning.
<SPEAKER ID="136" NAME="Paolo Bartolozzi" AFFILIATION="PPE">
(IT) Hr. formand! Problemet med forfalskede lægemidler er et problem, der får stadig større konsekvenser på internationalt plan og i EU med et stigende antal tilfælde og fremskridt i udviklingen af disse produkter. Det er de udfordringer, fru Matias' betænkning - som er resultatet af langvarige og omhyggelige forhandlinger - har til formål at løfte.
<P>
Med betænkningen, som vi udtrykte vores støtte til, er der fastlagt en lovgivning, som med udgangspunkt i mere præcise og detaljerede definitioner inddrager alle aktører, stadier og aspekter i lægemiddelforsyningskæden - sikkerhed, sporbarhed og distributionskædens forpligtelser - med henblik på at opnå et godt kompromis.
<P>
Det er nogle af de spørgsmål, vi skal prøve at arbejde på med henblik på at nå det vigtigste mål om at fastlægge mere stringente standarder og forhindre, at forfalskede lægemidler kommer ind og således opnå en positiv og mere omfattende lovgivning, der sikrer borgernes sundhed og beskytter dem mod risikoen for alvorlige følger.
<SPEAKER ID="137" NAME="Sergej Kozlík" AFFILIATION="ALDE">
(SK) Hr. formand! Ifølge skøn er omkring 1 % af den samlede mængde lægemidler, der leveres lovligt til patienter gennem apotekerne i EU i dag, falske. Den procentdel er stadig stigende. Det handler om menneskers sundhed. Falske lægemidler kan have andre virkninger, end der er i de tabletter, lægen har ordineret. De kan også udgøre en sundhedsrisiko.
<P>
Forfalskning er en forbrydelse og skal medføre særlige straffe. Med den nye lovgivning, som jeg støtter, indføres der flere sikkerhedselementer og straffe for forfalskning. Den definerer et overvågningssystem, der forbedrer identifikationen af lægemidler, således at strømmen af lægemidler kan spores hele vejen fra producent til forbruger.
<P>
Salg af lægemidler via internettet er også omfattet af de nye regler. Det er en af de mest almindelige måder, hvorpå falske lægemidler kommer ind på EU-markedet.
<SPEAKER ID="138" NAME="Alajos Mészáros" AFFILIATION="PPE">
(HU) Hr. formand! Også jeg var glad for at støtte denne betænkning, for som mine kolleger har nævnt flere gange, viser skøn fra WHO, at der omsættes større mængder af forfalskede lægemidler i EU-medlemsstaterne. Antallet heraf er stadig stigende, og vi skal derfor gøre alt, hvad vi kan, for at forhindre, at forfalskede lægemidler kommer ind i forsyningskæden. Selv om det ikke truer hele lægemiddelindustrien, undergraver det stadig folks tillid til apotekerne, for ikke at nævne den kendsgerning, at forfalskede lægemidler kan indeholde aktive bestanddele af dårlig kvalitet. I henhold til skøn kan antallet af æsker af forfalskede lægemidler nå op på 42 mio. i 2020, hvilket udsætter den europæiske økonomi for en betydelig risiko.
<P>
EU's lægemiddelsektor har en samlet årlig omsætning på over 170 mia. EUR. Vi skal forebygge urimelig konkurrence fra udenlandske producenter, der bringer lægemidler på markedet, hvis fremstillingsproces ikke kan kontrolleres. Endvidere mener jeg, det er vigtigt, at vi drøfter spørgsmål som salg af lægemidler over internettet. Gennem virtuelle apoteker er produkter, som helt klart er receptpligtige, tilgængelige på det verdensomspændende web. For ikke at nævne, at det er den letteste vej, forfalskere kan indføre deres produkter i forsyningskæden.
<SPEAKER ID="140" NAME="Pier Antonio Panzeri" AFFILIATION="S&amp;D">
(IT) Hr. formand! Jeg stemte for et forslag til beslutning om status for Kroatiens medlemskab af EU inden for rammerne af udvidelsesprocessen, fordi jeg lægger stor vægt på at indlede denne proces og på de fremskridt, Kroatien har gjort.
<P>
Kort sagt håber vi, at udvidelsen vil fortsætte ud over Kroatien og ende med at omfatte hele det vestlige Balkan. Det er et af de centrale punkter i Europas naboskabs- og udvidelsespolitikker.
<P>
Min stemme går derfor uden tvivl til at støtte Swoboda-betænkningen.
<SPEAKER ID="142" NAME="Anna Záborská" AFFILIATION="PPE">
(FR) Hr. formand! Vi har været nødt til at vedtage en betænkning i dag om beskyttelse af patienter mod forfalskede lægemidler, til dels fordi den markedsliberalisme, Europa-Kommissionen står for, har åbnet døren for markedsføring af forfalskede produkter. Liberaliseret konkurrence fører til, at lægemidler bliver forfalsket til gavn for virksomhederne. Ofrene er forbrugerne.
<P>
Jeg stemte for denne betænkning, selv om jeg ikke er helt overbevist om, at definitionen på et forfalsket produkt er korrekt. Endvidere er det ikke helt klart, hvem der skal straffes, når der findes et forfalsket lægemiddel. Det er dog et indledende skridt i den rigtige retning, og vi vil om et års tid kunne se, om vores indsats var effektiv.
<SPEAKER ID="143" NAME="Giommaria Uggias" AFFILIATION="ALDE">
(IT) Hr. formand! Med den beslutning, vi har vedtaget i dag, er der opstillet vigtige principper for beskyttelse af forbrugerne ved at øge beskyttelsen mod spredning af forfalskede lægemidler. Det er et ekstremt farligt fænomen, og et af de væsentligste midler har været at dæmme op for onlinesalget af lægemidler af tvivlsom oprindelse. Gennem vedtagelse af en række garantier vil vi endvidere etablere strenge regler, der kræver tilladelser og inspektioner.
<P>
Det betyder dog ikke, at nogen former for sundhedsbeskyttelse og lægeordinationer neutraliseres. Det skal erindres, at medlemsstaternes lovgivningsmagt ikke påvirkes i den forbindelse, og at de kan bevare eller begrænse forbuddet mod onlinesalg af lægemidler inden for deres område.
<P>
Det er en mulighed for medlemsstaterne til bedre at regulere spørgsmålet, men vi skal huske, at borgerne kan bestille lægemidler fra en anden medlemsstat, og at denne regulering ikke skal ses som en anden mulighed for at gavne lægemiddelindustrien. I stedet skal vi fortsætte videre ad liberaliseringssporet, som EU i øjeblikket udbreder ved at vedtage foranstaltninger som den her.
<SPEAKER ID="144" NAME="Miroslav Mikolášik" AFFILIATION="PPE">
- (SK) Hr. formand! Vi forhandler en lov om forfalskede lægemidler. Vi ved, at lægemiddelindustrien efter våben og narkotika, har de største fortjenester, og det er derfor ikke noget tilfælde, at kriminelle fokuserer på forfalskede lægemidler for at narre patienterne blandt vores medborgere.
<P>
Ofte indeholder et lægemiddel, der skal forestille at behandle kræft eller hjertesygdomme, ikke nogen af de effektive bestanddele eller kun en lille procentdel af dem, og denne forbrydelse sætter patientens sundhed og ofte endda liv på spil.
<P>
Det er godt, at vi også har vedtaget principper i denne tekst, nye principper, der skærper straffene for personer, som kaster sig ud i kriminelle aktiviteter på dette område, og det glæder mig, at EU har taget et skridt i den rigtige retning. Salg via internettet vil naturligvis blive bedre overvåget, og det gælder også salg gennem det almindelige forsyningssystem, som ofte sælger forfalskede lægemidler.
<SPEAKER ID="145" NAME="Cristiana Muscardini" AFFILIATION="PPE">
(IT) Hr. formand! I de seneste år er antallet af forfalskede lægemidler øget eksponentielt , og det er beklageligt, at Kommissionen - til trods for en 384 % stigning i salget af disse produkter mellem 2005 og 2007 - har været så længe om at handle. Vi er helt overbevist af ordføreren, der har søgt at forbedre Kommissionens tekst ved også at inddrage salg af lægemidler via internettet.
<P>
I de seneste år har jeg gentagne gange stillet Kommissionen spørgsmål vedrørende dette emne og fremhævet farerne ved det, men der er aldrig kommet noget svar og heller ikke truffet konkrete foranstaltninger. I dag ser vi derfor positivt på ordførerens bestræbelser på at forbedre teksten og håber, at europæernes sundhed fra nu af rent faktisk vil være en sag af største vigtighed for vores institutioner.
<SPEAKER ID="146" NAME="Alfredo Pallone" AFFILIATION="PPE">
(IT) Hr. formand! Jeg stemte for fru Matias' betænkning, da det er særdeles vigtigt at øge sikkerhedsstandarderne og fastlægge effektive, virkningsfulde og strenge regler for at forhindre, at forfalskede lægemidler kommer ind i EU. Det er et krav og en forpligtelse, som vi skal opfylde for alle europæiske borgere, der ofte ikke er klar over, at de køber et forfalsket lægemiddel.
<P>
Jeg er enig i betænkningens idé om at indføre forpligtelser, som ikke bare skal opfyldes af distributørerne, men af alle i forsyningskæden. Det er nemlig ofte i de forskellige komplekse led i distributionskæden, at højrisikoprodukter bliver indført. Overvågningen må dog ikke kun foretages, når produkterne bringes på markedet. Inspektionerne bør snarere foregå på de steder, hvor lægemidlerne og de aktive bestanddele fremstilles, bl.a. i tredjelande.
<P>
Jeg har imidlertid én bekymring, som jeg må give udtryk for, Jeg ville have foretrukket regler, der regulerede tingene mere effektivt ved at harmonisere de forskellige nationale love, også onlinesalg, med henblik på at beskytte europæiske borgere helt.
<SPEAKER ID="147" NAME="Antonello Antinoro" AFFILIATION="PPE">
(IT) Hr. formand! Jeg stemte for betænkningen, fordi den lovgivning, der kommer ud af den, er langt bedre end den, som blev indført med direktivet fra 2001. Her blev eneansvaret for overholdelse lagt på grossisterne uden på nogen måde at garantere lægemiddelforsyningskædens pålidelighed.
<P>
Med betænkningen, vi stemte om i dag, indføres foranstaltninger til yderligere at sikre lægemidlers sikkerhed som f.eks. optrapning af inspektionerne af producenter uden for EU på grundlag af en risikoanalyse. Den foreslåede ændring omfatter også behovet for at offentliggøre en liste over certificerede grossister i en EU-database, med andre ord distributører, hvis overholdelse af EU-lovgivningen ikke udelukkende er blevet fastslået gennem medlemsstaternes inspektion.
<P>
Vi kunne ikke desto mindre have håbet på et mere ambitiøst udfald. Jeg henviser især til indførelsen af obligatoriske inspektioner af produktionssteder i tredje lande, hvor der fremstilles aktive bestanddele. Disse blev udeladt med den begrundelse, at implementeringsomkostningerne ville have været for høje. Hvis de var blevet indført, kunne vi have undgået den ofte gentagne situation, hvor virksomheder i EU skal opfylde meget høje kvalitetsstandarder, mens virksomheder, der producerer i andre dele af verden, nyder godt af lovgivninger, som uden tvivl er mindre strenge. Jeg håber derfor, at der kan foretages forbedringer i fremtiden.
<SPEAKER ID="149" NAME="Francesco De Angelis" AFFILIATION="S&amp;D">
(IT) Hr. formand! Over 100 mio. arbejdstagere er i dag direkte eller indirekte afhængige af små og mellemstore virksomheder i Europa. Alligevel oplever små og mellemstore virksomheder en hidtil uset krise med manglende likviditet, bureaukratiske hindringer og begrænsninger samt administrative barrierer.
<P>
Heri ligger kernen i dette forslag til beslutning. Parlamentet opfordrer til kredit- og lånegarantiprogrammer til små og mellemstore virksomheder og en energisk EU-indsats, der er mere end blot en ønskedrøm om at bekæmpe de nye - og for mange prohibitive - krav mellem virksomheder og banker, især med hensyn til højere sikkerhedsstillelse og højere risikopræmier.
<P>
Til sidst er jeg enig i behovet for at øge midlerne inden for rammerne af programmet for konkurrenceevne og innovation betydeligt og for fast og bestemt at genoptage spørgsmålet om forenkling og rationalisering, således at virksomheder, der ønsker at få adgang til midlerne, kan få det uden at skulle ty til meget dyre eksterne konsulenter. Det er årsagerne til, at jeg stemte for denne beslutning: smv'erne og de 100 mio. europæiske arbejdstagere, som er beskæftiget i sektoren, forventer det af os.
<SPEAKER ID="150" NAME="Sergej Kozlík" AFFILIATION="ALDE">
(SK) Hr. formand! Af alle de praktiske aspekter af revisionen af EU-instrumenterne til støtte for finansieringen af SMV'er i den næste programmeringsperiode vil jeg navnlig fremhæve problemerne med ekstern finansiering. Det er tydeligt, at mange SMV'er fortsat primært er afhængige af kredit og lån. Det er bekymrende, at banksektoren kræver stadig større sikkerhed og højere risikopræmier, hvilket reducerer mulighederne for at opnå finansiering og disse virksomheders muligheder for at udnytte iværksætter- og beskæftigelsesmuligheder.
<P>
Det er derfor efter min mening nødvendigt, at vi styrker de enkelte programmer på medlemsstatsniveau, og at vi styrker EU's og Den Europæiske Investeringsbanks ressourcer med fokus på innovative finansielle instrumenter. Det er nødvendigt, at vi støtter den videre gennemførelse af garantiinstrumenter i forbindelse med revolverende lån - og jeg understreger dette - og udnyttelsen af finansielle instrumenter, der omfatter risikospredning, samt udvidelsen af mikrofinansieringsinstitutter.
<SPEAKER ID="151" NAME="Andrzej Grzyb" AFFILIATION="PPE">
(PL) Hr. formand! Dette er et vigtigt beslutningsforslag om ordningen for finansiel støtte til små og mellemstore virksomheder. Vi kritiseres til tider for, at vi på den ene side taler om denne erhvervssektors vigtige rolle - når vi taler om produktion, om skabelsen af en tredjedel af EU's BNP og om skabelsen af sikre arbejdspladser - men at vi på den anden side ikke tilvejebringer gode instrumenter, der kan yde finansiel støtte til disse virksomheder. De fleste EU-midler til udvikling og innovation går primært til store virksomheder på grund af deres krav. Dette skal ændres, fordi de små og mellemstore virksomheder ikke kan opfylde de krav, der stilles til dem.
<P>
Krisen har i alvorlig grad begrænset de små og mellemstore virksomheders adgang til kredit og lån, og nye regler for banksektoren kan gøre tingene endnu værre. Jeg kan nævne Basel III-pakken, som allerede er vedtaget, med hensyn til dens beredskabsstandarder. Muligheden for at få finansieret virksomhedernes udvikling, navnlig inden for innovation, er efter min mening særlig vigtig. Vi fremhæver de små og mellemstore virksomheders rolle, navnlig som en gruppe af "sovende innovatorer". Endnu flere af disse små og mellemstore virksomheder skal ind på det europæiske marked. Det vil hjælpe med at genoplive økonomien, skabe arbejdspladser og opfylde målsætningerne i Europa 2020-strategien.
<SPEAKER ID="152" NAME="Cristiana Muscardini" AFFILIATION="PPE">
(IT) Hr. formand! Vi skal evaluere og revidere de eksisterende instrumenter til støtte for finansieringen af små og mellemstore virksomheder i lyset af den næste flerårige finansielle ramme, hvis vi vil fokusere på genopretningen af realøkonomien i denne og andre sektorer, så vi kan overvinde krisen én gang for alle.
<P>
Vi skal også gøre det for at beskytte de små og mellemstore virksomheders interesser, hvis der indføres højere kapitalkrav for bankerne, som det foreslås i Basel III. Det nødvendiggøres også af den aktuelle situation for mange finansielle formidlere, som afskrækkes af de administrative byrder, der skabes af de komplekse europæiske finansielle bestemmelser, og som berøres af de vanskeligheder, der opstår som følge af de forskellige skatte- og støtteordninger. Det kræves, at EU's støtteprogrammer bliver mere ensartede, så der ydes bedre garantier og skabes en god balance mellem nationale ordninger og EU-ordninger.
<P>
Jeg støtter derfor forslaget om at oprette en one-stop-shop for de forskellige EU-finansieringsinstrumenter for SMV'er. Det er vigtigt, at vi forenkler budgivningen og procedurerne for markedsadgang, selv om det viser sig nødvendigt at øge finansieringen. Der er brugt enorme summer på at redde skødesløse banker. Det kan kun være et plus, hvis vi bruger 23 mio. på små og mellemstore virksomheder.
<SPEAKER ID="153" NAME="Alfredo Pallone" AFFILIATION="PPE">
(IT) Hr. formand! Jeg stemte for beslutningsforslaget, fordi vi efter min mening har brug for en europæisk strategi for SMV'er, der - som vi alle ved - er rygraden i vores økonomi og har brug for støtte og hjælp.
<P>
Disse hensyn kan derfor ikke ignoreres i EU's næste finansielle programmering, og de tilgængelige ressourcer skal øges og spredes. Dette er dog kun én foranstaltning, som oven i købet er utilstrækkelig. Der er behov for flere. Det er vigtigt, at vi handler ud fra en langsigtet strategi for at undgå nødløsninger eller engangsforanstaltninger - jeg tænker her på de nye finansielle regler, som EU forbereder sig på at gennemføre. Vi skal sikre, at disse nye regler ikke gør det vanskeligere at låne til virksomheder - jeg tænker også på Basel III.
<P>
Dette er den reelle nye udfordring, nemlig at forene og regulere banksystemet og samtidig forhindre, at omkostningerne overføres til virksomheder, borgere og SMV'er. Vi har brug for vækst for at hjælpe med at rehabilitere og støtte sektoren og omsætte vores idéer til praksis.
<SPEAKER ID="154" NAME="Marian Harkin" AFFILIATION="ALDE">
(EN) Hr. formand! Jeg støtter med glæde denne beslutning, men et af de største problemer for de små og mellemstore virksomheder er selvfølgelig adgang til kredit. Dette er en betydelig hindring for skabelse af arbejdspladser og også vækst. I lande, hvor der gennemføres strenge spareplaner - som mit eget land, Irland - er problemet særlig alvorligt, og vi skal omgående løse det.
<P>
Vi skal handle på EU-plan for at sikre, at bankerne er villige og i stand til at finansiere de små og mellemstore virksomheder. Rekapitalisering af banker er vigtig, men rekapitaliserede banker, mens SMV-sektoren er tvunget i knæ, er den direkte vej til katastrofe.
<P>
Jeg er bange for, at vi ender med et højt kapitaliseret banksystem, mens realøkonomien er i knæ. Vi taler om vækst, og det er den eneste mulighed for, at mange af de perifere økonomier kan komme væk fra den afgrund, de allerede befinder sig i. Ja, det er et spørgsmål om balance, men vi har en situation, hvor de finansielle institutter bliver raskere og raskere hver eneste dag, mens de små og mellemstore virksomheder stadig befinder sig på intensivafdelingen.
<SPEAKER ID="156" NAME="Clemente Mastella" AFFILIATION="PPE">
(IT) Hr. formand! De senere års demografiske udvikling gør det nødvendigt at overveje en strategi, der sikrer ny sammenhæng og kohærens på pensionsområdet, fremmer solidariteten mellem generationer og mennesker og bidrager til en sikker og tilstrækkelig indkomst efter pensioneringen.
<P>
Jeg er enig med ordføreren i, at der er store forskelle mellem pensionssystemerne i Europa. De er blevet ramt alvorligt af den finansielle og økonomiske krise med stigende arbejdsløshed, faldende vækst, lavere investeringsafkast og højere offentlig gæld. Pensionsfondene har støre problemer med at sikre tilstrækkelige pensioner og i nogle tilfælde overholde deres forpligtelser.
<P>
Under reformen af pensionssystemerne har mange medlemsstater gennemført omfattende besparelser. Finansiel bæredygtighed er vigtig, men vi skal også tage hensyn til behovet for at sikre en tilstrækkelig indkomst. Budgetbæredygtighed og pensionssystemernes tilstrækkelighed er ikke modstridende mål, men to sider af samme sag. Ægte bæredygtighed kan ikke opnås uden tilstrækkelig pensionsindtægt.
<P>
På baggrund af mine erfaringer som beskæftigelsesminister i Italien kan jeg sige, at de enkelte medlemsstater ikke kan indføre denne form for lovgivning, hvis medlemsstaterne ikke overholder bestemmelserne.
<SPEAKER ID="157" NAME="Jens Rohde" AFFILIATION="ALDE">
(DA) Hr. formand! For ikke så længe siden fastslog EU-Domstolen, at Tyskland skal have større åbenhed om og lave udbud af deres arbejdsmarkedspensioner. Jeg havde en hel del forventninger til, at det var en dom, der ville have en afsmittende effekt på andre lande i Europa. Det skete desværre ikke, og Kommissionen har ikke været villig til at rykke over for andre lande, der stavnsbinder deres folk til bestemte pensioner. Derfor er det også vigtigt, at Parlamentet nu har slået fast, at der skal være rentabilitet for borgerne i deres pensionssystemer. Der skal være åbenhed om omkostninger og afkast, og så skal vi fjerne barriererne for mobiliteten over grænserne. Det er alt sammen gode og sunde liberale principper, men tager man konsekvensen af det, så burde det jo også være sådan, at man kan flytte sin pension fra én kasse til en anden kasse, hvis ikke den arbejdsløshedskasse eller den pensionskasse, man har fået anvist af sin fagforening eller arbejdsgiver, gør sit arbejde ordentligt. Så langt nåede vi ikke i denne omgang, men vi fik dog taget et skridt på vejen i dag, og det synes jeg er godt for det indre marked og for borgernes muligheder for at få et ordentligt afkast af deres pensioner.
<SPEAKER ID="158" NAME="Alfredo Antoniozzi" AFFILIATION="PPE">
(IT) Hr. formand! På grund af deres pres på budgetterne spiller de sociale udgifter i øjeblikket en central rolle i medlemsstaternes økonomiske systemer. Det har vi oplevet i de seneste år, hvor arbejdsløsheden, fattigdommen og den sociale udstødelse er vokset, hvilket har resulteret i stadig større budgetunderskud i mange medlemsstater efterfulgt af problemer med finansieringen af pensioner.
<P>
Jeg glæder mig over fru Oomen-Ruijtens betænkning, som har til formål at tilføre nye impulser både på nationalt plan og på EU-plan med henblik på at indføre solide, langsigtede, sikre, tilstrækkelige og bæredygtige pensionssystemer.
<P>
Jeg vil dog benytte lejligheden til at minde om, at vi mangler fælles kriterier, definitioner og en dybdegående analyse, der grundigt forklarer de forskellige pensionssystemer og deres kapacitet til at opfylde borgernes behov. Jeg kan ikke se, hvordan vi kan behandle et så følsomt emne uden en sådan undersøgelse. Jeg opfordrer derfor Kommissionen til at udbedre denne mangel og gøre en indsats for at etablere en klassifikation af pensionssystemerne i medlemsstaterne samt et fælles sæt af definitioner for at gøre systemerne sammenlignelige.
<SPEAKER ID="159" NAME="Philip Claeys" AFFILIATION="NI">
(NL) Hr. formand! Jeg vil blot fremsætte et forslag. Der er frygtelig mange talere, der har overskredet deres tildelte taletid, i nogle tilfælde med hele 30 sekunder. Jeg vil opfordre Dem til at være strengere for at sikre, at den tildelte taletid overholdes. De må naturligvis også være streng over for mig i den henseende.
<SPEAKER ID="160" NAME="Formanden">
Eftersom vi gennemførte afstemningen så hurtigt, tænkte jeg, at jeg ville være mere fleksibel over for de medlemmer, der overskred deres tildelte tid. Hvis De anmoder mig om at være streng, vil jeg være streng, men selvfølgelig altid med måde.
<SPEAKER ID="161" NAME="Licia Ronzulli" AFFILIATION="PPE">
(IT) Hr. formand! Jeg sætter derimod pris på Deres generøsitet, fordi vi under forhandlingerne aldrig har mulighed for at tale mere end ét minut, og dette således er endnu en chance for at tale om og drøfte vores stemmeforklaringer, der trods alt vedrører essensen af de betænkninger, vi stemmer om.
<P>
Situationen for de europæiske pensionssystemer bliver værre og værre. Vi skal handle nu for at sikre, at mænd og kvinder opnår lige muligheder, så vi både beskytter alle, der vælger at gå på pension i dag, og beskytter alle, der lige er kommet ind på arbejdsmarkedet. I gennemsnit tjener kvinderne i EU stadig 18 % mindre end mændene.
<P>
Virkningen af denne lønforskel ses hovedsagelig ved pensionsalderen. Fordi kvinderne har tjent mindre i deres arbejdsliv, får de også en lavere pension. Det betyder, at kvinder i højere grad end mænd rammes af varig fattigdom. Navnlig i krisetider skal vi inddrage ligestillingsperspektivet i alle politikker og indføre nationale foranstaltninger, der aftales og koordineres på europæisk plan.
<SPEAKER ID="162" NAME="Andrzej Grzyb" AFFILIATION="PPE">
(PL) Hr. formand! Formålet med grønbogen er at indsamle medlemsstaternes synspunkter med hensyn til, hvordan det ønskede mål om tilstrækkelige, stabile og sikre pensioner opnås, idet det i Kommissionens rapport med rette konkluderes, at der for det første ikke er nogen grund til at harmonisere pensionssystemerne, at medlemsstaterne for det andet skal tilvejebringe forskellige former for udvikling af fremtidige pensioner, og at de først og fremmest skal anerkende en minimumspension for at beskytte befolkningen mod fattigdom. Medlemsstater, som f.eks. Polen, der har gennemført en vanskelig pensionsreform, som har resulteret i budgetunderskud og øget offentlig gæld, bør for det tredje ikke straffes under proceduren i forbindelse med uforholdsmæssigt store underskud. Pensionssystemet bør for det fjerde tilskynde til længere arbejdsliv, hvilket er i overensstemmelse med tendensen på arbejdsmarkedet. Konklusionerne er efter min mening i fuld overensstemmelse med Europa 2020-strategien og navnlig med beskæftigelsesstrategien og kampen mod fattigdom og social udstødelse.
<SPEAKER ID="163" NAME="Silvia Costa" AFFILIATION="S&amp;D">
(IT) Hr. formand! Jeg stemte for denne beslutning, fordi jeg mener, at det kompromis, der er opnået med så stor vanskelighed i vores udvalg, grundlæggende er positivt, idet det er et redskab til at minde medlemsstaterne om, at de skal sikre, at pensionerne er tilstrækkelige, er bæredygtige og kan overføres i hele Europa, i lyset af den betydelige befolkningsaldring.
<P>
Jeg har dog tre kritikpunkter, som Kommissionen forhåbentlig vil inddrage i den kommende hvidbog. Det første er den manglende anerkendelse af betydningen af den tredje søjle i pensionssystemerne. For det andet er der ingen fleksibilitetskriterier for kvinder i pensionsalderen, som ikke længere er i beskæftigelse, og der er ingen tilstrækkelig anerkendelse af perioder med pleje, når pensionsalderen fastlægges, selv om forskellen i pensionsindtægt mellem mænd og kvinder som følge af lønforskellen, perioder med pleje og større arbejdsløshed blandt kvinder anerkendes. Dette ville dog være ønskeligt. For det tredje skal de europæiske borgeres ret til et fælles program for velfærdsundervisning og information om deres pensions- og forsikringssituation bekræftes, navnlig for unge og arbejdstagere i hele deres arbejdsliv.
<SPEAKER ID="164" NAME="Hannu Takkula" AFFILIATION="ALDE">
(FI) Hr. formand! Det er meget vigtigt, at vi på europæisk plan forsøger at bevæge os hen imod tilstrækkelige, bæredygtige og sikre pensionssystemer. Vi skal naturligvis huske, at der er 27 forskellige medlemsstater i EU. Deres økonomiske situation varierer i mange henseender, og størrelsen af pensionerne varierer betydeligt. Vi skal grundlæggende sikre, at pensionsindtægten er tilstrækkelig i de forskellige medlemsstater.
<P>
Jeg er primært bekymret over pensionerne for de unge, som arbejder i de forskellige lande, de forskellige medlemsstater i EU. Hvordan kan vi sikre, at pensioner kan overføres på en mere tilfredsstillende måde fra ét land til et andet og ikke kun fra én pensionsfond til en anden, da der også er store problemer med det? Jeg håber, vi kan opnå fleksibilitet i den forbindelse. Her har vi måske brug for koordinering på tværs af alle EU-lande.
<P>
Jeg ved, at pensionsdebatten vil fortsætte. Jeg har for nylig læst, at den forventede levealder for børn født i Finland f.eks. er 100 år i 2010. Hvis vi går ud fra, at de bruger 30 år på at studere og 30 år på arbejde, så vil de være på pension i 40 år. Vi skal derfor bestemt se på systemerne på en ny måde, så vi kan håndtere denne situation på en måde, der er bæredygtig for alle.
<SPEAKER ID="165" NAME="Anna Záborská" AFFILIATION="PPE">
(SK) Hr. formand! Jeg stemte for betænkningen, selv om den grønbog, Kommissionen har udarbejdet, er behæftet med visse mangler. Europa 2020-strategien præsenterer os for en drømmefremtid. Grønbogen lancerer en drøftelse om den faktiske fremtid, men ignorerer virkeligheden. Et motiv er gennemgående i hele grønbogen, nemlig lad de gamle arbejde.
<P>
Grønbogens forfattere forsøger end ikke at finde en løsning på det punkt, hvor livet begynder. De bruger kun ordet "kvinde" seks gange. De bruger ordet "familie" tre gange, og ordet "barn" bruges en enkelt gang. Kommissionen bør derfor udforme sin hvidbog på en betydelig mere omfattende måde, lægge vægt på betydningen af moderskabet og kvinders uformelle arbejde, lytte til "Confederation of Families from all over Europa" og indføre et nyt obligatorisk punkt i alle sine politikker og strategier, nemlig "family mainstreaming".
<SPEAKER ID="166" NAME="Miroslav Mikolášik" AFFILIATION="PPE">
(SK) Hr. formand! Forskellene mellem de forskellige medlemsstaters pensionssystemer er enorme, og det skyldes, at dette område falder og fortsat skal falde inden for medlemsstaternes direkte beføjelser. Visse drøftelser er naturligvis vigtige, fordi EU og medlemsstaterne omgående skal finde en løsning på økonomiske og demografiske udfordringer, som f.eks. prognoserne om, at forholdet mellem indbyggere over 65 år og indbyggere i den arbejdsdygtige alder vil stige til 53 % inden 2060. Samtidig er der kun to arbejdstagere for hver pensionist. I den sammenhæng vil de gennemsnitlige offentlige udgifter til pensioner og udgifter vedrørende aldring naturligvis stige, og det vil blive stadig vanskeligere at sikre tilstrækkelige pensioner. Vi skal derfor opfordre borgere til at komme ud på arbejdsmarkedet, så vi øger beskæftigelsesniveauerne og den økonomiske vækst. Der lægges ikke nok vægt på familiens betydning, som min kollega, fru Záborská, sagde. Der er ingen, som taler om behovet for at få børn med henblik på at forbedre vores pensionssystem.
<SPEAKER ID="167" NAME="Dimitar Stoyanov" AFFILIATION="NI">
(BG) Hr. formand! Jeg stemte for denne betænkning, fordi det efter min mening er meget vigtigt, at der udvikles tilstrækkelige og bæredygtige europæiske pensionssystemer, navnlig i lyset af de demografiske processer, som Europa oplever, og i lyset af den kendsgerning, at vi har et kontinent med stigende befolkningsaldring og et stigende antal mennesker, der skal understøttes af mindre og mindre.
<P>
Jeg vil også sige, at ændringerne, som jeg støtter, herunder at Kommissionen skal nedsætte ekspertgrupper, som skal udvikle projekter med henblik på at støtte de nationale systemer, ikke må få for stor betydning. Pensionspolitik er medlemsstaternes politik, og Kommissionen må ikke udvide sine kompetencer, selv om dens råd altid er nyttige.
<SPEAKER ID="168" NAME="Czesław Adam Siekierski" AFFILIATION="PPE">
(PL) Hr. formand! Vi har vedtaget en særdeles vigtig betænkning om pensionssystemerne i Europa. Vi står derfor over for alvorlige demografiske udfordringer. Fødselstallet er meget lavt, den forventede levealder stiger, og de offentlige udgifter stiger på grund af befolkningsaldringen. Forhøjelse af pensionsalderen drøftes i mange lande. Den nuværende økonomiske og demografiske situation tvinger os til at overveje dette nøje.
<P>
Den forventede levealder er som sagt stigende. Vi arbejder under bedre forhold, og det betyder, at vi lever længere. Pensionssystemerne hører ind under medlemsstaternes kompetence. Det er dog på tide, at de koordineres på EU-plan, f.eks. med hensyn til gennemførelsen af det indre marked og kravene i stabilitets- og vækstpagten. Udgifterne til pensioner og lægebehandling har stor betydning for de offentlige finansers tilstand i de enkelte medlemsstater. Vi skal opfordre borgerne til at forlænge deres arbejdsliv via forbedrede arbejdsforhold og højere løn.
<SPEAKER ID="169" NAME="Marian Harkin" AFFILIATION="ALDE">
(EN) Hr. formand! Jeg hilser denne betænkning velkommen. Den vil forhåbentlig sættes fokus på pensioner på EU-plan.
<P>
Det centrale spørgsmål er efter min mening, hvordan medlemsstaterne vil finansiere tilstrækkelige pensioner til deres borgere. Hvilke systemer vil de indføre med en kombination af de tre søjler med henblik på at sikre, at deres pensionssystemer er bæredygtige?
<P>
Der er en gabende kløft mellem de nuværende pensionsydelser og det, der kræves for at yde pensioner på de nuværende niveauer i de næste 40 år. I henhold til beregninger fra et stort forsikringsselskab beløber kløften mellem de pensioner - både offentlige og private - vi yder i øjeblikket, og det, der skal bruges for at sikre pensioner på samme niveau om 40 år i EU-27, sig til 1,9 bio. EUR om året. Det er et svimlende tal, og selv om foranstaltninger, som f.eks. længere tid på arbejdsmarkedet og andre initiativer, måske kan hjælpe med at bygge bro over kløften, er der stadig et enormt sort finanspolitisk hul.
<P>
Jeg håber, at denne forhandling og Kommissionens efterfølgende hvidbog vil sikre, at vi begynder at behandle dette problem på en mere realistisk måde.
<SPEAKER ID="170" NAME="Seán Kelly" AFFILIATION="PPE">
(GA) Hr. formand! Jeg stemte med glæde for denne betænkning, fordi det efter min mening er på høje tid, at vi drøfter dette problem i Parlamentet.
<P>
Pensionsproblemet er på nuværende tidspunkt uden tvivl en bombe, der kan eksplodere når som helst, og det vil blive værre i fremtiden. Men vi skal udrydde visse handlemåder. I mit land er der f.eks. politikere, som går på pension nu og modtager flere penge i pension, end de tjente, mens de arbejdede. Det giver ingen mening.
<P>
Der er desuden pensionister, som får mere i pension, end de fik for 20 år siden, da de havde små børn og dyre huslån.
<P>
Disse problemer skal drøftes, og der skal oprettes en stor reserve med henblik på at udbetale pensioner i fremtiden.
<SPEAKER ID="171" NAME="Daniel Hannan" AFFILIATION="ECR">
(EN) Hr. formand! Vi kan nu se, hvad der menes med europæisk økonomisk styring, med finanspolitisk føderalisme. Uanset hvad vi ellers siger om EU's ledere, kan vi ikke klandre dem for at mangle ambitioner. Vi kan her se deres tørst efter magt. Frygtelig. Ubønhørlig. Grov og utæmmelig.
<P>
Vi taler ikke kun om skatteharmonisering, om en europæisk gældsunion, om automatiske finanspolitiske overførsler. Vi taler også om harmoniseringen af pensioner. Vi taler om harmonisering af lønningerne i den offentlige sektor. Vi taler om hele maskineriet i fælles økonomisk EU-styring.
<P>
Jeg er sikker på, at De kan se den logiske fejl her. Det sker som resultat af den monetære unions fiasko. Den europæiske monetære union har ikke fungeret, så lad os derfor gennemføre en europæisk økonomisk og finanspolitisk union. Tættere integration har ikke virket, så lad os derfor indføre endnu mere integration. I processen dømmer vi befolkningen i flere medlemsstater til fattigdom, der kunne forhindres, og udvandring, der kunne forhindres, for at vi kan opretholde vores indbildskhed.
<SPEAKER ID="172" NAME="Syed Kamall" AFFILIATION="ECR">
(EN) Hr. formand! Det er ganske klart, at vi på tværs af det politiske spektrum alle ønsker tilstrækkelige, bæredygtige og sikre europæiske pensionssystemer. Hvis vi begrænsede os til at sikre, at en arbejdstager i en medlemsstat kan flytte til en anden medlemsstat og tage sin pension med sig, så ville det være en gyldig idé at forfølge.
<P>
Vi skal dog være opmærksomme på pensionssystemernes forskellige strukturer i de forskellige medlemsstater. Nogle er mere privatbaserede, mens andre i høj grad er statsfinansierede. Mens vi bevæger os hen imod mere harmoniserede europæiske pensionssystemer, udtrykker mine vælgere bekymring for, at de vil blive tvunget til at redde underfinansierede eller dårligt forvaltede statslige pensionsfonde, ligesom vi har været nødt til at redde dårligt forvaltede lande og deres statsgæld.
<P>
Vi taler om bæredygtige pensioner, men samtidig indfører vi her politikker, som f.eks. direktivet om forvaltere af alternative investeringsfonde, som vil reducere afkastet af opsparing og investeringer for kommende pensionister. Vi skal sikre, at vi udsender et ensartet budskab.
<SPEAKER ID="173" NAME="Martin Kastler" AFFILIATION="PPE">
(DE) Hr. formand! Jeg stemte for Oomen-Ruijten-betænkningen og vil fremhæve to punkter. For det første er det uretfærdigt, at nogle lande i Europa har udbetalt mange pensioner alt for tidligt og derefter skal reddes af andre lande. Denne uretfærdighed kan naturligvis ikke refinansieres via EU. Vi har brug for europæisk koordinering på dette område.
<P>
Det andet punkt i denne betænkning, som jeg glæder mig over, er, at den præciserer, at medlemsstaterne selv er ansvarlige for pensionerne i overensstemmelse med subsidiaritetsprincippet. Det er bestemt tilfældet.
<P>
Jeg mener derfor, at denne betænkning er et skridt i den rigtige retning, idet vi i Europa på den ene side anerkender, at vores borgere ønsker øget koordinering på det sociale område, fordi de føler sig uretfærdigt behandlet, mens vi på den anden side tydeligt tilkendegiver, hvor hovedansvaret ligger, nemlig hos medlemsstaterne.
<P>
Denne betænkning er et skridt i den retning. Vi vil gøre alt, hvad der er muligt, for at sikre, at hvidbogen fortsætter denne indsats.
<SPEAKER ID="174" NAME="Anneli Jäätteenmäki" AFFILIATION="ALDE">
(FI) Hr. formand! Jeg stemte for dette forslag, selv om jeg vil minde alle om, at pensionspolitik ligesom social politik er et nationalt anliggende, og at beslutningskompetencen også skal forblive national. Der er alligevel behov for europæisk samarbejde i tilfælde, hvor borgere, der har arbejdet i andre EU-lande, og som derefter muligvis vender hjem til deres oprindelseslande, modtager pension fra de lande, de har arbejdet i. I dag er dette vanskeligt, og der er visse mangler i systemet. Dette er noget, som EU-medlemsstaterne skal løse. Hvis der er fri bevægelighed for arbejdstagere, skal pensioner også kunne overføres fra land til land.
<SPEAKER ID="175" NAME="Siiri Oviir" AFFILIATION="ALDE">
(ET) Hr. formand! Det glæder mig, at vi har behandlet denne betænkning, og at vi vedtager den i dag. Jeg stemte også for den. Det glæder mig, at denne betænkning ikke krænker medlemsstaterne, men at den tager hensyn til subsidiaritetsprincippet Den udstikker retningslinjer i stedet for obligatoriske regler. Det er klart, at betænkningens mål er at sætte nyt skub i konsolideringen af pensionssystemet med fokus på bæredygtighed.
<P>
Betænkningen giver medlemsstaterne nye idéer til at håndtere deres egne pensionssystemer, så de bliver mere tilfredsstillende. Flere punkter i betænkningen er blevet håndteret på en positiv måde, herunder mobilitet og overdragelighed, pensionsalder, rammerne for pensionssystemerne og deres relevans i forbindelse med Europa 2020-strategien. Et andet positivt punkt er, at betænkningen omhandler genoplivningen af EU-lovgivning. Jeg støttede Den Europæiske Tilsynsmyndighed for Forsikrings- og Arbejdsmarkedspensionsordninger, fordi den økonomiske krise har vist os, at der er behov for en sådan institution.
<SPEAKER ID="177" NAME="Roberta Angelilli" AFFILIATION="PPE">
(IT) Hr. formand! Jeg besøgte Kroatien flere gange i begyndelsen af 1990'erne under krigen, netop for at levere humanitær bistand, og det er en af grundene til, at Kroatiens tiltræden til EU er så vigtig for mig.
<P>
Kroatien har gjort meget. Det har reformeret retsvæsenet og den offentlige forvaltning. Det har bekæmpet korruption og organiseret kriminalitet, og det har beskyttet mindretalsrettigheder. Jeg er overbevist om, at Kroatiens tiltrædelse vil opmuntre de andre lande på Vestbalkan til at igangsætte og gennemføre nye demokratiske og gennemsigtige reformer og vil fremme en fremragende naboskabspolitik.
<P>
Der er dog stadig meget at gøre med hensyn til den omfattende etniske udrensning blandt den italienske befolkning i årene mellem 1945 og 1948, som de kroatiske myndigheders milits foretog under det tidligere jugoslaviske kommunistregime. Under udrensningen blev mere end 20 000 uskyldige ofre slagtet. Den 10. februar, mindedagen, mindes Italien massakrerne ved Foibe samt de landflygtige borgere fra Istra og Dalmatia - ikke kun for at mindes alle, der blev myrdet så brutalt, men også for at bekræfte rettighederne for de landsforviste, herunder rettighederne til ejendom, der blev beslaglagt i de pågældende år, og retten til at vende hjem.
<SPEAKER ID="178" NAME="Cristian Dan Preda" AFFILIATION="PPE">
(RO) Hr. formand! Jeg vil her gerne vende tilbage til nogle punkter, jeg rejste i forbindelse med nogle af de ændringsforslag, der blev fremsat sammen med Bernd Posselt, og som blev vedtaget i Udenrigsudvalget. Jeg vil for det første gentage håbet om, at tiltrædelsesforhandlingerne med Kroatien vil blive afsluttet i første halvdel af 2011, som annonceret i det ungarske formandskabs program. Set i dette perspektiv er det en symbolsk handling, fordi den finder sted 20 år efter erklæringen af uafhængigheden af den tidligere jugoslaviske republik. Hvis vi afsluttede forhandlingerne på denne måde, ville det på den anden side sende et meget stærkt budskab til de øvrige Balkanlande på et tidspunkt, hvor EU's tiltrækningskraft tilsyneladende er vigende. Endelig vil jeg fremhæve de kroatiske myndigheders beslutsomhed med hensyn til at bekæmpe korruption og organiseret kriminalitet. Dette viser, som vi også har bemærket ved andre lejligheder, at korruption ikke er fatalt, hvis der findes politisk vilje.
<SPEAKER ID="179" NAME="Philip Claeys" AFFILIATION="NI">
(NL) Hr. formand! Jeg stemte imod denne betænkning, selv om jeg er tilhænger af Kroatiens tiltrædelse af EU. Mit problem med denne betænkning er, at vi stadig insisterer på, at forhandlingerne skal afsluttes inden for de næste par måneder, selv om den lyder som én lang liste over de nuværende korruptionsproblemer i Kroatien. Vi burde faktisk tage ved lære af vores tidligere fejl.
<P>
I 2007 lod vi Rumænien og Bulgarien tiltræde, selv om vi viste, at de ikke havde opfyldt betingelserne, og at korruption var et alvorligt problem. Når vi ved, at der stadig er så mange alvorlige problemer, er det efter min mening forkert og uacceptabelt, at vi nu lægger os fast på en bestemt dato.
<SPEAKER ID="180" NAME="Andrzej Grzyb" AFFILIATION="PPE">
(PL) Hr. formand! I modsætning til hr. Claeys stemte jeg med glæde for denne betænkning om udvidelse og afslutningen af forhandlingerne med Kroatien. Dette er et centralt mål for det ungarske formandskab, som også vil være en stor gevinst for Kroatien og sende et vigtigt budskab til de øvrige lande i region, som håber at kunne tiltræde EU. De få kapitler, der er tilbage, inden forhandlingerne kan afsluttes, bør lukkes inden midten af året. Den vigtigste faktor er her den politiske vilje, der udvises af Kroatien, som har erklæret sin vilje til at gennemføre alle betingelser og kriterier for medlemskab. Denne politiske vilje vedrører også løsningen af de vanskelige forhold med landets naboer. Alle de lande, der for nylig er blevet medlem af EU, ved, at de sidste forhandlinger er de vanskeligste, fordi de omfatter mange bestemmelser, der gælder for store sociale grupper. Tilfældet med skibsværfterne i Kroatien er et godt eksempel på dette. Jeg ønsker stor beslutsomhed for Kroatien, og det ville glæde mig, hvis tiltrædelsestraktaten blev underskrevet under det polske formandskab.
<SPEAKER ID="181" NAME="Anna Záborská" AFFILIATION="PPE">
(FR) Hr. formand! Kroatien er et af de lande, der burde have tiltrådt EU for længe siden. Jeg stemte for denne betænkning, og jeg lykønsker ordføreren. Jeg vil gerne takke kommissær Füle for at have beskrevet omdrejningspunktet i den europæiske integrationspolitik, nemlig gensidig loyalitet. Jeg beklager dog, at punktet om religionsfrihed ikke er blevet undersøgt tilstrækkelig grundigt.
<P>
Kroatiens tiltrædelse af EU betyder ikke, at den kroatiske befolkning skal opgive sine gamle traditioner. Religion er en af disse, og jeg understreger, at der også i fremtiden skal udvises respekt over for aspekter vedrørende den kroatiske befolknings religionsfrihed. Dette er endnu et eksempel på gensidig loyalitet og rigdommen ved mangfoldighed, der i teorien burde kendetegne EU.
<SPEAKER ID="182" NAME="Miroslav Mikolášik" AFFILIATION="PPE">
(SK) Hr. formand! Tiltrædelsesforhandlingerne med Kroatien går nu ind i deres endelige fase. Gennem det sidste år har Kroatien udvist vilje til at fortsætte med de nødvendige reformer, navnlig med vedtagelsen af betydelige ændringer og tillæg til forfatningen, men også med harmoniseringen af lovgivningen til Fællesskabets regelværk, og jeg ønsker nu, at det ungarske formandskab afslutter tiltrædelsesforhandlingerne med Kroatien. Jeg glæder mig over det betydelige fremskridt, der er opnået inden for den offentlige forvaltning, økonomien og retsvæsenet, og det glæder mig, at Kroatien samarbejder aktivt i forbindelse med retsforfølgelsen af krigsforbrydere.
<P>
Udbredt korruption er dog fortsat et betydeligt socialt og økonomisk problem, som måske skal løses med hjælp fra EU, så dette negative fænomen ikke overføres til de europæiske strukturer, og jeg tror, at borgerne under folkeafstemningen i Kroatien vil bekræfte den kroatiske stats beslutning om at blive medlem af EU.
<SPEAKER ID="183" NAME="Czesław Adam Siekierski" AFFILIATION="PPE">
(PL) Hr. formand! Integrationen af Vestbalkan i EU garanterer, at regionen stabiliseres, og at der sættes skub i dens udvikling. Det land, der er nået længst i denne indsats, er Kroatien. Dets fremskridt på mange områder er opmuntrende, herunder i bekæmpelsen af korruption, men der er samtidig brug for en yderligere indsats, herunder med hensyn til retsvæsenets uafhængighed og øgede effektivitet, reformer af den offentlige forvaltning og konkurrencepolitik. Vi opmuntrer Kroatien til at stå fast i indsatsen for at forsvare mindretallenes rettigheder og støtte hjemvendte flygtninge. Et af de problemer, som skal løses af Kroatien, er forbedret samarbejde med Det Internationale Krigsforbrydertribunal vedrørende det Tidligere Jugoslavien. Det skal også vedtage og sætte skub i omstrukturerings- og privatiseringsplanen for skibsværfter, der er i vanskeligheder. Den største udfordring kan dog vise sig at være det kroatiske samfunds skepsis over for tiltrædelsen af EU. Jeg glæder mig over den aktive rolle, som Kroatien spiller i det regionale samarbejde og det forbedrede samarbejde med nabolandene, og over landets indsats for at skabe forsoning i regionen.
<SPEAKER ID="184" NAME="Seán Kelly" AFFILIATION="PPE">
(EN) Hr. formand! Jeg ser frem til Kroatiens tiltrædelse af EU, navnlig som irsk medlem af Parlamentet. Kroatien og Irland ligner hinanden befolkningsmæssigt - 4,5 mio. indbyggere - og får præcis det samme antal medlemmer af Parlamentet - 12. På et tidspunkt, hvor mange euroskeptikere taler om EU's sprængning og disintegration, er det ganske paradoksalt, at lande står i kø for at tiltræde EU, herunder Kroatien. De tiltræder ikke uden videre. De tiltræder som resultat af en meget streng tiltrædelsesproces, og Kroatien har gjort betydelige fremskridt i den henseende.
<P>
Jeg indrømmer, at der er problemer, navnlig vedrørende retsvæsenet, men jeg er sikker på, at disse problemer vil blive løst til sin tid. Intet land er fejlfrit. Herren sagde selv: "Den af jer, der er uden synd, skal kaste den første sten". Jeg ser frem til, at Kroatien tiltræder EU, og jeg tror, det vil blive et meget godt medlem.
<SPEAKER ID="185" NAME="Daniel Hannan" AFFILIATION="ECR">
(EN) Hr. formand! Kroatiens historie er i visse henseender historien om en række politiske unioner forenet af en herskende elite uden befolkningens samtykke: først unionen med Ungarn, derefter unionen med det habsburgske monarki, derefter det kortvarige kongerige af Serbien, Kroatien og Slovenien og dernæst naturligvis Forbundsrepublikken Jugoslavien. Det er derfor en form for fremskridt, at de almindelige borgere i Kroatien får det endelige ord med hensyn til EU-tiltrædelsen. I henhold til den nuværende forfatning skal der afholdes en folkeafstemning senest 30 dage efter indgåelsen af tiltrædelsestraktaten.
<P>
Jeg tror, dette kan medføre store reelle tab for Kroatien. Det er et land med en uddannet og arbejdsom arbejdsstyrke, der kunne opnå gode resultater ved at prissætte sig på markedet og udnytte fordelene ved forholdsvis billig eksport, men jeg er demokrat, og hvis Kroatiens befolkning stemmer for EU-tiltrædelse, hvis det er deres vilje, så vil jeg støtte deres bud, når det forelægges Parlamentet.
<P>
Jeg spørger blot, hvorfor nogle af de eksisterende medlemsstater ikke hører deres befolkning med hensyn til deres fortsatte medlemskab. I vigtige forfatningsmæssige spørgsmål som dette, forekommer det rigtigt, at de nuværende politikere ikke skal have mulighed for at foretage permanent opgivelse af suverænitet uden først at spørge dem, de repræsenterer. Vores parlamentarikere ejer ikke vores frihedsrettigheder. De er deres midlertidige og tilfældige vogtere, og hvis de vil fratage Westminster dets beføjelser, burde de være høflige nok til at anmode om vores tilladelse.
<SPEAKER ID="186" NAME="Syed Kamall" AFFILIATION="ECR">
(EN) Hr. formand! Når jeg drøfter spørgsmålet om udvidelse med mine vælgere, udtrykker mange af dem bekymring over nogle af de tidligere udvidelser. De er bekymrede over visse medlemsstater, der blev optaget, og som efter deres mening ikke havde løst problemer, som f.eks. korruption og ejendomsrettigheder. Jeg modtager breve fra vælgere fra medlemsstater, der tiltrådte EU for mange år siden, herunder især indehavere af ejendomsrettigheder i Spanien, idet mange af mine vælgere oplever, at deres ejendomsrettigheder undermineres, og at de ofte mister deres opsparing. Jeg modtager lignende breve fra borgere i Cypern og indehavere af ejendom i Bulgarien.
<P>
Lad os så set bort fra det og se på den aktuelle situation i Kroatien. De problemer, borgerne skriver til mig om, handler om pressefrihed, korruption og ejendomsrettigheder. Det er vigtigt, at vi ikke kun fejer dem ind under gulvtæppet og siger "tænk ikke på det; det vil løse sig med tiden". Disse lande og nye medlemsstater, der ansøger om optagelse i EU, skal berolige os på disse områder, så vi ikke overtager sådanne problemer, når EU udvides, og så de ikke forårsager problemer for borgerne i EU's nuværende medlemsstater.
<SPEAKER ID="187" NAME="Roger Helmer" AFFILIATION="ECR">
(EN) Hr. formand! Jeg har opholdt mig i Kroatien en del tid, og jeg har også bestræbt mig på at følge udviklingen i landet. Kroatien er et land, der er kendetegnet ved endemisk bestikkelse, korruption, pamperi og uforklaret velstand blandt de politiske klasser. Landet mangler den grundlæggende infrastruktur for et frit samfund. Retsstatsprincippet, ejendomsretten og retsgyldige kontrakter krænkes alvorligt i Kroatien. Retsvæsenet er fuldstændig låst fast, så borgere og virksomheder i Kroatien ikke effektivt kan påberåbe sig retfærdighed. De kroatiske medier er underlagt censur og intimidering.
<P>
Hvis dette land, Kroatien, betragtes som et land, der er værdigt til at tiltræde EU, så må himlen hjælpe os.
<P>
Skriftlige stemmeforklaringer
<SPEAKER ID="190" NAME="Luís Paulo Alves" LANGUAGE="PT">
I lyset af den alarmerende stigning i antallet af forfalskede lægemidler stemmer jeg for denne betænkning. Det kompromisforslag, der er opnået i serien af trepartsmøder under det belgiske formandskab, har demonstreret betydningen af at harmonisere sikkerhedsforanstaltningerne, navnlig med hensyn til ikkereceptpligtige lægemidler, og betingelserne vedrørende fjernelse eller erstatning, der foretages af ansvarlige for omemballering, hvilket vil sikre øget gennemsigtighed i sektoren. Gennemførelsen af sanktioner har også forbedret disse foranstaltninger, der er afgørende i kampen mod forfalskede lægemidler inden for den lovlige forsyningskæde.
<SPEAKER ID="191" NAME="Laima Liucija Andrikien" LANGUAGE="LT">
Jeg stemte for denne betænkning, hvori Parlamentet udtrykker sin holdning til direktivet for så vidt angår forhindring af, at lægemidler, som er forfalskede, kommer ind i den lovlige forsyningskæde. Vi skal inddrage de europæiske borgeres bekymringer over kvaliteten og sikkerheden af de lægemidler, de bruger, navnlig fordi eksperterne kan konstatere en alarmerende udvikling: en stærk stigning i toldvæsenets beslaglæggelse af forfalskede lægemidler (en stigning på op til 384 % siden 2005); en tendens hen imod forfalskning af livsvigtige lægemidler, hvilket kan have fatale konsekvenser; øget tilførsel af forfalskede lægemidler til de lovlige forsyningskæder. EU-borgerne skal være meget forsigtige, når de køber lægemidler på internettet, fordi risikoen for at få forfalskede lægemidler her stiger med op til 50 %. Patienterne skal kunne være absolut sikre på, at de lægemidler, de tager, virkelig er de lægemidler, de forventes at være. EU skal derfor reagere hurtigt og konstruktivt over for de nævnte farlige tendenser. Dette direktiv er første skridt i indsatsen for at sikre, at kun kvalitetslægemidler distribueres i EU. For at opnå dette mål er det efter min mening meget vigtigt, at vi indfører strenge kontrolforanstaltninger og fastlægger ansvaret på alle niveauer af fremstilling, distribution og salg. Så vil EU-borgeren føle sig trygge, når de bruger ægte kvalitetslægemidler.
<SPEAKER ID="192" NAME="Roberta Angelilli" LANGUAGE="IT">
Jeg er enig med fru Grossetête, som beklagede, at vi ikke er så krævende med hensyn til lægemidler som med fødevarer. Tallene, som er frigivet af WHO, og som citeres i europæiske undersøgelser, er alarmerende. Forfalskningen af lægemidler stiger konstant. I 2008 alene blev 34 mio. forfalskede lægemidler beslaglagt i EU, og det omfatter ikke onlinemarkedet for disse produkter, hvor det anslås, at 50-90 % af de udbudte lægemidler er forfalskede. Vi taler om handel med ikke kun anabolske steroider, opkvikkende midler, diuretika og hormoner, men også om lægemidler, der bruges til behandling af en række livstruende sygdomme, og som i dette tilfælde sælges frit og til lavere priser, selv om de er receptpligtige.
<P>
Streng regulering for at beskytte folkesundheden er efter min mening afgørende - ikke kun i den lovlige forsyningskæde for lægemidler, hvor vi skal indføre anordninger, der kan spore ubrudthed i forbindelse med emballage og virksomme bestanddele med henblik på at fastlægge kilden, og hvor vi skal gennemføre kontroller af produktionssteder i tredjelande, men også på internettet. Vi skal indføre bestemmelser vedrørende onlinesalg, herunder indførelsen af et EU-certificeringslogo, en central database på nationalt plan, som indeholder alle godkendte detailhandlere, og strenge sanktioner mod personer, der handler med ulovlige produkter.
<SPEAKER ID="193" NAME="Elena Oana Antonescu" LANGUAGE="RO">
Forfalskede lægemidler er en global risiko. Repræsentanter for Verdenssundhedsorganisationen (WHO) advarer om, at forfalskede produkter langt fra indeholder de virksomme bestanddele, der er anført i indlægssedlen. De er i stedet baseret på stoffer, der er meget giftige for kroppen. De europæiske borgere skal efter min mening oplyses på både europæisk og nationalt plan om de sundhedsrisici, der er forbundet med produkter, som bestilles fra forskellige ukontrollerede websteder eller fra den ulovlige forsyningskæde, idet internettet er en af hovedruterne for tilførslen af forfalskede lægemidler til EU-markedet.
<P>
Jeg støtter det nye lovgivningsforslag, fordi det opdaterer de gældende bestemmelser og indfører sikkerhedsforanstaltninger, der garanterer identifikation, ægthed og sporbarhed for lægemidler fra fabrik til forbruger. Derfor stemte jeg for denne betænkning.
<SPEAKER ID="194" NAME="Zigmantas Balčytis" LANGUAGE="LT">
Jeg stemte for denne vigtige betænkning. Kommissionen bemærker i sin rapport, at antallet af beslaglæggelser af forfalskede lægemidler er stigende, og at der er en tendens til forfalskning af livsvigtige lægemidler til behandling af cancer og hjertesygdomme. Forfalskede lægemidler finder i stigende grad vej til den autoriserede distributionskæde. Dette er en alvorlig trussel mod EU-borgernes sundhed. Forfalskning af lægemidler er en kriminel handling, der forhindrer patienter i at få den nødvendige behandling, og som skader deres helbred med i visse tilfælde døden til følge. Derfor må direktivets første og vigtigste mål være at beskytte folkesundheden og sikre effektiv kvalitetskontrol af importerede lægemidler, da dette er en af hovedkanalerne til at få forfalskede lægemidler ind på det europæiske marked. Det er endvidere afgørende, at der etableres en inspektionsordning og et effektivt system til sporing af forfalskning. Det er afgørende, at vi effektivt regulerer og kontrollerer salget af lægemidler på internettet, da dette er en af hovedkanalerne til at få forfalskede lægemidler ind på det europæiske marked.
<SPEAKER ID="195" NAME="George Becali" LANGUAGE="RO">
Jeg stemte for denne betænkning, da de europæiske borgere bliver mere og mere bekymrede over lægemiddelkvaliteten og -sikkerheden. Patienterne skal kunne være absolut sikre på, at de lægemidler, de tager, virkelig er de lægemidler, de forventes at være. Anvendelsen af forfalskede lægemidler kan give fejl i behandlingen og være livstruende. Ligesom ordføreren mener jeg, at forfalskning af lægemidler er en kriminel handling, der forhindrer patienter i at få den nødvendige behandling, og som skader deres helbred med i visse tilfælde døden til følge. Derfor må direktivets første og vigtigste mål være at beskytte folkesundheden mod forfalskede lægemidler. Den folkelige bevidsthed omkring farerne ved at købe lægemidler over internettet skal øges. Vi skal garantere patienterne, at de kan genkende websteder, der overholder den relevante lovgivning. Det vil ikke være muligt at forklare offentligheden, hvorfor et direktiv, der sigter på at bekæmpe forfalskning af lægemidler, ikke inddrager internettet, som er den vigtigste indslusningsvej.
<SPEAKER ID="196" NAME="Jean-Luc Bennahmias" LANGUAGE="FR">
Nu hvor befolkningsaldring er en langsigtet demografisk tendens på hele det europæiske kontinent, vil udgifterne til lægemidler helt sikkert stige yderligere i vores lande. Vi skal vurdere indvirkningen af dette og overveje forbruget, men samtidig er det vigtigt, at vi bekæmper den øgede forfalskning af lægemidler. Bortset fra den skadelige finansielle indvirkning på den europæiske forskning er dette et påtrængende sundhedsproblem for Europa i dag. Parlamentet gjorde det rette ved at tage sagen op.
<SPEAKER ID="197" NAME="Sergio Berlato" LANGUAGE="IT">
Den aktuelle betænkning om forhindring af, at lægemidler, som er forfalskede med hensyn til identitet, historie eller oprindelse, kommer ind i den lovlige forsyningskæde, fremhæver et vigtigt spørgsmål for de europæiske borgere, nemlig kvaliteten og sikkerheden af de lægemidler, de bruger. Jeg glæder mig derfor over de bestemmelser, der vil gøre det muligt at bekæmpe de forfalskede lægemidler, og som er et nødvendigt skridt for at imødegå denne stigende trussel mod folkesundheden og sikre patienternes sikkerhed.
<P>
Efter omkring seks måneders forhandlinger er den aftale, der er opnået mellem Parlamentet og Rådet bestemt en forbedring i forhold til de nuværende regler. Den omhandler mere specifikt salget af lægemidler over internettet, som er den vigtigste indslusningsvej til EU-markedet for forfalskede lægemidler. Onlineapoteker skal have særlig tilladelse til at levere produkter til offentligheden over internettet for at drive virksomhed i medlemsstaterne.
<P>
Endelig støtter jeg skærpelsen af sanktionerne, fordi forfalskning af lægemidler efter min mening ikke skal betragtes som en mindre lovovertrædelse - tænk blot på konsekvenserne af forfalskning af livsvigtige lægemidler - men som en kriminel handling, der bringer menneskeliv i fare.
<SPEAKER ID="198" NAME="Adam Bielan" LANGUAGE="PL">
Sundhed er det vigtigste aktiv i alles liv. Tilgængeligheden af en række forfalskede lægemidler på markedet, navnlig livsvigtige lægemidler, har derfor med rette skabt frygt blandt borgerne. Det enorme og stadig stigende antal forfalskede produkter, der beslaglægges hvert år i EU, vækker bekymring. Vi skal derfor reagere målrettet mod dette fænomen, som ikke er andet end en organiseret kriminel aktivitet. Patienterne skal kunne være absolut sikre på, at de lægemidler, de tager, er ægte.
<P>
Derfor er jeg enig med ordføreren i, at beskyttelse mod forfalskede lægemidler skal være direktivets overordnede mål, som vi ikke må fravige. Jeg er helt enig i forslaget om at medtage onlinedistribution af lægemidler i direktivet. I sådanne tilfælde handler patienterne primært på egen hånd, og de kan ikke identificere et forfalsket produkt på baggrund af deres lægelige viden. Reglerne skal være klare, når det drejer sig om et så vigtigt spørgsmål som sundhed. Vi skal udrydde enhver risiko.
<SPEAKER ID="199" NAME="Vilija Blinkevičiūt" LANGUAGE="LT">
Jeg stemte for denne betænkning, fordi vi skal tage fat om en bekymring, som de europæiske borgere sætter højere og højere på dagsordenen, nemlig kvaliteten og sikkerheden af de lægemidler, de bruger. Data påviser en stærk stigning i toldvæsenets beslaglæggelse af forfalskede lægemidler. I 2006 blev der f.eks. beslaglagt 2,7 mio. lægemidler ved EU's grænser, og i 2007 blev der beslaglagt 2,5 mio. Det var en stigning på 384 % sammenlignet med 2005. I henhold til betænkningen er der en tendens væk fra forfalskning af livsstilsmedicin over til livsvigtige lægemidler, herunder lægemidler til behandling af cancer og hjertesygdomme, psykiatriske lidelser og infektioner. Behandling med sådanne forfalskede lægemiddel kan have fatale konsekvenser. Der er desuden en tendens til at sigte på den klassiske forsyningskæde. Udover internettet sigtes der i stigende grad mod den autoriserede distributionskæde. Af de 13 medlemsstater, som havde data, indberettede syv medlemsstater tilfælde af forfalskede lægemidler i den lovlige forsyningskæde. Patienterne skal kunne være absolut sikre på, at de lægemidler, de tager, virkelig er de lægemidler, de forventes at være. Anvendelsen af forfalskede lægemidler kan give fejl i behandlingen og være livstruende. Jeg mener derfor, at beskyttelsen af folkesundheden mod forfalskede lægemidler bør stå i centrum for direktivet. Dette fokus bør ikke svækkes af yderligere målsætninger.
<SPEAKER ID="200" NAME="Sebastian Valentin Bodu" LANGUAGE="RO">
Forfalskning af lægemidler er blevet en indbringende forretning med minimal risiko for retsforfølgelse. Denne situation understreges af den kendsgerning, at toldmyndighederne alene i 2008 beslaglagde mere end 34 mio. forfalskede lægemidler i Europa. EU er ganske vist endnu ikke i samme situation som andre geografiske områder, hvor op til 30 % af lægemidlerne på markedet er forfalskede. EU må dog ikke tillade, at en sådan situation opstår. Det anslås i dag, at 1 % af de solgte lægemidler er forfalskede, men der er alvorlige tegn på, at denne andel er stigende. Det er hensigten, at de nye sikkerhedsforanstaltninger, som Parlamentet har vedtaget, sanktionerne mod producenter af forfalskede lægemidler og kontrolordningerne mellem producenter og forbrugere skal standse væksten af det sorte lægemiddelmarked i EU.
<P>
Indførelsen af nye og obligatoriske sikkerhedsforanstaltninger, som regulerer handelen med lægemidler, herunder lægemidler, der sælges via internettet, er et glædeligt skridt. Salg af forfalskede lægemidler er en kriminel handling med alvorlige konsekvenser, der kan ramme et stort antal forbrugere, som i mange tilfælde vælger den nemme mulighed for at bestille lægemidler på internettet, som de ellers ikke kan få adgang til uden recept.
<SPEAKER ID="201" NAME="Vito Bonsignore" LANGUAGE="IT">
Antallet af forfalskede lægemidler stiger stærkt i alle europæiske lande. Dette bekræftes af nylige undersøgelser, som viser, at der hvert år sælges 1,5 mio. forfalskede pakker i Europa via den lovlige forsyningskæde for lægemidler. Nye undersøgelser viser også en bekymrende stigning i denne praksis, som også omfatter salg af lægemidler via internettet, og som - hvilket er endnu værre - i stigende grad involverer nye livsvigtige lægemidler.
<P>
Der skal derfor gennemføres en ny europæisk strategi så hurtigt som muligt, så vi kan bekæmpe denne praksis og beskytte folkesundheden og de europæiske borgere endnu bedre. Jeg stemte derfor for denne betænkning, fordi den sikrer et godt kompromis, som primært har til formål at beskytte patienterne, så de ikke modtager forfalskede lægemidler.
<SPEAKER ID="202" NAME="Maria Da Graça Carvalho" LANGUAGE="PT">
Vi skal handle omgående for at imødegå den alarmerende stigning i antallet af lægemidler, som er forfalskede med hensyn til identitet, historie eller oprindelse. Disse produkter indeholder normalt stoffer af dårlig kvalitet eller forfalskede stoffer, som udgør en alvorlig trussel mod folkesundheden og svækker patienternes tillid til den lovlige forsyningskæde. De kontrolkrav, som lægemiddelproducenter er underlagt, skal intensiveres for at undgå disse risici. Sikkerhedsforanstaltningerne for lægemidler skal harmoniseres i EU og skal gøre det muligt at identificere og ægthedskontrollere hver enkelt pakke. De skal også udpege forfalskede produkter og samtidig sikre, at det indre marked for lægemidler fungerer. Risikovurderingen skal omfatter kriterier, som f.eks. prisen på lægemidler og forfalskede lægemidlers historie i EU og tredjelande, samt indvirkningerne af disse forfalskede lægemidler på folkesundheden, hvad angår den særlige karakter af de pågældende produkter og alvoren af de lidelser, de er beregnet til at behandle. Sikkerhedsforanstaltningerne skal gøre det muligt at kontrollere hver eneste lægemiddelpakke, der leveres, uanset hvilken leveringsmetode der benyttes, herunder fjernsalg.
<SPEAKER ID="203" NAME="Nikolaos Chountis" LANGUAGE="EL">
Markedsføringen af forfalskede lægemidler er blevet en større trussel mod folkesundheden i de senere år. Der er bekymrende data, som viser, at flere og flere forfalskede lægemidler tilføres den lovlige forsyningskæde ud over internettet.
<P>
Jeg stemte for Matias-betænkningen, fordi:
<P>
1. Den sætter patientbeskyttelsen i centrum for lovgivningsforslaget, idet den omhandler foranstaltninger, der sikrer adgang til en høj standard for sikker og passende behandling og information.
<P>
2. Den omfatter og regulerer onlinesalg af lægemidler, som ikke var omfattet af Kommissionens forslag, selv om mere end 50 % af de lægemidler, der købes på internettet, er forfalskede.
<P>
3. Den omhandler sikkerhedsforanstaltninger for receptpligtige og ikkereceptpligtige (sortlistede) lægemidler med henblik på at forhindre, at forfalskede lægemidler kommer ind i den lovlige forsyningskæde.
<P>
4. Den kræver fuld sporbarhed for lægemidler og samtidig indfører et tidligt varslingssystem i alle medlemsstater, så lægemidler, der mistænkes for at være farlige, kan tilbagetrækkes.
<P>
5. Den betragter forfalskning af lægemidler som organiseret kriminalitet og indfører strenge sanktioner mod lovovertræderne.
<P>
6. Den anfører, at eksport af lægemidler fra EU til tredjelande skal opfylde de sikkerhedskriterier, der også gælder for import.
<SPEAKER ID="204" NAME="Carlos Coelho" LANGUAGE="PT">
Forfalskningen af lægemidler er organiseret kriminalitet, som bringer menneskers liv i fare på samme måde som narkotikahandel. Alligevel er denne form for kriminalitet hverken reguleret på samme måde eller underlagt samme niveau af sanktioner som narkotikarelateret kriminalitet. Ulovlig fremstilling af lægemidler ved at kopiere eller blot udelade deres virksomme bestanddele kræver ikke omfattende anlæg eller investeringer. Det er nemt at opnå store gevinster. Det anslås, at indtjeningen fra salg af forfalskede lægemidler i 2010 oversteg 50,6 mio. EUR, hvilket er en stigning på 95 % sammenlignet med de anslåede tal fem år tidligere. Denne stigning skyldes primært mangelen på detaljeret lovgivning i visse lande som følge af manglende ressourcer eller manglende vilje til at gennemføre den, og at det fastlagte niveau af sanktioner reelt ikke har en afskrækkende virkning.
<P>
Jeg støtter det kompromis, ordføreren har opnået. Det er afbalanceret og har primært til formål at beskytte patienterne. Dette er et skridt i den rigtige retning, selv om det ikke omfatter vigtige spørgsmål, som f.eks. at generiske lægemidler og ikkereceptpligtige lægemidler ikke er omfattet af gennemførelsen af sikkerhedsforanstaltninger.
<SPEAKER ID="205" NAME="Vasilica Viorica Dăncilă" LANGUAGE="RO">
På baggrund af de stadig stigende risici for patienter som følge af forfalskede lægemidler skal der omgående indføres midlertidige foranstaltninger, som kan styrke patientsikkerheden. Blandt disse foranstaltninger bør der være krav om, at indehavere af en fremstillingstilladelse, som fjerner eller tildækker synlige sikkerhedsforanstaltninger, der anvendes frivilligt af den oprindelige fremstiller, skal holdes fuldt ansvarlige i tilfælde af, at forfalskninger kommer ind i forsyningskæden som følge af deres handlinger.
<SPEAKER ID="206" NAME="Anne Delvaux" LANGUAGE="FR">
Jeg stemte for denne betænkning, fordi den har til formål på EU-plan at bekæmpe forfalskede lægemidler i den lovlige forsyningskæde uden at hæmme gennemførelsen af det indre marked for lægemidler. Det søger den f.eks. at gøre ved at indføre forpligtelser for aktører i distributionskæden, ved at forbyde, at aktører mellem den oprindelige producent og den endelige aktør i distributionskæden (generelt apotekeren) eller slutbrugeren (lægen/patienten) manipulerer (dvs. fjerner, ændrer eller tildækker) sikkerhedsfunktionerne på emballagen, og ved at indføre strengere kriterier ved import af virksomme lægemiddelbestanddele fra tredjelande og produktkontrol.
<SPEAKER ID="207" NAME="Diane Dodds" LANGUAGE="EN">
Kvaliteten af lægemidler er afgørende for sikkerheden og for at give forbrugerne fred i sindet. Vores vælgeres sundhed trues tydeligvis i stigende grad af disse produkter, som oversvømmer markedet, navnlig fordi forfalskningerne hele tiden bliver mere og mere avancerede. Dette er en folkesundhedsmæssig krise på globalt plan. Det anslås i dag, at måske 15 % af det globale udbud af lægemidler er forfalsket, og det anslås, at mere end 30 % af de lægemidler, der sælges i udviklingslande, er forfalskede. Borgerne skal være 100 % sikre på, at de produkter, de bruger, er sikre og egnede til formålet. Brugen af forfalskede lægemidler kan have alvorlige konsekvenser for en patients sundhed og kan medføre dødsfald. Det er afgørende med en omfattende strategi for løsningen af dette problem, både på nationalt og internationalt plan, så vi kan opretholde høje standarder for folkesundhed og sikkerhed.
<SPEAKER ID="208" NAME="Edite Estrela" LANGUAGE="PT">
Jeg stemte for betænkningen om forfalskede lægemidler, som omfatter foranstaltninger, der har til formål at bekæmpe den alarmerende stigning i antallet af forfalskede lægemidler i EU, herunder f.eks. sikkerhedsforanstaltninger til bekræftelse af produktets ægthed gennem hele forsyningskæden, for at beskytte patientsikkerheden og folkesundheden. Det glæder mig, at Parlamentet har besluttet at håndhæve disse sikkerhedsforanstaltninger ikke kun i den traditionelle forsyningskæde, men også for salg via internettet, som er den primære indslusningsvej for forfalskede lægemidler. Det glæder mig, at Parlamentet fremhæver behovet for at kontrollere lægemidler, der kommer ind i og forlader EU, og planlægger at indføre strenge sanktioner, da disse lovovertrædelser bringer liv i fare.
<SPEAKER ID="209" NAME="Diogo Feio" LANGUAGE="PT">
Forbrugersikkerhed er efter min mening afgørende, navnlig når de pågældende forbrugere også er patienter, der søger at blive helbredt - eller i det mindste opnå en væsentlig forbedring af deres sundhed - med de lægemidler, de tager. Forbrugersikkerhed er endnu vigtigere, når den har til formål at sikre ægtheden af lægemidler, der sælges på det åbne marked, uanset om det sker via traditionelle kanaler eller over internettet.
<P>
Jeg finder det derfor afgørende, at der vedtages meget klare bestemmelser vedrørende forfalskning af lægemidler, da dette vinder stigende udbredelse i hele Europa og resten af verden, og da det har ødelæggende konsekvenser for forbrugernes tillid, virksomhederne og - endnu værre - sundheden for patienter, der tager forfalskede lægemidler.
<P>
Jeg støtter derfor denne betænkning og lykønsker fru Matias med hendes arbejde og de kompromisser, hun har opnået.
<SPEAKER ID="210" NAME="José Manuel Fernandes" LANGUAGE="PT">
Den skjulte handel med lægemidler er allerede blevet sammenlignet med ulovlig våbenhandel og narkotikahandel. Det er en plage, der påvirker millioner af mennesker i verden, og som er et mareridt for alle, der er ansvarlige for folkesundheden. En person, der er syg, ofte kronisk eller uhelbredeligt, risikerer at tage lægemidler, der er uskadelige og uden virkning, eller endda at tage lægemidler, der er skadelige. Vi ved, at et stigende antal uægte eller forfalskede lægemidler er i omløb, og at det drejer sig om millioner. Det er afgørende, at vi bekæmper organiseret kriminalitet og grænseoverskridende handel og sætter en stopper for parallelle markedsføringskanaler, f.eks. via internettet. Jeg glæder mig derfor over vedtagelsen af forseglet emballage og indførelsen af et tidligt varslingssystem.
<P>
Jeg glæder mig over vedtagelsen af Parlamentets og Rådets direktiv, som vil forhindre, at forfalskede og/eller uægte lægemidler indføres i EU, ved at spore hele produktcyklussen, og som vil forstærke beskyttelsen af folkesundheden ved at forbedre kvaliteten og sikkerheden af de anvendte lægemidler. Endelig vil jeg lykønske ordføreren, min landsmand, fru Matias, med hendes arbejde.
<SPEAKER ID="211" NAME="João Ferreira" LANGUAGE="PT">
Dette er et problem med alvorlige konsekvenser for folkesundheden og medlemsstaternes økonomier. Forfalskningen af lægemidler og det alarmerende antal, der tilføres den lovlige forsyningskæde, er bekymrende problemer, som skal behandles og løses effektivt. Vi må ikke glemme, at lægemidler kun forfalskes og sælges illegalt, fordi økonomiske incitamenter tilskynder til dette. Hvis der findes generiske lægemidler til priser, som borgerne har råd til, bliver forfalskning mindre profitabel. Betænkningen omhandler det relevante problem med salg via internettet, som er en del af den lovlige forsyningskæde. Den henviser til vigtigheden af at øge den folkelige bevidsthed omkring farerne ved at købe lægemidler på denne måde. Vi fremhæver betydningen af at styrke samarbejdet og koordineringen mellem kompetente nationale myndigheder, Det Europæiske Lægemiddelagentur (EMA) og andre internationale organer med henblik på at udveksle information, sikre øget viden og forståelse af problemet og på den måde styrke bekæmpelsen.
<P>
Vi skal huske, at et sådant samarbejde også skal fokusere på andre områder, f.eks. lægemiddelovervågning. Der kræves øget gennemsigtighed af de eksisterende europæiske strukturer, f.eks. EMA, med hensyn til de undersøgelser, de gennemfører, og deres aktiviteter. Det opnåede kompromis er efter vores mening et positivt skridt i denne vigtige kamp mod dette problem.
<SPEAKER ID="212" NAME="Pat the Cope Gallagher" LANGUAGE="GA">
Kvaliteten og sikkerheden af lægemidler, der sælges til den irske befolkning, er af stor betydning. Jeg glæder mig over dette forslag, som har til formål at forhindre forfalskede lægemidler. Dette er en vigtig og nødvendig foranstaltning.
<SPEAKER ID="213" NAME="Bruno Gollnisch" LANGUAGE="FR">
Vi stemte for Matias-betænkningen om forfalskede lægemidler. Dette er bestemt et problem for folkesundheden og sikkerheden i Europa uden grænser, hvor de værste forfalskede varer eller blot varer af ringe kvalitet kan cirkulere frit. Der er dog ingen garanti for, at EU er i den bedste position til at løse ethvert problem, der opstår. EU kan endda være årsagen til dem, f.eks. med direktivet om traditionelle plantelægemidler fra 2004 koblet sammen med forordningen om ernærings- og sundhedsanprisninger af fødevarer fra 2006. I henhold til førstnævnte skal produkter registreres hos Det Europæiske Lægemiddelagentur, en procedure, der er så kompleks og dyr, at kun 200 plantelægemidler var blevet registreret ved udgangen af 2010. Den anden giver Den Europæiske Fødevaresikkerhedsautoritet beføjelser til at godkende eller afvise ernærings- og sundhedsanprisninger af fødevarer, herunder planter, en godkendelse, den giver så sjældent og på så vilkårlige betingelser, at det endda har stødt Kommissionen. Resultatet er, at den europæiske lovgivning favoriserer kemiske lægemidler og farmaceutiske laboratorier. Ønsker man at udrydde sektoren for naturmedicin? Hvem eller hvad vil det gavne? Ikke nødvendigvis de europæiske borgeres sundhed.
<SPEAKER ID="214" NAME="Sylvie Guillaume" LANGUAGE="FR">
Forfalskede lægemidler tegner sig nu for 10 % af de lægemidler, der sælges i verden, og Europa er på ingen måde sikret mod denne plage, der endvidere udvikler sig på en bekymrende måde. Det glæder mig derfor, at Parlamentet har godkendt denne tekst, da vi i Parlamentet har kæmpet for at forbedre Kommissionens indledende forslag, hvori lægemiddelindustriens konkurrenceevne blev prioriteret frem for de europæiske borgeres sundhed og sikkerhed. Denne nye tekst omhandler derfor også onlinesalg af lægemidler, der skal reguleres og kontrolleres mere effektivt af hensyn til alle.
<SPEAKER ID="215" NAME="Salvatore Iacolino" LANGUAGE="IT">
Jeg er enig med Matias-betænkningens krav om, at patienterne skal kunne være absolut sikre med hensyn til kvaliteten af de lægemidler, de tager. Undersøgelser viser tydeligt, at brugen af forfalskede lægemidler er så farlig for patienter, at deres liv bringes i fare. Forfalskning bør derfor betragtes som en kriminel handling, som kræver, at EU indtager en fast holdning.
<P>
Derfor støtter jeg punkterne i betænkningen, nemlig at der er behov for klare definitioner ikke alene for anvendelsesområdet, men også for de forskellige aktører i forsyningskæden, for at præcisere deres roller og ansvar; at sanktioner mindst skal ligge på samme niveau som dem, der typisk anvendes for ulovlige aktiviteter knyttet til narkotika; og at der skal være øget gennemsigtighed og regulering af salget via internettet, så forbrugerne kan skelne mellem illegale aktører og onlineapoteker.
<P>
Aktivt samarbejde mellem forskellige nationale og internationale agenturer er i dag mere end nogensinde afgørende for at etablere et mere effektivt system til bekæmpelse af lægemiddelforfalskning. Et sådant system kan sikre effektiv overvågning ikke kun af lægemiddelforfalskningen i EU, men også af forfalskede lægemidler, der eksporteres til tredjelande, og hvis antal fortsætter med at stige. Det grundlæggende princip bør i alle tilfælde være patienternes velfærd.
<SPEAKER ID="216" NAME="Juozas Imbrasas" LANGUAGE="LT">
Jeg stemte for denne betænkning, fordi vi skal tage fat om en bekymring, som de europæiske borgere sætter højere og højere på dagsordenen, nemlig kvaliteten og sikkerheden af de lægemidler, de bruger. Det anslås, at 1 % af de lægemidler, der i dag sælges til de europæiske borgere gennem den lovlige forsyningskæde, er falske. I andre dele af verden er mere end 30 % af lægemidlerne falske. Flere og flere nye og livsvigtige lægemidler forfalskes. Det er velkendt, at internettet er en af hovedkanalerne til at få forfalskede lægemidler ind på det europæiske marked. Lægemidler, der købes via internettet fra websteder, som skjuler deres faktiske fysiske adresse, anslås at være forfalskede i mere end 50 % af tilfældene. Folk, der søger efter billigere medicin på internettet, indfanges ofte af svindlere, der sælger forfalskede lægemidler med sundhedsfarlige bestanddele. Mange forfalskede lægemidler kommer ind i forsyningskæden under omemballering. Vi har i alt for lang tid manglet effektive foranstaltninger mod uærlige omemballeringsfirmaer og svindlere, der huserer på det udbredte internet, mens stadig flere mennesker køber lægemidler fra utroværdige websteder, der bringer deres sundhed eller endda liv i fare. Det glæder mig, at der er fastsat sanktioner mod forfalskere og foranstaltninger, der kan sikre strengere kontrol. Registrerede apoteker i lande, hvor salg af lægemidler via internettet er tilladt, skal have en særlig tilladelse. Deres websteder skal have et europæisk logo og være anført i den europæiske database. Patienterne skal kunne være absolut sikre på, at de lægemidler, de tager, virkelig er de lægemidler, de forventes at være. Beskyttelsen af folkesundheden mod forfalskede lægemidler bør stå i centrum for direktivet.
<SPEAKER ID="217" NAME="Peter Jahr" LANGUAGE="DE">
Det glæder mig, at Parlamentet og Rådet er nået frem til et kompromis vedrørende problemet med forfalskede lægemidler. Dette er særlig vigtigt, fordi forfalskningen af lægemidler nu er blevet et meget alvorligt problem, der har bredt sig til at omfatte livsvigtige præparater. Med de vedtagne foranstaltninger tager vi et vigtigt skridt i den rigtige retning uden overdrevent bureaukrati. Der indføres først og fremmest nye sikkerhedsforanstaltninger for emballagen, og overvågningen af distributionskanalerne forbedres. På den måde opnår vi større sikkerhed for patienterne - hvilket var bydende nødvendigt i lyset af omfanget af lægemiddelforfalskning - uden at indføre omfattende byrder for de involverede parter.
<SPEAKER ID="218" NAME="Jaroslaw Kalinowski" LANGUAGE="PL">
Vi tager medicin for at lindre smerte, mindske symptomer på sygdomme eller redde vores liv. Det sker ofte, at vi bruger mange penge på medicin - i mange tilfælde endda den største del af vores indkomst. Derfor forfalsker uærlige mennesker uden moralske principper lægemidler. Nogle gange dør en patient desværre, fordi han eller hun har taget sådanne lægemidler. Vi skal derfor intensivere forholdsreglerne med hensyn til import af lægemidler fra tredjelande, begrænse salget af lægemidler over internettet til et minimum, igangsætte en kampagne for at øge patienternes bevidsthed om risiciene ved at tage ikkegodkendte forfalskede lægemidler og en kampagne, der oplyser forbrugerne om eksistensen af forfalskede lægemidler på markedet. Jeg er enig med ordføreren i, at beskyttelse af ophavsrettigheder ikke er en prioritet her. Det vigtigste aspekt er menneskers sundhed og liv, og det er vores pligt at gøre alt, hvad der er muligt for at beskytte dem.
<SPEAKER ID="219" NAME="Constance Le Grip" LANGUAGE="FR">
Jeg stemte for direktivet om bekæmpelse af forfalskede lægemidler. I lyset af det antal forfalskede lægemidler, der beslaglægges i EU (mere end 34 mio. forfalskede piller blev konfiskeret i 2008), er det på høje tid, at EU opretter et effektivt sporingssystem med henblik på at garantere oprindelsen og kvaliteten af lægemidler i EU. Dette er så meget desto mere nødvendigt, eftersom de forfalskede lægemidler udgør en reel risiko for europæernes sundhed på grund af de stoffer - nogle gange giftige stoffer - de kan indeholde. De nye foranstaltninger, dvs. elektroniske serienumre på emballagen for receptpligtige lægemidler, så de kan spores fra producent til patient, begrænsning af håndteringen i omemballeringsfaserne og øget kontrol med producenter og grossister, er et konkret skridt fremad, der vil forbedre sikkerheden for befolkningen og patienterne i Europa.
<P>
Endelig vil jeg fremhæve det fremskridt, der opnås i denne tekst, med hensyn til onlinesalg af lægemidler. Det anslås, at 50 % af de lægemidler, der købes via internettet, er forfalskede, og derfor indføres der ved denne tekst et fælles logo, som gør det muligt at identificere lovlige onlineapoteker. Det er dog stadig op til borgerne i Europa at udvise årvågenhed, når de foretager sådanne køb på internettet.
<SPEAKER ID="220" NAME="Petru Constantin Luhan" LANGUAGE="RO">
Forfalskede lægemidler udgør en reel trussel mod hele lægemiddelsystemet i Europa, idet de - i tillæg til den fare, patienterne udsættes for ved at tage sådanne produkter - underminerer offentlighedens tillid til kvaliteten af de lægemidler, der sælges på apoteker. Antallet af forfalskede lægemidler stiger stærkt i EU. De kan indeholde ringere eller forfalskede bestanddele, eller de indeholder slet ingen, eller deres dosering kan være forkert. Selv om omfanget af dette problem stadig er relativ beskeden i Europa, i modsætning til andre regioner, stemte jeg for denne betænkning, da der efter min mening er en række faktorer, som underbygger behovet for omgående at gennemføre foranstaltninger på EU-plan. Det nye direktiv omfatter sanktioner mod producenter af forfalskede lægemidler, forbedrede sikkerhedsforanstaltninger og en kontrolordning, der har til formål at forhindre, at farlige lægemidler kommer ind i det europæiske marked.
<P>
Et opmuntrende aspekt er, at det er lykkedes for Parlamentet at udvide Kommissionens forslag med reguleringen af salget af lægemidler over internettet, som er den vigtigste indslusningsvej til EU-markedet for forfalskede lægemidler.
<SPEAKER ID="221" NAME="Elżbieta Katarzyna Łukacijewska" LANGUAGE="PL">
I dagens afstemning stemte jeg for betænkningen af fru Matias om forfalskede lægemidler. Det dokument, vi har vedtaget i dag, vil reducere det stigende problem med forfalskede lægemidler og indføre en effektiv ordning for overvågning af det europæiske marked fra producent til patient. Jeg er overbevist om, at koordinering mellem de forskellige nationale og internationale organer er påkrævet, og at vi styrker dette samarbejde ved at godkende betænkningen. Problemet med forfalskede lægemidler i Europa er et alvorligt problem, og Parlamentet sender med vedtagelsen af denne betænkning et klart signal til Kommissionen om, at dette problem kun kan bekæmpes gennem effektivt samarbejde og effektiv håndhævelse af sanktioner.
<SPEAKER ID="222" NAME="David Martin" LANGUAGE="EN">
Forfalskede lægemidler er allerede et udbredt problem i udviklingslandene, hvor 20-30 % af lægemidlerne på markedet er falske. De findes nu i stigende grad i EU. Det anslås, at omkring 1 % af de lægemidler, der sælges i Europa, er forfalskede. Ved denne nye aftale, som jeg tilslutter mig, indføres der obligatoriske sikkerhedsforanstaltninger, som f.eks. forseglinger og serienummer for receptpligtige lægemidler. Det vil gøre det muligt at spore dem. Generiske lægemidler er ikke omfattet af kravene, medmindre der er særlig risiko for, at et bestemt produkt forfalskes.
<SPEAKER ID="223" NAME="Jiří Maštálka" LANGUAGE="CS">
Udkastet til betænkningen fortsætter effektivt det arbejde, der blev udført i den foregående valgperiode. I Kommissionens forslag gives der ikke specifikke definitioner trods de mange henstillinger. En sådan tilgang kan resultere i ufuldstændig eller uigennemførlig beskyttelse af patienter, der bruger lægemidler. Derfor glæder jeg mig over ændringsforslag 120, som gør Kommissionens forslag langt mindre tvetydigt. Særlig nyttig er definitionen af et forfalsket lægemiddel. Den foreslåede tekst vedrørende "forsyningskæder" er også fremragende og vil styrke patienternes ret til beskyttelse, hvis den vedtages. Jeg mener, at det er nødvendigt at gennemføre betragtning 5c til ændringsforslag 120, som omhandler håndhævelse og overvågning af overholdelsen af EU's regler. Ændringsforslaget bringer EU's bestemmelser i overensstemmelse med EU-Domstolens afgørelser. I den sammenhæng giver den foreslåede tekst også medlemsstaterne mulighed for selv at træffe foranstaltninger for at sikre øget forbrugerbeskyttelse.
<SPEAKER ID="224" NAME="Jean-Luc Mélenchon" LANGUAGE="FR">
I sine ændringsforslag kræver Parlamentet ikke, at sikkerhedsforanstaltningerne udvides til at omfatte håndkøbsmedicin. Men vores medborgere køber store mængder af sådanne lægemidler. Deres sundhed er derfor i fare. Parlamentet kræver heller ikke, at Det Europæiske Lægemiddelagentur tilvejebringer fuldstændighed gennemsigtighed med hensyn til agenturets forskning og dets medarbejderes samarbejde med medicinalindustrien. Dette er dog nødvendigt. Det viser den skandaløse sag med benfluorex, som kendes under navnet Mediator i Frankrig. De fremsatte ændringsforslag går dog i den rigtige retning, navnlig ændringsforslagene vedrørende den offentlige godkendelse af websteder på internettet og sanktioner. Jeg stemmer derfor for denne betænkning.
<SPEAKER ID="225" NAME="Nuno Melo" LANGUAGE="PT">
Eftersom dette er et meget alvorligt problem, der bringer folkesundheden i EU i fare, er gennemførelsen af nye regler efter min mening nøglen til at beskytte patienter mod forfalskede lægemidler. Derfor indgav jeg den 23. april 2010 en forespørgsel til Kommissionen vedrørende en fælles operation, den såkaldte "Medi-Fake", som involverede de 27 medlemsstater, og hvor der blev beslaglagt 34 mio. forfalskede tabletter på kun to måneder.
<P>
Jeg har derfor altid støttet strenge foranstaltninger til bekæmpelse af denne situation for at standse en handel, der sikrer en indtjening på 45 mia. EUR til kriminelle netværk. Derfor stemte jeg, som jeg gjorde.
<SPEAKER ID="226" NAME="Willy Meyer" LANGUAGE="ES">
Jeg stemte for den lovgivningsmæssige beslutning om forslag til Europa-Parlamentets og Rådets direktiv om ændring af direktiv 2001/83/EF for så vidt angår forhindring af, at lægemidler, som er forfalskede med hensyn til identitet, historie eller oprindelse, kommer ind i den lovlige forsyningskæde, da den efter min mening styrker foranstaltningerne mod forfalskede lægemidler og deres distribution og derfor forbedrer beskyttelsen af borgerne. Det er endvidere positivt, at Parlamentets holdning forstærker gennemsigtigheden og retten til information som en metode til at forhindre denne ulovlige aktivitet. Det er efter min mening vigtigt, at den fokuserer på forbedringen af forebyggende foranstaltninger med hensyn til leveringen af forfalskede lægemidler via internettet. Jeg støtter intensiveringen af den retlige kamp mod distributionen af disse lægemidler via internettet, da de fleste forfalskede lægemidler kommer ind på det europæiske marked ad denne vej. Jeg stemte for teksten, da ændringsforslagene i betydelig grad forbedrer den tekst, Kommissionen har fremlagt, da de styrker kontrolforanstaltningerne, øger gennemsigtigheden, forbedrer adgangen til information og derfor muliggør øget beskyttelse af borgerne.
<SPEAKER ID="227" NAME="Louis Michel" LANGUAGE="FR">
Præsident Jacques Chirac sagde, at den mest utålelige ulighed var ulighed med hensyn til sundhed. Derfor stemte jeg for denne betænkning, der fokuserer på sundhed og dermed beskyttelsen af forbrugerne. Forfalskede lægemidler er en plage, der længe er blevet overset. Udviklingslandene er et indlysende mål, fordi prisen på lovlige lægemidler ofte overstiger de flestes økonomiske formåen, og kontrolforanstaltningerne næsten ikke fungerer eller er ikkeeksisterende, men vi kan nu konstatere, at flere og flere forfalskede lægemidler kommer ind i EU, navnlig via internettet. Dette udgør en stadig større trussel mod folkesundheden og sikkerheden generelt, og det findes i hele verden.
<P>
EU skal forblive årvågent og ihærdigt føre en målrettet politik mod denne uacceptable korruption. Det er i øjeblikket vanskeligt at sætte tal på dens økonomiske konsekvenser, da produktionen er blevet mere industrialiseret. Dette er et moralsk og etisk problem, der underminerer sundhedssystemernes troværdighed og effektivitet. Kampen mod forfalskede lægemidler skal derfor appellere til de politiske lederes samvittighed i hele verden.
<SPEAKER ID="228" NAME="Alexander Mirsky" LANGUAGE="EN">
Jeg støtter fuldt ud Marisa Matias' betænkning. Jeg mener dog, at de foranstaltninger, der er omhandlet i betænkningen, er utilstrækkelige. Vi skal udarbejde en pakke af foranstaltninger, som dækker ansvaret for distribution, formidling, produktion og salg af forfalskede lægemidler, og gøre denne pakke obligatorisk i alle EU-medlemsstater. Foranstaltningerne skal omfatte inddragelse af licenser fra leverandører og distributører af forfalskede lægemidler, maksimumsbøder og strafferetligt ansvar for alle med tilknytning til ulovlige aktiviteter vedrørende handel med lægemidler. De skyldiges ansvar skal svare til det ansvar, der tillægges narkotikahandlere. Kun på den måde kan vi stoppe distributionen af forfalskede produkter og lukke det sorte marked for lægemidler.
<SPEAKER ID="229" NAME="Andreas Mölzer" LANGUAGE="DE">
Befolkningens sundhed er samfundets største aktiv, og vi skal bruge alle midler til at fremme og beskytte den. Den øgede udbredelse af forfalskede lægemidler udsætter flere og flere patienter, herunder i Europa, for uoverskuelige risici, der endda kan betyde, at de mister livet. Jeg stemte dog mod betænkningen, fordi de foreslåede foranstaltninger, navnlig importkontrollen, efter min mening ikke er tilstrækkelig vidtrækkende.
<SPEAKER ID="230" NAME="Rolandas Paksas" LANGUAGE="LT">
Jeg stemte for denne beslutning, fordi forfalskning af lægemidler er et betydeligt problem i hele EU. Vi skal derfor iværksætte radikale foranstaltninger for at sikre, at forfalskede lægemidler, der kan have negative konsekvenser for menneskers sundhed eller endda liv, ikke kommer ind på markedet. Vi skal sikre, at kun sikre og effektive lægemidler når forbrugerne, og vi skal forhindre, at kriminelle bander tjener penge på forfalskede lægemidler. Vi skal på enhver måde arbejde for at sikre, at der indføres et strengt mærkningssystem i EU for receptpligtig medicin, herunder sikkerhedsetiketter, der identificerer producenten og leverandøren. Der skal efter min mening være strengere sanktioner mod lægemiddelforfalskere, og kontrolforanstaltningerne skal fungere effektivt på tværs af hele EU, herunder i hver kæde i forsyningskæden for lægemidler. Der skal udvises særlig opmærksomhed og indføres særlige sikkerhedsforanstaltninger for salget af lægemidler via internettet, så der indføres strenge godkendelses-, overvågnings- og kontrolsystemer. Hver enkelt medlemsstat skal indføre alle de foranstaltninger, der er nødvendige for at sikre effektiv gennemførelse af en ordning, der tidligt advarer offentligheden om farlige forfalskede lægemidler eller lægemidler af ringe kvalitet, eller endda giver mulighed for at fjerne sådanne lægemidler fra markedet.
<SPEAKER ID="231" NAME="Maria do Céu Patrão Neves" LANGUAGE="PT">
Denne betænkning er baseret på Kommissionens forslag, der har til formål at forhindre, at forfalskede lægemidler tilføres forsyningskæden, og henleder opmærksomheden på et problem, der vækker stigende bekymring blandt europæerne, nemlig kvaliteten og sikkerheden af de lægemidler, de bruger. Vi bør fremhæve den positive effekt af dette forslag, som fremmer en debat om et vigtigt emne med det endelige mål at bekæmpe forfalskede lægemidler. Forfalskning af lægemidler er faktisk en kriminel handling, der forhindrer patienter i at få den nødvendige behandling, og som skader deres helbred med i visse tilfælde døden til følge. Direktivets første og vigtigste mål må være at beskytte folkesundheden, som ordføreren med rette påpeger. Dette mål skal afspejles i direktivets retlige grundlag. Efter min mening er det også afgørende, at vi sikrer distributionsnettet for lægemidler, så der fastlægges klare og præcise definitioner - ikke kun med hensyn til direktivets anvendelse, men også med hensyn til rollerne og ansvarsområderne for de forskellige parter i forsyningskæden, dvs. detailhandlere, distributører og formidlere. Jeg stemte for, da det efter min mening er afgørende, at vi fremmer lovgivning om dette med henblik på at håndtere denne voksende trussel mod sundheden og forbedre patientsikkerheden.
<SPEAKER ID="232" NAME="Rovana Plumb" LANGUAGE="EN">
Der sker en alarmerende stigning i EU i antallet af lægemidler, som er forfalskede med hensyn til identitet, historie eller oprindelse. Direktivet indfører obligatoriske sikkerhedsforanstaltninger for alle receptpligtige lægemidler og et hurtigt varslingssystem, harmoniserede sikkerhedsforanstaltninger for at efterprøve ægtheden og identificere individuelle pakninger og mulighed for at fastslå, og pakningen er ubrudt for receptpligtige lægemidler (med mulighed for at udelukke visse produkter efter en risikovurdering). Der indføres ingen sikkerhedsforanstaltninger for ikkereceptpligtige lægemidler, medmindre en risikovurdering påviser en risiko for forfalskning og dermed en trussel mod folkesundheden). Der indføres sporbarhed i form af en entydig identifikator for sikkerhedsforanstaltningerne (f.eks. et serienummer), som gør det muligt at efterprøve ægtheden af produktet og de individuelle pakninger i hele forsyningskæden til apoteksniveau. Medlemsstaterne skal desuden etablere systemer, der kan forhindre, at mistænkte produkter når brugerne. Med hensyn til internetsalg fastsætter medlemsstaterne bestemmelser om leveringen af lægemidler til offentligheden. Der sikres øget gennemsigtighed med hensyn til engrosdistributører, og der indføres sanktioner for overtrædelse af de nationale bestemmelser.
<SPEAKER ID="233" NAME="Frédérique Ries" LANGUAGE="FR">
Efter mærkevarer og cigaretter har forfalskning nu bredt sig til lægemiddelmarkedet, og de 7 mio. lægemidler, der beslaglægges hvert år, udgør 5 % af alle forfalskninger. Udfordringen for de europæiske myndigheder, både domstolene og toldvæsenet, er enorm. De skal spore oprindelsen og standse denne handel, der bringer millioner af menneskeliv i fare over hele verden. Jeg glæder mig derfor over den aftale, der er opnået mellem Parlamentet og Rådet, om at gennemføre en fælles retlig ramme i de 27 medlemsstater for at begrænse risikoen for forfalskede lægemidler. Af de vigtigste fremskridt vil jeg nævne princippet om overført ansvar, som dækker alle aktører i kæden - indehavere af en fremstillingstilladelse, grossister og formidlere osv., den obligatoriske anvendelse af sikkerhedsforanstaltninger på pakninger med receptpligtig medicin (serienummer eller forsegling), indførelsen af strengere regler for kontroller gennemført i samarbejde med Det Europæiske Lægemiddelagentur og udformningen af en liste over enheder med tilladelse til fjernsalg af produkter.
<P>
Endelig er dette en vigtig lovgivningstekst. Der er endvidere behov for øget internationalt samarbejde og cyberkontrol for at udrydde forfalskede Viagra-piller, slankemidler, hudcremer osv., som kan købes med ét klik med musen.
<SPEAKER ID="234" NAME="Crescenzio Rivellini" LANGUAGE="IT">
Jeg vil gerne lykønske fru Matias med hendes enestående arbejde. Forfalskede lægemidler er "skjulte dræbere", selv om de ikke har nogen virkning, fordi de indeholder giftige stoffer, der kan skade eller endda dræbe dem, der tager dem. Manglen på en rammelov tilskynder til forfalskning, som er en organiseret kriminel handling.
<P>
Vi har oplevet en uforholdsmæssig vækst i denne kriminelle aktivitet, idet antallet af beslaglæggelser af forfalskede lægemidler er steget med 400 % siden 2005. Det anslås, at 1 % af de lægemidler, der i dag sælges til de europæiske borgere gennem den lovlige forsyningskæde, er forfalskede, og at dette tal er stigende. I andre dele af verden er mere end 30 % af lægemidlerne falske. Endvidere forfalskes flere og flere nye og livsvigtige lægemidler.
<P>
Vi har derfor i dag godkendt en ny retsakt, der forhindrer tilførslen af forfalskede lægemidler til den lovlige forsyningskæde og beskytter patienternes sikkerhed. Lovgivningen omfatter også internetsalg og indfører nye sikkerheds- og sporingsforanstaltninger samt sanktioner mod forfalskere for at forhindre salget af forfalskede lægemidler til EU-borgere.
<SPEAKER ID="235" NAME="Raül Romeva i Rueda" LANGUAGE="EN">
For bedre at kunne sikre distributionsnettet for lægemidler er det afgørende, at vi har klare definitioner af både omfanget og de forskellige aktører i forsyningskæden. Hvad er et forfalsket lægemiddel? Hvad er en virksom bestanddel eller et hjælpestof? Kommissionens forslag sikrer ikke den nødvendige klarhed. Det samme gælder definitionerne af de forskellige aktører i forsyningskæden og præciseringen af deres roller og ansvar. De er vigtigt, at der skelnes mellem de aktører, der allerede er formelt anerkendt - og hvis rolle vurderes at være pålidelig - og de aktører, der er uden for denne kategori, selv om de er relevante for distributionskædens pålidelighed.
<P>
Det er derfor vigtigt, at der skelnes mellem forhandlere og formidlere, og at deres roller og ansvar afklares. Det samme gælder for andre aktører, som f.eks. transportører eller parallelforhandlere. Direktivet skal forhindre forvirring og må ikke levne plads til "gråzoner". Det skal klart identificere de aktører, der kan handle inden for dette område og under hvilke betingelser. Klarere definitioner vil resultere i enklere gennemførelse.
<SPEAKER ID="236" NAME="Daciana Octavia Sârbu" LANGUAGE="EN">
Mulighederne for at sælge forfalskede lægemidler er vokset dramatisk i de senere år. Den stadig stigende risiko for, at disse lægemidler kommer ind i forsyningskæden, betyder, at lovgivningen skal ajourføres omgående. Navnlig regulering af salget på internettet er vanskelig og kan kun håndteres effektivt på internationalt plan. Dette spørgsmål var ikke omhandlet i Kommissionens forslag, og arbejdet i Udvalget om Miljø har derfor forbedret det betydeligt ved at tilføje vigtige sikkerhedsforanstaltninger for forbrugere, der køber lægemidler på internettet. Men internettets karakter betyder, at vi ikke kan udrydde risikoen. Forbrugernes bevidsthed om denne risiko skal øges, og jeg glæder mig over medtagelsen af oplysningskampagner for offentligheden, som er en del af kompromisaftalen. Kommissionen befinder sig i en unik position med hensyn til at koordinere oplysningskampagner for offentligheden og skal sikre, at medlemsstaterne opfylder deres forpligtelser i den henseende.
<SPEAKER ID="237" NAME="Bart Staes" LANGUAGE="NL">
Der er sket en alarmerende stigning i antallet af forfalskede lægemidler i EU. De kan indeholde stoffer af ringe kvalitet, forfalskede stoffer eller unøjagtige mængder af stoffer, både virksomme og ikkevirksomme, eller de indeholder slet ingen virksomme stoffer, og derfor kan de udgøre en alvorlig fare for patienten. For industrien overstiger de direkte og indirekte sociale omkostninger ved ikke at træffe foranstaltninger mod dette klart 10 mia. EUR. Sammen med Gruppen De Grønne/Den Europæiske Fri Alliance i Parlamentet støtter jeg denne aftale. Den ajourfører de eksisterende regler og indfører sikkerhedsforanstaltninger, der sikrer identifikation, godkendelse og sporbarhed af produktet og samtidig regulerer salget af lægemidler på internettet. Det er én af de vigtigste kanaler, ad hvilke forfalskede lægemidler indføres på det europæiske marked. Det anslås, at mere end 50 % af de lægemidler, der købes på internettet på websteder, der ikke angiver deres faktiske fysiske adresse, er forfalskede.
<P>
Vi skal derfor skelne mellem legitime postordre- eller internetapoteker og den ulovlige distributionskæde, der omfatter ukontrollerede internetkøb. Et lovligt postordreapotek skal være tilknyttet et autoriseret apotek, og vi skal dermed sikre, at postordreapoteket overholder alle lovkrav gældende for etableringen af apotek i den medlemsstat, hvor den er juridisk hjemmehørende.
<SPEAKER ID="238" NAME="Catherine Stihler" LANGUAGE="EN">
Jeg stemte for denne betænkning, der har til formål at forhindre, at forfalskede lægemidler kommer ind i den lovlige forsyningskæde, ved at øge harmoniseringen, forbedre sporbarheden og sikre, at sanktioner er afskrækkende og effektive. Patientsikkerheden skal have højeste prioritet, når vi taler om lægemidler.
<SPEAKER ID="239" NAME="Thomas Ulmer" LANGUAGE="DE">
Jeg stemte for betænkningen, fordi den skaber et nyt grundlag for bekæmpelsen af forfalskede lægemidler. I faser sælges først lægemidler med høj risiko for forfalskning og dernæst andre lægemidler i mere sikre pakninger. Markedsføringen af lægemidler forhindres af proceduren for forespørgsel og læselighed. Forbrugerne sikres øget beskyttelse. Omkostningerne for industrien er overskuelige.
<SPEAKER ID="240" NAME="Viktor Uspaskich" LANGUAGE="LT">
Antallet af forfalskede lægemidler, der tilføres det europæiske marked, vokser med bekymrende hast. Det er især bekymrende for lande, som f.eks. Litauen, der udgør EU's grænse mod øst. Østeuropa er hovedkanalen for handelen med forfalskede lægemidler til en værdi af flere milliarder. Dette er et alvorligt problem. Kommissionen anslår, at der hvert år sælges 1,5 mio. pakninger med forfalskede lægemidler gennem den lovlige forsyningskæde i EU. Det er endnu mere alarmerende, at tallet stiger med op til 20 %. Forfalskede lægemidler er "skjulte dræbere". De mennesker, der distribuerer dem, er farlige forbrydere og skal betragtes som sådanne. Sanktionerne mod forfalskning af lægemidler skal være de samme som mod narkotikahandel. Dette kræver øget koordinering mellem forskellige nationale og internationale institutioner. Vi skal slå ned på salget af forfalskede lægemidler på internettet, da internettet er en af hovedkanalerne til at få forfalskede lægemidler ind på det europæiske marked. I henhold til WHO er 50 % af de lægemidler, der sælges på internettet, forfalskede. Vi skal efter min mening lægge vægt på at henlede borgernes opmærksomhed på risiciene i forbindelse med køb af lægemidler på internettet.
<SPEAKER ID="241" NAME="Jaroslaw Leszek Walesa" LANGUAGE="PL">
Jeg stemte for den lovgivningsmæssige beslutning om forslag til Europa-Parlamentets og Rådets direktiv om ændring af direktiv 2001/83/EF for så vidt angår forhindring af, at lægemidler, som er forfalskede med hensyn til identitet, historie eller oprindelse, kommer ind i den lovlige forsyningskæde. Der er ingen tvivl om, at tilstedeværelsen af forfalskede lægemidler i de officielle distributionskanaler udgør en trussel mod hele det europæiske lægemiddelsystem, idet det underminerer borgernes tillid til kvaliteten af de lægemidler, der købes på apoteker eller andre lovlige steder.
<P>
Det mest bekymrende aspekt er efter min mening ændringen i risikoprofilen. Indtil videre har de fleste forfalskede produkter været af typen "livsstilsmedicin", men i øjeblikket ser vi en dramatisk stigning i antallet af forfalskede livsvigtige lægemidler. Det er derfor vigtigt, at vi fastsætter en klar og utvetydig definition af et "forfalsket lægemiddel", og at vi definerer alle enhederne i distributionskæden, f.eks. forhandlere og formidlere, der skal handle på grundlag af tilladelser og overholde reglerne for god fremstillingspraksis, og det samme gælder producenter og distributører. På grundlag af ovennævnte er det efter min mening nødvendigt og vigtigt at støtte enhver foranstaltning, der har til formål at bekæmpe dette problem.
<SPEAKER ID="243" NAME="Luís Paulo Alves" LANGUAGE="PT">
Jeg stemte kun for dette forslag til beslutning på grund af Kommissionens stærke løfte om at forbedre de finansieringsordninger, der i øjeblikket bruges til at sikre, at små og mellemstore virksomheder (SMV'er) får bedre adgang til kapital til at finansiere deres vækst og innovationspolitikker. Én relevant ting under den nuværende økonomiske krise er fjernelsen af den bureaukratiske virkning af EU's nuværende støtteordninger. Selv om jeg er enig i de foranstaltninger, der foreslås i denne beslutning, vil jeg henlede Kommissionens opmærksomhed på behovet for at skabe fremskridt for en mere ambitiøs foranstaltning, "Small Business Act", for programmeringsperioden efter 2013. Vi skal huske, at det i den nuværende situation er mere vigtigt end nogensinde før, at der er stærk institutionel og finansiel opbakning til de små og mellemstore virksomheder, fordi de er rygraden i den europæiske økonomi og kun kan vokse med tilstrækkelige og bæredygtige finansieringsinstrumenter.
<SPEAKER ID="244" NAME="Laima Liucija Andrikien" LANGUAGE="LT">
Jeg stemte for dette vigtige forslag til beslutning om praktiske aspekter af revisionen af EU-instrumenterne til støtte for finansieringen af SMV'er i den næste programmeringsperiode. De 23 mio. små og mellemstore virksomheder (SMV'er) i EU, som udgør ca. 99 % af alle virksomheder og leverer over 100 mio. job, yder et afgørende bidrag til den økonomiske vækst, den sociale samhørighed og jobskabelsen, er en væsentlig kilde til innovation og spiller en vital rolle for bevarelsen og forøgelsen af beskæftigelsen. SMV'ernes begrænsede adgang til finansiering er dog en væsentlig hindring for deres etablering og vækst, særlig under den nuværende finansielle og økonomiske krise. Jeg er derfor enig i beslutningens opfordring til en væsentlig forhøjelse af EU-budgetmidlerne til innovative finansielle instrumenter for at tage højde for SMV'ernes finansieringsbehov, også i lyset af Europa 2020-strategien. Det skal dog bemærkes, at EU's finansielle regler for brugen af europæiske midler og programmer er unødvendig komplekse, og at den tid og de penge, der skal investeres i at overholde disse regler, er helt ude af proportion med gevinsten for den endelige støttemodtager. Jeg er derfor enig i opfordringen til Kommissionen om at foreslå forenklede og mindre omkostningstunge regler og retningslinjer, navnlig for programmer, der skal anvendes til støtte for mindre SMV-finansiering.
<SPEAKER ID="245" NAME="Roberta Angelilli" LANGUAGE="IT">
Sidste år i oktober fremlagde Kommissionen en dokument med titlen "An integrated industrial policy for the globalisation era", som beskriver en række konkrete initiativer, der har til formål at tilføre nye stærke impulser til den europæiske industripolitik.
<P>
De små og mellemstore virksomheder er, som kommissær Tajani beskrev dem i Parlamentet i går, "livsnerven" i den økonomiske udvikling. Hvert fjerde job er afhængigt af industrien, og det samme gælder vores globale konkurrenceevne, innovation og forskning. Der kræves forpligtelse og koordinering mellem europæiske og nationale institutioner, banker og små og mellemstore virksomheder, hvis vi skal fjerne de bureaukratiske hindringer og forenkle reglerne. Der er gjort mange fremskridt i de senere måneder med vedtagelsen af direktivet om forsinket betaling, beskyttelsen af varemærker og produkter, mulighederne for udviklingen af den grønne økonomi og nye politikker med fokus på turisme, men der er stadig meget at gøre.
<P>
Mange virksomheder i EU er afhængige af EU-midler og -incitamenter, og derfor skal adgangen til kredit garanteres og forbedres. Dette er faktisk et prioriteret mål, som forhåbentlig omhandles grundigt i revisionen af Small Business Act, som fremlægges den 23. februar i Rom af kommissær Tajani.
<SPEAKER ID="246" NAME="Zigmantas Balčytis" LANGUAGE="LT">
Jeg stemte for dette forslag til beslutning. Små og mellemstore virksomheder (SMV'er) i EU udgør ca. 99 % af alle virksomheder og leverer over 100 mio. job. De yder et afgørende bidrag til den økonomiske vækst, den sociale samhørighed og jobskabelsen. SMV'ernes begrænsede adgang til finansiering er dog en væsentlig hindring for deres etablering og vækst, og den nuværende finansielle og økonomiske krise har forværret dette problem. Banksektoren stiller nu krav om højere sikkerhedsstillelse og højere risikopræmier. Adgangen til kredit- og lånegarantiordninger er efter min mening en afgørende forudsætning for at sikre denne sektors levedygtighed, vækst og jobskabelsespotentiale. Der skal lægges stor vægt på lån fra Den Europæiske Investeringsbank til SMV'er, idet der i 2008 blev tildelt 15 mia. EUR til disse, men undersøgelser viser, at kun en lille del af disse midler nåede SMV'erne, fordi de banker, der administrerer lånene i medlemsstaterne, strammede bankkreditterne. Kommissionen skal efter min mening iværksætte de foranstaltninger, der er nødvendige for at garantere, at tildelte midler når SMV'erne, med henblik på sikre denne vigtige sektors levedygtighed og vækst.
<SPEAKER ID="247" NAME="George Becali" LANGUAGE="RO">
Jeg er imponeret over antallet af SMV'er i EU, 23 mio., og det antal job, de leverer - 100 mio. Disse tal viser tydeligt, at vi skal styrke ordningen for finansiering af denne sektor. Den europæiske finansieringsordning er dog både forskelligartet og kompliceret. Jeg er enig med initiativtagerne til dette forslag til beslutning i, at ordningen skal være så sammenhængende som muligt i programmeringsperioden 2014-2020. Jeg støtter initiativtagernes forslag om at anmode Kommissionen om at tilskynde medlemsstaterne til at gennemføre de nødvendige reformer. Disse SMV'er møder hinanden på det indre marked, men modtager forskellige niveauer af støtte inden for deres nationale rammer. Jeg er også enig i fordelen ved en one-stop-shop for de forskellige EU-finansieringsinstrumenter for SMV'er for at skabe balance mellem de nationale støtteordninger og de europæiske ordninger.
<SPEAKER ID="247" NAME="Mara Bizzotto" LANGUAGE="IT">
Beskæftigelseskrisen er mere end grund nok til at vedtage en tekst, hvor opfordringen til at anvende subsidiaritetsprincippet på området for pensioner endelig anerkender, at regeringerne er de vigtigste aktører i genopbygningen af et socialt Europa. Kun en modig beslutning til fordel for græsrodsdemokrati, der er baseret på beskæftigelsesreformer, som gør det mere attraktivt at arbejde, og lønseddelføderalisme, der tager hensyn til de forskellige leveomkostninger i de forskellige regioner i Europa - som både lønninger og pensioner skal tilpasses - vil være en reel ændring hen imod fornyelse. Jeg fremhæver den centrale rolle, som SMV'erne spiller i alt dette. Der er mange af dem i Europa, og det betyder, at de skaber job og bæredygtighed. Hvis vi sænker arbejdsomkostningerne ved at nedsætte skatterne, og hvis vi giver vores små virksomheder mulighed for fortsat at arbejde og investere i regionen, vil det være væsentlige skridt på vejen til at sikre udligning af bidrag for de ældre generationer og en tryg kvalitetstilværelse for de nye.
<SPEAKER ID="248" NAME="Vilija Blinkevičiūt" LANGUAGE="LT">
Det skal bemærkes, at et stort antal SMV'er fortsat primært vil være afhængige af kreditter og lån for så vidt angår ekstern finansiering. Vi skal være opmærksomme på, at den stadig mere kapital- og risikofølsomme banksektor nu stiller krav om højere sikkerhedsstillelse og højere risikopræmier, der begge resulterer i utilstrækkelig finansiering og tabte forretnings- og beskæftigelsesmuligheder i denne meget vigtige økonomiske sektor. Adgangen til kredit- og lånegarantiordninger er på denne baggrund efter min mening en afgørende forudsætning for at udnytte SMV'ernes vækst- og jobskabelsespotentiale. Vi skal derfor udnytte de eksisterende programmer på nationalt plan og EU-plan. Det er meget vigtigt, at vi fortsat gennemfører garantiinstrumenterne inden for rammerne af programmet for konkurrenceevne og innovation (CIP), risikodelings- og finansieringsfaciliteten under FP7 og strukturfondene (Jeremie). Den korrekte implementering heraf hindres på nuværende tidspunkt af overdrevent komplicerede procedurer, og Kommissionen skal derfor gøre det lettere at anvende strukturfondene i forbindelse med SMV-finansieringsinstrumenterne, navnlig med henblik på at finansiere driftskapitalen for garantiordninger, og samtidig undgå at skabe strukturer, der overlapper eksisterende ordninger.
<SPEAKER ID="249" NAME="Jan Březina" LANGUAGE="CS">
Et stort antal SMV'er er fortsat primært afhængige af kreditter og lån med hensyn til ekstern finansiering, og det er derfor nødvendigt at indføre og styrke Den Europæiske Investeringsbanks rolle på dette område. Kommissionen skal også tage initiativ til at fjerne hindringerne for udvikling af de europæiske markeder for risikovillig kapital og obligationer og udvide risikodelingsfaciliteterne for investeringer i egenkapital. Der er et relateret behov for at øge bevidstheden om risiciene i forbindelse med mange nationale skatte- og støttesystemer, som giver stærke incitamenter til at vælge gældsfinansiering på bekostning af aktiefinansiering. Den komplekse karakter af EU's finansielle regler og retningslinjer for de europæiske finansieringsinstrumenter er et alvorligt problem, navnlig når EU-midler og -programmer anvendes til at støtte enkeltvirksomheder med relativt små beløb. Den tid og de penge, der skal investeres i at overholde disse regler, er helt ude af proportion med gevinsten for den endelige støttemodtager. Den fragmenterede karakter af programmer til støtte for SMV'er er også et problem. Kommissionen skal sikre en større sammenhæng mellem CIP-, FP7- og Jeremieprogrammerne og oprette en one-stop-shop, hvor SMV'er kan få klare og udførlige oplysninger om, hvordan de udnytter disse instrumenter.
<SPEAKER ID="250" NAME="Maria Da Graça Carvalho" LANGUAGE="PT">
De 23 mio. små og mellemstore virksomheder (SMV'er) i EU yder et afgørende bidrag til den økonomiske vækst, den sociale samhørighed og jobskabelsen. SMV'ernes begrænsede adgang til finansiering er dog beklagelig og forværres af den nuværende finansielle og økonomiske krise. Adgangen til kredit- og lånegarantiordninger er på denne baggrund efter min mening en afgørende forudsætning for at udnytte SMV'ernes vækst- og jobskabelsespotentiale. Jeg glæder mig over oprettelsen af "Progress", en ny EU-mikrofinansieringsordning for job. Jeg støtter gennemførelsen af garantiinstrumenterne inden for rammerne af programmet for konkurrenceevne og innovation (CIP), risikodelings- og finansieringsfaciliteten under FP7 og strukturfondene samt den fælles aktion til støtte af mikrofinansieringsinstitutioner i Europa. Jeg opfordrer dog Kommissionen til at gøre det lettere og mere fleksibelt at bruge strukturfondene med hensyn til finansieringsordninger for SMV'er. Jeg opfordrer også til, at der afsættes flere midler til innovative finansielle instrumenter i EU-budgettet, så der kan udvikles forenklede og mindre omkostningstunge regler og retningslinjer.
<SPEAKER ID="251" NAME="Vasilica Viorica Dăncilă" LANGUAGE="RO">
Jeg mener, at Kommissionens specifikke strategier, foranstaltninger og handlingsplaner for europæiske SMV'er skal forbedres. Jeg støtter gennemførelsen af et nyt europæisk instrument, der kan tilvejebringe mikrofinansiering til beskæftigelse for at forbedre reglerne og SMV'ernes adgang til det indre marked og finansiering.
<SPEAKER ID="252" NAME="Christine De Veyrac" LANGUAGE="FR">
Som skabere af omkring 100 mio. arbejdspladser i Europa er SMV'erne rygraden i den europæiske økonomi. Kun 2 % af dem har dog adgang til EU-midler. Derfor stemte jeg for det forslag til beslutning, som Parlamentet har vedtaget, og som navnlig opfordrer til, at der lægges særlig vægt på EU-instrumenterne til støtte for finansieringen af SMV'er i den næste programmeringsperiode (2014-2020) gennem brugen af innovative finansielle instrumenter. Jeg glæder mig over det klare budskab, som Parlamentet sender til Kommissionen og Rådet, idet Parlamentet opfordrer dem til at fjerne de administrative hindringer, som især små virksomheder har problemer med at overvinde, og som forhindrer dem i at få adgang til EU-finansiering og -støtteprogrammer.
<SPEAKER ID="253" NAME="Diane Dodds" LANGUAGE="EN">
Små og mellemstore virksomheder spiller en vital rolle for genoplivningen af økonomierne i hele Europa, som i øjeblikket oplever økonomisk nedgang eller i bedste fald begrænset økonomisk vækst. I min valgkreds i Nordirland kan 98 % af virksomheder betegnes som SMV'er. Det er en afgørende forudsætning, at SMV'erne får så meget støtte som muligt, hvis de skal spille deres rolle i den økonomiske genopretning, men hvad mødes de med? De mødes med øget pres fra bankerne med hensyn til både eksisterende kredit og fremtidig kredit, der er nødvendig for deres eksistens. EU skal derfor finde metoder, der kan tilskynde bankerne til at låne, men som samtidig sikrer, at de ordninger, som EU indfører for at støtte SMV'erne, er tilgængelige.
<P>
De nuværende programmer skal strømlines og forenkles, så ansøgning og adgang bliver lettere. Mange SMV'er, som i forvejen er bebyrdet med enorme mænger af EU-bureaukrati, og som har begrænset personale, har ganske enkelt ikke kapaciteten eller tiden til at gennemføre de nuværende ansøgningsprocesser. Nogle er end ikke udformet under hensyntagen til dem, der virkelig har behov. De eksisterende programmer kan hjælpe, men det skal være lettere at få adgang til denne hjælp.
<SPEAKER ID="254" NAME="Edite Estrela" LANGUAGE="PT">
Jeg stemte for dette forslag til beslutning, da jeg mener, vi skal ændre de små og mellemstore virksomheders adgang til europæisk finansiering, som er et vigtigt middel for deres etablering og vækst, særlig under den nuværende finansielle og økonomiske krise, som har forværret problemet med disse virksomheders adgang til offentlig og privat finansiering.
<SPEAKER ID="255" NAME="Diogo Feio" LANGUAGE="PT">
Der er ca. 23 mio. små og mellemstore virksomheder (SMV'er) i EU. Deres betydning for de nationale økonomier og deres vækstpotentiale for arbejdsmarkedet kan ikke benægtes. Portugal er et eksempel på dette. Ca. 300 000 SMV'er udgør mere end 99 % af det samlede antal virksomheder. De tegner sig i øjeblikket direkte for mere end 2 mio. arbejdspladser og har en samlet omsætning på ca. 170 mia. EUR. Som følge af den nylige økonomiske krise er finansieringskapaciteten for disse SMV'er, som allerede var begrænset, blevet betydelig værre, navnlig på grund af de endnu mere restriktive kreditbetingelser, banksektoren har indført. Gennemførelsen af finansieringsordninger for SMV'er er derfor endnu vigtigere, navnlig via en øget tildeling fra EU-budgettet til programmet for konkurrenceevne og innovation under strukturfondene og det syvende rammeprogram. Det er også vigtigt, at vi progressivt udbedrer markedsfejl og fjerner administrative hindringer. De rigtige foranstaltninger skal iværksættes på det rigtige tidspunkt, så medlemsstaternes nationale økonomier kan opfylde deres vækstpotentiale og bidrage til vækst på arbejdsmarkedet. Det vil sætte medlemsstaterne i stand til at udvikle sig, hvilket vil føre til social samhørighed.
<SPEAKER ID="256" NAME="José Manuel Fernandes" LANGUAGE="PT">
Parlamentets forslag til beslutning vedrører praktiske aspekter af revisionen af EU-instrumenterne til støtte for finansieringen af små og mellemstore virksomheder (SMV'er) i den næste programmeringsperiode. Antallet af små virksomheder er steget betydeligt i Europa i de senere år. De udgør allerede 99 % af virksomhederne, leverer over 100 mio. job og yder et afgørende bidrag til den økonomiske vækst og den sociale samhørighed. På trods af det har de store problemer med at få adgang til finansiering, og dette problem er blevet forværret under den nuværende finansielle og økonomiske krise, hvor banksektoren stiller strenge krav for at få adgang til deres finansieringsordninger.
<P>
Jeg glæder mig derfor over vedtagelsen af denne beslutning, og jeg håber, at der vil ske en betydelig styrkelse af finansieringsordningerne for SMV'er og en forenkling af de administrative procedurer, navnlig ved at reducere antallet af programmer og sikre en bedre balance mellem nationale og europæiske programmer.
<SPEAKER ID="257" NAME="Ilda Figueiredo" LANGUAGE="PT">
Dette forslag til beslutning er meget selvmodsigende, idet det - selv om det indeholder visse positive referencer til de foranstaltninger, der er nødvendige for at støtte de små og mellemstore virksomheder (SMV'er) - legitimerer og opfordrer til netop den type politikker, der er grunden til de problemer, SMV'erne i øjeblikket udsættes for, navnlig stabilitets- og vækstpagten, liberaliseringen af de finansielle markeder og såkaldt fri konkurrence. Dette beskytter alene de økonomiske og finansielle interessegrupper, som indfører høje priser for at opnå endnu større overskud både i forbindelse med udstedelse af kredit og gennem priserne på energi og andre råmaterialer.
<P>
Lige nu har vi brug for en effektiv ændring af EU's politik. Tiden er inde til at opgive stabilitets- og vækstpagten og dens irrationelle kriterier og erstatte den med en ægte pagt for beskæftigelse og socialt fremskridt, der skaber incitament til småinvesteringer, som giver mikrovirksomheder mulighed for at vokse og navnlig støtter grupper - f.eks. unge iværksættere - der har problemer med at finde lånemuligheder til deres forretningsidéer, og som fremmer beskæftigelse med rettigheder og forbedrede leveforhold, så befolkningens købekraft stiger.
<SPEAKER ID="258" NAME="Elisabetta Gardini" LANGUAGE="IT">
Dette forslag til beslutning er efter min mening i visse henseender en indsats for en økonomisk sektor - de små og mellemstore virksomheder - som spiller en betydelig rolle i EU's økonomi, som burde have været gennemført for længst. En revision af støtteværktøjerne er også nødvendig i lyset af den økonomiske krise, som har haft særlig hårde konsekvenser for SMV'erne, hvilket tydeligt ses af tabet af 3 250 000 arbejdspladser mellem 2009 og 2010 alene (mere end en tredjedel af de arbejdspladser, denne sektor havde skabt). I den forbindelse er det vigtigt at fremhæve samarbejdet mellem Kommissionen og Den Europæiske Bank, som yder særlig støtte til investeringer, der kan maksimere effektiviteten af finansieringsprogrammerne for SMV'er. Det er især nødvendigt at sikre kontinuiteten for kredit via foranstaltninger vedrørende likviditet og kapitalkrav og incitamenter på tre strategiske områder, som kan sætte skub i virksomhedernes konkurrencedygtighed i en fase, der stadig er vanskelig, men bestemt mere udviklingsorienteret, nemlig internationalisering innovation og vækst i størrelse. Med direktivet mod forsinkede betalinger fra offentlige myndigheder har Europa allerede udsendt et vigtigt signal om støtte til SMV'er, og EU skal fortsætte i denne retning, hvis det vil stimulere den økonomiske vækst i Europa.
<SPEAKER ID="259" NAME="Louis Grech" LANGUAGE="EN">
SMV'er udgør rygraden i den europæiske økonomi og er hoveddrivkraften bag jobskabelse, økonomisk vækst, social samhørighed og innovation i Europa. SMV'ernes deltagelse og aktive rolle er en afgørende forudsætning for forbedringen af det indre markeds konkurrencedygtighed. Efter finanskrisen er det blevet tydeligt, at de europæiske finansielle markeder i øjeblikket ikke kan tilvejebringe tilstrækkelige finansieringsordninger til SMV'erne. Innovative og vækstorienterede små virksomheder skal rejse kapital fra eksterne kilder, fordi de ikke selv har finansielle ressourcer, eller fordi de ikke kan få adgang til bankkredit. Et mere forretningsbefordrende miljø for mikro- og håndværksvirksomheder skal støttes gennem fremme af støttetjenester af høj kvalitet, bedre retlige og fiskale foranstaltninger og social beskyttelse til nye iværksættere.
<P>
Mere tilstrækkelige og bæredygtige finansielle instrumenter skal sikre SMV'erne bedre adgang til kapital. Kommissionen skal mangedoble sin indsats for at fjerne bureaukratiet fra de eksisterende EU-støtteordninger og lette grænseoverskridende bankvirksomhed ved at fjerne alle eksisterende hindringer for anvendelse af konkurrerende clearing- og betalingssystemer og ved at anvende fælles handelsregler. Kommissionen skal gennemføre en sammenligning af det, der i øjeblikket tilbydes SMV'erne på markedet for egenkapitalinvesteringer, og deres reelle behov.
<SPEAKER ID="260" NAME="Juozas Imbrasas" LANGUAGE="LT">
Jeg stemte for denne tekst, fordi de 23 mio. små og mellemstore virksomheder (SMV'er) i EU, som udgør ca. 99 % af alle virksomheder og leverer over 100 mio. job, yder et afgørende bidrag til den økonomiske vækst, den sociale samhørighed og jobskabelsen, er en væsentlig kilde til innovation og spiller en vital rolle for bevarelsen og forøgelsen af beskæftigelsen. SMV'ernes begrænsede adgang til finansiering er dog en væsentlig hindring for deres etablering og vækst, og den nuværende finansielle og økonomiske krise har forværret dette problem. Banksektoren stiller nu krav om højere sikkerhedsstillelse og højere risikopræmier, der begge resulterer i utilstrækkelig finansiering og tabte forretnings- og beskæftigelsesmuligheder i denne meget vigtige økonomiske sektor. Adgangen til kredit- og lånegarantiordninger er en afgørende forudsætning for at udnytte SMV'ernes vækst- og jobskabelsespotentiale. Jeg er enig i, at vi skal gøre, hvad der er muligt for at sikre, at eksisterende finansieringsfaciliteter gennemføres effektivt på både nationalt og europæisk plan, så de administrative procedurer forenkles, og det bliver lettere at bruge strukturfondene.
<SPEAKER ID="261" NAME="Tunne Kelam" LANGUAGE="EN">
Jeg stemte for denne beslutning, da den fremhæver ét af de afgørende problemer, vi i øjeblikket oplever. Krisen i finanssektoren har ført til højere sikkerhedsstillelse og højere risikopræmier, som betyder, at det er blevet meget vanskeligere at opnå startlån og få adgang til andre finansielle ressourcer. Vi har ikke råd til, at SMV'erne lider under større byrder og højere administrationsomkostninger. Vi har ikke råd til at have SMV'er, der går konkurs på grund af bureaukrati og strengere regler i den finansielle sektor. SMV'er er drivkraften i vores økonomi. De må ikke straffes for den finansielle sektors dårlige forvaltning. Det er vigtigt, at vi vedtager sådanne beslutninger tilstrækkelig ofte til at minde os selv, Kommissionen og medlemsstaterne om vores pligt til at sikre en bæredygtig økonomi. Det er kun muligt med bæredygtige SMV'er.
<SPEAKER ID="262" NAME="Jürgen Klute" LANGUAGE="DE">
Støtte til små og mellemstore virksomheder vil sikre adskillige arbejdspladser og styrke den europæiske økonomis innovationspotentiale. Det er derfor helt rigtigt, at vi sikrer rimelig tilvejebringelse af lånekapital til disse virksomheder, fordi de kun derved kan foretage de nødvendige investeringer. Den stigning i risikovillig kapital må dog principielt afvises. I stedet for at forpligte bankerne til at støtte realøkonomien ved at tilvejebringe nødvendig kredit opfordrer Parlamentet til, at det gøres nemmere for små og mellemstore virksomheder at opnå bidrag fra investeringsfonde og kapitalfonde på kapitalmarkederne.
<P>
Under mottoet "smuler til alle" opfordrer beslutningen kapitalfondene til at gøre det nemmere at handle med dem. Dette ville sætte virksomhederne i endnu større gæld til investorerne. Disse investorer er meget ofte på udkig efter absurd høje tocifrede overskud, som de normalt kun kan opnå ved at splitte de opkøbte virksomheder og frasælge dem i småstykker.
<SPEAKER ID="263" NAME="Giovanni La Via" LANGUAGE="IT">
Små og mellemstore virksomheder i Europa yder et vigtigt bidrag til EU's økonomiske vækst. Der er 23 mio. SMV'er, hvilket svarer til 99 % af de europæiske virksomheder. Disse tal alene forklarer, hvorfor vi vil og skal beskytte disse virksomheder, der er den ægte drivkraft bag vores økonomi. Vi har forsøgt at sende et klart budskab til Kommissionen med det forslag til beslutning, vi har vedtaget i dag, nemlig at vi ikke må opgive disse virksomheder. Jeg stemte for, fordi jeg tilslutter mig opfordringen til øget finansiering til SMV'er, kravet om mindre bureaukrati og en tilpasning af kravene for at opnå finansiering, så SMV'er reelt kan få gavn af den, og opfordringen til flere midler til forskning. Den økonomiske krise, der har præget Europa i de senere år, skal overvindes, og vi kan kun nære håb om at genoplive økonomien, hvis vi støtter disse virksomheder.
<SPEAKER ID="264" NAME="David Martin" LANGUAGE="EN">
Jeg stemte for denne beslutning, som stærkt støtter den fortsatte implementering af garantiinstrumenterne inden for rammerne af programmet for konkurrenceevne og innovation (CIP), risikodelings- og finansieringsfaciliteten under FP7 og strukturfondene (Jeremie) med henblik på at styrke långivningen til SMV'er og under Jasmineinitiativet til støtte for mikrofinansieringsinstitutioner; påpeger, at den korrekte implementering heraf på nuværende tidspunkt hindres af overdrevent komplicerede procedurer; anmoder Kommissionen om at gøre det lettere at anvende strukturfondene i forbindelse med SMV-finansieringsinstrumenterne, navnlig med henblik på at finansiere driftskapitalen for garantiordninger, og samtidig undgå at skabe strukturer, der overlapper eksisterende ordninger, f.eks. på nationalt plan.
<SPEAKER ID="265" NAME="Nuno Melo" LANGUAGE="PT">
I EU har vi 23 mio. små og mellemstore virksomheder (SMV'er). Det svarer til 99 % af alle virksomheder og mere end 100 mio. job. De yder et afgørende bidrag til den økonomiske vækst, den sociale samhørighed og jobskabelsen, er en væsentlig kilde til innovation og spiller en vital rolle for bevarelsen og forøgelsen af beskæftigelsen.
<P>
De mangler dog valgmuligheder, når det drejer sig om adgang til finansiering, og dette er en væsentlig hindring for deres etablering og vækst. Den nuværende finansielle og økonomiske krise forværrer problemet. I lyset af Europa 2020-strategien er en væsentlig forhøjelse af EU-budgetmidlerne til innovative finansielle instrumenter nødvendig for at tage højde for SMV'ernes finansieringsbehov.
<SPEAKER ID="266" NAME="Louis Michel" LANGUAGE="FR">
Små og mellemstore virksomheder yder et afgørende bidrag til vækst og social samhørighed og spiller en vital rolle for bevarelsen og forøgelsen af beskæftigelsen. SMV'ernes begrænsede adgang til finansiering er dog en væsentlig hindring for deres etablering og vækst, og den nuværende finansielle krise har forværret dette problem. Banker bliver mere og mere tilbageholdende med hensyn til at finansiere mere risikobetonede forretningsprocesser, innovative produkter og virksomhedsoverdragelser. Vi skal derfor styrke gennemførelsen af finansieringsordninger for små og mellemstore virksomheder, støtte den fortsatte implementering af garantiinstrumenterne og øge midlerne til innovative finansielle instrumenter. Virksomheder skal have bedre adgang til finansiering baseret på aktier. Den komplekse karakter af de finansielle regler og administrative byrder begrænser også udviklingen af små og mellemstore virksomheder, og vi skal derfor fjerne alle administrative hindringer og foreslå forenklede og mindre omkostningstunge regler og retningslinjer.
<SPEAKER ID="267" NAME="Alexander Mirsky" LANGUAGE="EN">
Dette er den mest nyttige beslutning for hele perioden fra 2009 til 2011. Jeg håber inderligt, at ordførerne for beslutningen vil arbejde videre og overveje spørgsmål vedrørende lempelsen af skattebyrden for små og mellemstore virksomheder, muligheden for at sikre adgang til billigere kreditfinansiering og forbedring af kommunikationen mellem EU's finansieringsstrukturer og små og mellemstore virksomheder og endelig overvåge situationen i EU's fjerntliggende regioner, f.eks. Latgale i Letland. Regeringen gennemfører velplanlagt og beregnet afvikling af små og mellemstore virksomheder i Latgale ved at lukke for adgangen til information om stabiliseringsfonde og ved at hæve skatterne og antallet af repressive kontrolorganer. Alt dette fjerner skattegrundlaget, og derfor er Letland i dag på randen af konkurs.
<SPEAKER ID="268" NAME="Andreas Mölzer" AFFILIATION="NI">
skriftlig. - (DE) Små og mellemstore virksomheder leverer 100 mio. job i EU. Efter krisen har disse virksomheder dog i stigende grad problemer med finansiering, idet de fleste er eksternt finansierede. Bankerne tilbyder dem nu kun kredit under strenge betingelser med rentegodtgørelse. Det ville være godt, hvis vi i denne henseende kunne tilvejebringe løsninger, der omfatter så lidt bureaukrati som muligt, og som opfylder begge parters krav. Jeg stemte for betænkningen, da SMV'er efter min mening skal støttes finansielt af hensyn til økonomiens stabilitet.
<SPEAKER ID="269" NAME="Rolandas Paksas" LANGUAGE="LT">
Jeg stemte for dette forslag til beslutning, fordi små og mellemstore virksomheder (SMV'er) yder et afgørende bidrag til økonomisk vækst, social samhørighed, jobskabelse og innovation. Det er vigtigt, at der indføres effektive instrumenter, som kan støtte finansieringen af SMV'er, idet der lægges vægt på mezzaninfinansiering i den næste programmeringsperiode, hvilket vil fjerne hindringerne for finansiering og fremme etableringen og væksten af nye innovative virksomheder, og sikres større adgang til de europæiske markeder for risikovillig kapital og obligationer, samtidig med at hindringerne for disse markeders udvikling fjernes. Jeg er enig i forslaget om at skabe bedre betingelser, så nystartede virksomheder og innovative virksomheder kan få adgang til kapitalfonde. Vi skal gøre, hvad der er muligt for at sikre, at eksisterende finansieringsfaciliteter gennemføres effektivt på både nationalt og europæisk plan, så de administrative procedurer forenkles, og det bliver lettere at bruge strukturfondene. Det er vigtigt, at medlemsstaterne gennemfører grundlæggende reformer af skatte- og støtteordningerne for SMV'er. Finansieringen fra EU-budgettet til innovative finansielle instrumenter skal også øges, idet der skal bevilges flere midler til programmet for konkurrenceevne og innovation. De administrative hindringer skal endvidere mindskes for SMV'er, så administration i forbindelse med innovative finansielle instrumenter strømlines, finansieringsprogrammer for SMV'er koordineres, og der oprettes en one-stop-shop.
<SPEAKER ID="270" NAME="Georgios Papanikolaou" AFFILIATION="PPE">
skriftlig. - (EL) Jeg stemte for beslutningsforslaget om at støtte finansiering til SMV'er i den næste programmeringsperiode. Små og mellemstore virksomheder og familievirksomheder er rygraden i de fleste europæiske økonomier. De er de værksteder, der producerer innovative idéer og originale produkter. De er også de virksomheder, der altid drives af økonomisk vækst. I navnlig Grækenland har denne kategori af virksomheder, som tegner sig for langt den største del af erhvervsaktiviteten i Grækenland, behov for støtte i den aktuelle recession. Parlamentet ønsker i dette beslutningsforslag tydeligt at tilkendegive, at den nye generation af EU-programmer for små og mellemstore virksomheder skal baseres på den nye situation i Europa, på lettere adgang til finansiering for små og mellemstore virksomheder og oprettelse af fleksible finansieringsordninger, som f.eks. mikrofinansiering.
<SPEAKER ID="271" NAME="Maria do Céu Patrão Neves" LANGUAGE="PT">
Dette forslag til beslutning om praktiske aspekter af revisionen af EU-instrumenterne til støtte for finansieringen af små og mellemstore virksomheder (SMV'er) i den næste programmeringsperiode er afgørende i den nuværende situation. SMV'ernes begrænsede adgang til finansiering er faktisk en væsentlig hindring for deres etablering og vækst. Den nuværende finansielle og økonomiske krise har forværret problemet med SMV'ernes adgang til finansiering. Eftersom SMV'er yder et afgørende bidrag til den økonomiske vækst, den sociale samhørighed og jobskabelsen, er en væsentlig kilde til innovation og spiller en vital rolle for bevarelsen og forøgelsen af beskæftigelsen, er betydningen af de fremlagte ændringsforslag til denne retlige ramme, som har til formål at forbedre gennemførelsen af finansieringsordningerne for SMV'er, indlysende. Af alle disse grunde stemte jeg for beslutningen.
<SPEAKER ID="272" NAME="Raül Romeva i Rueda" LANGUAGE="EN">
Parlamentet bemærker, at et stort antal SMV'er fortsat primært vil være afhængige af kreditter og lån, for så vidt angår ekstern finansiering; finder det betænkeligt, at den stadig mere kapital- og risikofølsomme banksektor nu stiller krav om højere sikkerhedsstillelse og højere risikopræmier, der begge resulterer i utilstrækkelig finansiering og tabte forretnings- og beskæftigelsesmuligheder i denne meget vigtige økonomiske sektor; betragter derfor adgangen til kredit- og lånegarantiordninger som en afgørende forudsætning for at kunne udnytte det vækst- og jobskabelsespotentiale, som SMV'erne frembyder; ser et behov for at lånefinansiere de eksisterende programmer på nationalt og europæisk plan og fremhæver den vigtige rolle, der spilles af EIB's SMV-lån.
<SPEAKER ID="273" NAME="Licia Ronzulli" LANGUAGE="IT">
Jeg stemte for denne tekst, fordi den efter min mening i en vis grad kan hjælpe de mere end 23 mio. europæiske små og mellemstore virksomheder, som yder et afgørende bidrag til økonomisk vækst og social samhørighed i EU via de 100 mio. job, de tilvejebringer. Alt for ofte har bankerne i de senere år krævet endnu højere garantier fra SMV'er, der har brug for kapital til at udvide eller genoplive deres aktiviteter.
<P>
Derfor er det nødvendigt i betydeligt grad at styrke de finansielle instrumenter, som kan hjælpe sådanne virksomheder og tilskynde til gennemførelsen af instrumenter, der f.eks. tillader risikodeling mellem de forskellige berørte parter. Den komplekse karakter af EU's finansielle regler medfører desuden ofte enorme udgifter i form af tid og penge til bureaukrati alene. Nu hvor vi er nået til enighed om retningslinjerne, er det op til medlemsstaterne at vedtage ad hoc-foranstaltninger, der kan styrke og støtte deres egne SMV'er i den konkrete situation, så der skabes vækst i en sektor, der i sig selv udgør 90 % af alle virksomheder i EU og er selve livsnerven i vores økonomi.
<SPEAKER ID="274" NAME="Vilja Savisaar-Toomast" LANGUAGE="ET">
I dag stemte jeg for beslutningsforslaget om ordningen for finansiel støtte til små og mellemstore virksomheder (SMV'er). Situationen for SMV'er og anvendelsen af EU's ressourcer skal forbedres, så vi sikrer, at den likviditetskrise, der opstod under finanskrisen, som især påvirkede SMV'erne, ikke gentager sig. Både i Estland og EU som helhed udgør SMV'er 99 % af alle virksomheder, og derfor er det vigtigt, at dette særlige flertal har adgang til finansiel støtte, især i vanskelige kriseår. Jeg håber inderligt, at både EU og SMV'erne vil tilføre fornyet styrke til den europæiske økonomi, så vi i fremtiden er bedre forberedt på nye kriser.
<SPEAKER ID="275" NAME="Csanád Szegedi" LANGUAGE="HU">
Jeg stemte for ændringsforslag 6 i forslaget. Jeg mener, at nystartede virksomheder og innovative virksomheder skal støttes, så de opnår bedre adgang til finansiering baseret på aktier. Kommissionen skal lægge mere vægt på finansiering, der er planlagt for den kommende periode, og på at støtte denne med risikodelingsfonde og -ordninger.
<SPEAKER ID="276" NAME="Nuno Teixeira" LANGUAGE="PT">
Små og mellemstore virksomheder (SMV'er) i EU yder et afgørende bidrag til økonomisk vækst og jobskabelse i EU, idet de tegner sig for mere end 100 mio. job og yder et afgørende bidrag til den sociale samhørighed. Disse virksomheders adgang til finansiel kredit og lån er dog begrænset, og den økonomiske krise har forværret dette problem, som i forvejen var meget kompliceret på grund af de administrative byrder. Et forsøg på at forbedre virkemåden for finansieringsordningerne for SMV'er er efter min mening generelt positivt. Et sådant forsøg skal omfatte en styrkelse af Den Europæiske Investeringsbanks rolle i låneordningen og gennemførelse af de instrumenter, der allerede findes inden for rammerne af programmet for konkurrenceevne og innovation, Jeremieinitiativet (fælleseuropæiske midler til mikrovirksomheder og små og mellemstore virksomheder) og Jasmineinitiativet (den fælles aktion til støtte af mikrofinansieringsinstitutioner i Europa).
<P>
Jeg mener også, vi skal forenkle SMV'ernes adgang til strukturfondene, navnlig med hensyn til garantiordninger, så de ikke overlapper hinanden. Vi bør også overveje nye og effektive finansielle instrumenter for den næste flerårige finansielle ramme, f.eks. fælles instrumenter med EIB.
<SPEAKER ID="277" NAME="Viktor Uspaskich" LANGUAGE="LT">
Små og mellemstore virksomheder (SMV'er) er rygraden i vores samfund og motoren i vores økonomi. Både i Litauen og EU udgør SMV'erne 99 % af alle virksomheder. SMV'er skaber mere end 70 % af litauernes arbejdspladser. SMV'er yder et afgørende bidrag til gennemførelsen af Lissabontraktatens målsætninger, som fremmer innovation, konkurrencedygtighed, social samhørighed og jobskabelse. Det er derfor vigtigt, at vi skaber et miljø, hvor de kan udvikle sig. SMV'er samt nystartede og innovative virksomheder skal have bedre adgang til EU's finansielle instrumenter. Adgangen til kredit- og lånegarantiordninger er en afgørende forudsætning for at udnytte SMV'ernes vækst- og jobskabelsespotentiale. I øjeblikket er der risiko for, at mange investeringsplaner ikke gennemføres på grund af usikkerhed og manglende finansiering. Det er derfor vigtigt, at bankerne ajourfører tilvejebringelsen af likviditet og støtter investeringer i realøkonomien. Det er også vigtigt, at der ydes støtte til aktiemarkederne for nystartede og innovative virksomheder. Vi skal forsøge at fjerne de administrative hindringer mere ihærdigt. Dette kræver progressiv forvaltning og økonomi kædet sammen med innovative finansielle instrumenter.
<SPEAKER ID="278" NAME="Derek Vaughan" LANGUAGE="EN">
Små og mellemstore virksomheder (SMV'er) udgør ca. 99 % af alle virksomheder i EU og yder et afgørende bidrag til den europæiske økonomi gennem innovation, økonomisk vækst og skabelse af mere end 100 mio. job. Jeg stemte for denne betænkning, fordi det er vigtigt, at vi giver SMV'erne mulighed for at drive virksomhed på en måde, der ikke overkompliceres af regler, men som stimulerer effektivitet, fleksibilitet og investering.
<P>
Jeg anerkender de fremskridt, der er opnået med hensyn til at lette den finansielle og administrative byrde for SMV'erne, f.eks. oprettelsen af finansieringsforummet for små og mellemstore virksomheder i 2010, men opfordrer indtrængende Kommissionen til at yde en større indsats for at skabe en mere konkurrencedygtig og tilgængelig økonomi for alle SMV'er, der er så vigtige for Europas økonomi.
<P>
Incitamenter skal tilskynde til de nødvendige reformer af de finansielle systemer i medlemsstaterne. Der skal investeres for at stimulere innovation i SMV'er, og de administrative systemer skal arbejde for og ikke imod disse virksomheder, så de kan bidrage til at skabe en mere stabil og mangfoldig europæisk økonomi.
<SPEAKER ID="279" NAME="Artur Zasada" LANGUAGE="PL">
Jeg glæder mig over resultatet af dagens afstemning. Efter planen godtgøres ca. 70 % af EU-midlerne til virksomheder gennem lånefonde. Bevillinger, der ikke skal betales tilbage, forbeholdes højrisikoprojekter, der har svært ved at opnå lån. I henhold til eksperterne er hjælp i form af præferencelån eller garantier bedre på lang sigt end gavebistand. Virksomheder har mindre gavn af præferencelån. Mange flere virksomheder kan dog få gavn af disse lån, og udlånsordningen kan, når den har fået tilført midler, teoretisk løbe uendeligt.
<P>
Jeg mener derfor, at 70-80 % af støtten til virksomheder efter 2014 skal godtgøres i form af lån og garantier og resten i form af gavebistand. Sidstnævnte skal forbeholdes støtte til innovative højrisikoprojekter eller med andre ord dem, der ikke kan kvalificere sig til et lån.
<SPEAKER ID="281" NAME="Luís Paulo Alves" LANGUAGE="PT">
Fremtiden for de europæiske offentlige pensioner er en af de centrale udfordringer for Europas fremtid, og jeg anerkender de vanskeligheder, som medlemsstaternes pensionssystemer står overfor.
<P>
Jeg er dog ikke enig i, at problemet kun kan løses ved at indbetale mere, arbejde mere og modtage mindre i pension. Jeg understreger, at det er medlemsstaterne, der bærer hovedansvaret for pensioner. EU kan dog tilføre merværdi ved at koordinere de forskellige ordninger og ved at dele bedste praksis, da det også har kompetence på området for overførsel af pensionsrettigheder og tilsyn med arbejdsmarkedsrelateret pensionskasser (direktivet om arbejdsmarkedsrelaterede pensionskasser).
<P>
Jeg stemmer kun for denne betænkning på grund af kompromisset baseret på mere end 450 ændringsforslag, der omfatter nogle af de væsentligste betænkeligheder i forbindelse med hvidbogen. Jeg vil også advare om, at et anstændigt og bæredygtigt pensionssystem kun kan opnås ved at bekæmpe en økonomi med arbejdspladser, der er usikre, dårligt betalte og af ringe kvalitet. Finansierede pensioner skal baseres på solidaritet, og det skal være udgangspunktet for EU's regler.
<SPEAKER ID="282" NAME="Laima Liucija Andrikien" LANGUAGE="LT">
Jeg stemte for denne meget vigtige beslutning om de europæiske pensionssystemer. Europa ældes, og på grund af den stadig værre demografiske situation og det faldende fødselstal stiger antallet af personer i pensionsalderen konstant. Sociale sikringsordninger og pensionsfonde får derfor stadig større betydning, især i betragtning af den nuværende økonomiske krise. Borgerne skal kunne føle sig trygge i alderdommen, og det kan kun sikres ved stabile og velfungerende pensionssystemer. Der er i øjeblikket 100 forskellige pensionssystemer i EU. På grund af store forskelle på tværs af medlemsstaterne føler EU's borgere sig ulige. Borgere, der har arbejdet hårdt gennem hele livet, navnlig i de nye medlemsstater, modtager pensioner af en anden størrelse end borgerne i EU's gamle medlemsstater. Dette får dem til at føle sig som andenrangsborgere. Reguleringen af pensionssystemerne er uden tvivl medlemsstaternes område, men det er klart, at EU's koordinering på området skal øges. EU skal tage sig af dem, der har størst brug for hjælp, dvs. de handicappede, de arbejdsløse og pensionisterne. Af hensyn til borgernes velfærd og via medlemsstaterne skal EU forsøge at udligne pensionssystemerne. Dette vil uden tvivl medvirke til at forbedre befolkningernes levestandard og styrke EU's økonomiske vækst.
<SPEAKER ID="283" NAME="Elena Oana Antonescu" LANGUAGE="RO">
I EU stiger antallet af pensionister på grund af den længere forventede levealder. Pensionssystemer hører under medlemsstaternes kompetence, og medlemsstaterne har forskellige regler med hensyn til pensionsalder og udgifter til social sikring. Finanskrisen har medført øget arbejdsløshed, fattigdom og social udstødelse og har forværret landenes budgetunderskud og problemer med finansiering af pensioner. Dette har fremhævet skrøbeligheden af visse finansieringsordninger. Overvægten af midlertidige job har reduceret bidragene til pensionssystemerne og har dermed forringet deres stabilitet. Parlamentets betænkning og Kommissionens grønbog søger at opretholde pensionssystemer, der er tilpasset borgernes behov uden at berøre medlemsstaternes kompetencer og foreslå én fælles model for alle.
<P>
Solidaritet mellem lande og generationer er efter min mening nødvendig, hvis EU's politikker skal gennemføres. På EU-plan koordineres aspekterne af pensionssystemet vedrørende gennemførelsen af det indre marked, f.eks. overensstemmelse med kravene i stabilitets- og vækstpagten og Europa 2020-strategien. Jeg stemte for denne betænkning, som stimulerer medlemsstaterne indsats for at opfylde deres borgeres forventninger med hensyn til sikre, tilstrækkelige og bæredygtige pensionssystemer.
<SPEAKER ID="284" NAME="Liam Aylward" LANGUAGE="GA">
Den europæiske befolkning ældes, og om kort tid er aldersgruppen "55 år og derover" den største aldersgruppe i EU. Der er i dag fire personer i den arbejdsdygtige alder for hver person over 65 år, men dette forhold vil være halveret inden 2050.
<P>
Jeg stemte for denne aktuelle betænkning. Selv om de enkelte medlemsstaterne bærer ansvaret for beslutninger vedrørende pensionsforhold, skal EU og medlemsstaterne arbejde sammen for at udvikle et klart, bæredygtigt og finansielt levedygtigt system. Den nuværende arbejdsstyrke er særlig mobil. Det er derfor tvingende nødvendigt, at pensioner kan overføres fra én medlemsstat til en anden. Pensionssystemerne skal ajourføres, så de er fleksible, gennemsigtige og tilgængelige. Der skal gives information om de tilgængelige muligheder og de forskellige aspekter af forskellige pensionstyper.
<P>
Jeg støtter betænkningens opfordring til at lægge mere vægt på uddannelse i finansielle forhold og øget bevidstgørelse om nødvendigheden af opsparing til pension.
<SPEAKER ID="285" NAME="Zigmantas Balčytis" LANGUAGE="LT">
EU står over for enorme udfordringer, hvor en af de vigtigste er befolkningsaldringen. På grund af ændrede demografiske tendenser stiger den forventede levealder, og ældre mennesker forbliver ofte raske og aktive og deltager i samfundet i længere tid. Samtidig falder antallet af personer i den arbejdsdygtige alder på grund af det faldende fødselstal, og derfor vil medlemsstaternes socialsikringsordninger stå over for alvorlige vanskeligheder. Finanskrisen har resulteret i øget arbejdsløshed, fattigdom og social udstødelse og har vist, hvor skrøbelige visse pensionsfondssystemer er. Der er voksende budgetunderskud i mange medlemsstater og problemer med finansiering af pensionerne. Nogle private pensionsfonde kan ikke længere opfylde deres forpligtelser, og det er derfor i fremtiden meget vigtigt, at aktiviteterne og overvågningen af sådanne fonde reguleres effektivt. Jeg er enig i betænkningen og mener, at vi skal tilvejebringe nye incitamenter på nationalt og europæisk plan med henblik på at skabe stærke, bæredygtige og sikre europæiske pensionssystemer.
<SPEAKER ID="286" NAME="Regina Bastos" LANGUAGE="PT">
Problemet med de sociale sikringsordningers bæredygtighed er blevet et uundgåeligt emne på Europas politiske dagsorden. Længere forventet levealder, en aldrende befolkning, svag økonomisk vækst og øget arbejdsløshed er faktorer, som har bidraget til ubalance i de sociale sikringsordninger. Den nuværende situation kræver, at vi træffer beslutninger, der sikrer de sociale sikringsordningers bæredygtighed.
<P>
Jeg stemmer for denne betænkning, fordi den fremmer behovet for at opbygge et system sammen, som er bæredygtigt og sikkert, og som sikrer tilstrækkelige pensioner på medlemsstatsniveau. Den anerkender, at den frie bevægelighed i EU ikke bliver begrænset til systemer under første søjle, men at mobilitet er nødvendig for et effektivt arbejdsmarked. Den fremmer oprettelsen af en europæisk pensionsplatform, hvor repræsentanter for EU-institutionerne, arbejdsmarkedets parter og relevante aktører kan udveksle information om bedste praksis og bidrage til at forberede politiske initiativer, som er i overensstemmelse med nærhedsprincippet. Den opfordrer Kommissionen til at overveje oprettelsen af en særlig taskforce vedrørende pensioner.
<SPEAKER ID="287" NAME="George Becali" LANGUAGE="RO">
Jeg stemte for denne betænkning og er enig med ordføreren, der klart og tydeligt fremhæver både behovet for solidaritet mellem generationerne og de betydelige forskelle mellem de nationale pensionssystemer i Europa. Jeg er enig i, at det er nødvendigt med koordinering på EU-plan, og de bedste argumenter for dette gives af konsekvenserne af krisen, som vi forhåbentlig nu har overvundet. Indvirkningen af offentlige udgifter i en medlemsstat kan nemt overføres endda til en anden medlemsstat, mens pensionsfondene er en del af de finansielle markeder. Jeg er enig i forslaget om et fleksibelt arbejdsmarked for pensionister i lyset af de demografiske ændringer, vi oplever, og den tydelige tendens til at forlænge arbejdslivet. Jeg er enig i, at ikke kun den enkelte medlemsstat, men også EU som helhed skal tilpasse politikkerne til begrebet "aktiv aldring".
<SPEAKER ID="288" NAME="Bastiaan Belder" LANGUAGE="NL">
Vores pensionssystemers bæredygtighed er et problem, der alt for længe er sendt rundt som Sorteper i Europa. Procentdelen af pensionister stiger. Hvis pensionerne skal holdes på et bæredygtigt niveau, er medlemsstaterne nødt til at reformere deres pensionssystemer. Dette hænger direkte sammen med bæredygtigheden af de offentlige finanser og reglerne om et sundt euroområde, stabilitets- og vækstpagten. Jeg støtter helhjertet ordføreren, fru Oomen-Ruijten, når hun fremhæver vigtigheden af pensionsopsparing via arbejdsgiveren (dvs. anden søjle) og individuel pensionsopsparing (dvs. tredje søjle). Vi kan desværre ikke længere antage, at den statslige pension (dvs. første søjle) er tilstrækkelig til at opretholde den levestandard, som arbejdstagerne har arbejdet for at opnå. Bæredygtighedsaspektet kræver yderligere uddybning. I euroområdet har vi brug for aftaler, der sikrer, at medlemsstaterne kan garantere, at reformer af deres pensionssystemer vil sikre bæredygtige offentlige finanser. De valg, der skal træffes i forbindelse med denne proces, skal efter min mening træffes af medlemsstaterne alene. Spørgsmål, som f.eks. kvinders deltagelse på arbejdsmarkedet, er omfattet af medlemsstaternes social- og arbejdsmarkedspolitik. Hvis personer frivilligt vælger at arbejde på deltid for bedre at kunne kombinere familie- og pasningsansvar, må Europa ikke modarbejde dette.
<SPEAKER ID="289" NAME="Jean-Luc Bennahmias" LANGUAGE="FR">
Selv om medlemsstaterne stadig bærer ansvaret for, hvordan deres pensionssystemer udformes og tilrettelægges, er det en kendsgerning, at de europæiske økonomier er blevet indbyrdes afhængige, og at drøftelser om økonomisk styring også omhandler pensionssystemernes levedygtighed og bæredygtighed. EU fungerer derfor som koordinator.
<P>
Ordføreren har ydet en stor indsats for at opnå et kompromis. Denne tekst rummer visse gode punkter - ikke mindst opfordringen til, at pensionssystemer skal garantere alle borgere en anstændig levestandard, at forskellighed skal respekteres, at manglende ligestilling mellem mænd og kvinder er uacceptabel og ubegrundet, at der skal benyttes en livslang tilgang til pensioner, og at ældre arbejdstagere skal rehabiliteres.
<P>
Samtidig er vi i et alt for hårdt forsøg på at opnå et kompromis dog endt med en tekst, der i visse henseender er uklar og åben for fortolkning. Der er desuden stadig visse idéer, jeg ikke kan tilslutte mig, f.eks. opfordringen til medlemsstaterne om at forbedre borgernes adgang til private opsparingsordninger og opfordringen til at fremme ældres beskæftigelse gennem skattelettelser og fritagelser for sociale bidrag. Jeg undlod derfor at stemme i den endelige afstemning.
<SPEAKER ID="290" NAME="Sergio Berlato" LANGUAGE="IT">
Den demografiske udvikling, dvs. den omvendte befolkningspyramide, vi kan forvente fremover, og den længere levetid, vi ligeledes kan forvente, idet de ældre i flere år forbliver raske og aktive og deltager i samfundet, gør det nødvendigt at overveje de sociale velfærdsordninger. Den finansielle og økonomiske krise har i kombination med demografiske ændringer påvirket pensionssystemerne. På grund af højere arbejdsløshed, langsommere vækst, lavere investeringsafkast og større offentlige underskud er det vanskeligere for pensionssystemerne at tilvejebringe tilstrækkelige pensioner. Navnlig unge med videregående uddannelse kommer senere ind på arbejdsmarkedet, og derfor arbejder de ikke tilstrækkelig længe til at opnå pension, når de når den lovbestemte pensionsalder.
<P>
Vi skal huske, at utilstrækkelige pensioner kan føre til faldende forbrug og økonomisk ustabilitet i et land på grund af lavere efterspørgsel. Jeg mener derfor, der skal iværksættes foranstaltninger for at omdefinere de unge og ældres fremtid, så de bidrager til en sikker og tilstrækkelig indkomst efter pensioneringen, samtidig med at vi også fokuserer på behovet for at tilføre ny drivkraft til ansvarsområderne for medlemsstaterne, arbejdsmarkedets parter og Europa.
<SPEAKER ID="292" NAME="Vilija Blinkevičiūt" LANGUAGE="LT">
Jeg stemte for denne betænkning, fordi vi på grund af den hurtige aldring af Europas befolkning skal fokusere på pensionsalderen, sikring af pensionskassernes sikkerhed og styrkelse af standarderne for minimumspension med henblik på at garantere acceptable levestandarder for alle ældre i Europa. Selv om fastsættelsen af pensionsalderen og størrelsen af pensioner hører ind under medlemsstaternes kompetence, foreslår Parlamentet og Kommissionen foranstaltninger, der kan hjælpe med at overvinde truslerne mod pensionssystemerne. En vis koordinering af reformerne af de nationale pensionssystemer er desuden nødvendig, når vi gennemfører det indre marked og Europa 2020-strategien. Det er beklageligt, at Kommissionens grønbog næsten ikke omhandler ligestilling mellem kønnene. Kvinder har i højere grad end mænd atypiske ansættelseskontrakter eller er beskæftiget i usikre job, og derfor er deres gennemsnitsløn lavere. Kvinder afbryder desuden oftere deres karriere på grund af barsel og for at passe børn og ældre eller handicappede familiemedlemmer. De mister derfor forsikringsgarantier og modtager i sidste ende lavere pensioner. Vi må indse, at der ikke findes et perfekt pensionssystem. De økonomiske og finansielle muligheder varierer på tværs af medlemsstaterne, og der skal derfor lægges mere vægt på midlerne til at forbedre pensionssystemerne, f.eks. tidspunktet for arbejdslivets start, "fleksibel" fastlæggelse af pensionsalderen, bedre forening af arbejde og familieliv og de generelle kriterier for fastlæggelse af en minimumspension.
<SPEAKER ID="293" NAME="Sebastian Valentin Bodu" LANGUAGE="RO">
De lovbestemte pay-as-you-go-ordninger, der findes i visse medlemsstater, står over for betydelige omkostningsstigninger, hvilket øger presset på solidariteten og påfører den yngre generation en større byrde.
<P>
Umiddelbart ligger 2060 langt ude i fremtiden, men det ændrer på ingen måde fremtidsudsigterne: stigende befolkningsaldring, lave fødselstal og dermed et enormt pres på budgetterne. Den enkelte medlemsstat er naturligvis direkte ansvarlig for at oprette sit eget pensionssystem. Denne beføjelse er uafviselig, og det foreslås ikke, at én model kan passe til alle. Det er dog vigtigt, at vi opfordrer til tilstrækkelige, bæredygtige og sikre pensioner i en tid, hvor Europa inden for få årtier vil opleve en demografisk katastrofe, hvis tidlige tegn vi allerede kan se i dag.
<P>
En forhøjelse af pensionsalderen er en af de relevante løsninger, når medlemsstaterne ikke længere har en arbejdende befolkning, der er stor nok til at betale pensionerne for dem, der har forladt arbejdsmarkedet. En gradvis forhøjelse af pensionsalderen er en naturlig løsning under disse omstændigheder, og det underbygges af den kendsgerning, at den forventede levealder er betydelig højere end for 40 år siden.
<SPEAKER ID="294" NAME="Vito Bonsignore" LANGUAGE="IT">
Jeg lykønsker ordføreren, fordi hun har henledt Parlamentets opmærksomhed på et så relevant og følsomt emne. Det er sandt, at den finansielle og økonomiske krise kombineret med de demografiske ændringer, herunder højere forventet levealder, har fået alle medlemsstaterne til styrke deres pensionspolitikker. Disse foranstaltninger skaber et behov for at modernisere og koordinere de nationale politikker for tilpasning af pensionssystemer, bæredygtighed, balance mellem varigheden af arbejdsliv og pensioner, øget gennemsigtighed af pensionssystemer og beskyttelse af solvensen. Jeg er navnlig enig i ordførerens fokus på kvindelige arbejdstagere, der ofte forskelsbehandles i forhold til mandlige arbejdstagere, hvad angår pension.
<P>
Jeg er også enig i behovet for at forlænge arbejdstagernes arbejdsliv gennem en moderne beskæftigelsespolitik og forbedring af arbejdsforholdene, og jeg er enig i behovet for at gøre pensionssystemerne og de oplysninger, som borgerne modtager, mere gennemsigtige.
<P>
Jeg er dog meget bekymret over den alvorlige indvirkning, som de foranstaltninger, der opfordres til i denne tekst, kan have på medlemsstaternes budgetter, som allerede er under stort pres som følge af den vanskelige økonomiske krise.
<SPEAKER ID="295" NAME="Alain Cadec" LANGUAGE="FR">
Jeg glæder mig over Parlamentets vedtagelse af denne betænkning, som opfordrer EU's medlemsstater til at oprette tilstrækkelige, bæredygtige og sikre pensionssystemer. Den bekræfter det primære formål med pensioner, nemlig at garantere social samhørighed baseret på solidaritet mellem generationerne. I en situation med demografiske ændringer og økonomisk krise skal pensioner forblive en grundlæggende del af vores sociale pagt. Jeg vil dog understrege, at den enkelte medlemsstat frit kan tilrettelægge sit eget pensionssystem, og at EU blot skal fremme koordineringen mellem medlemsstaterne.
<SPEAKER ID="296" NAME="Maria Da Graça Carvalho" LANGUAGE="PT">
Den økonomiske og finansielle krise har understreget EU's demografiske udfordring og har ført til en stigning i arbejdsløshed, fattigdom og social udstødelse. Europa 2020-strategiens mål om en beskæftigelsesfrekvens på 75 % skal hjælpe med at sikre pensionssystemernes bæredygtighed, da den afhænger af højere beskæftigelsesniveauer, øget produktivitet og økonomisk vækst. Grønbogens holistiske indfaldsvinkel skal føre til nye impulser både på nationalt plan og på EU-plan med henblik på at indføre solide, langsigtede, sikre, tilstrækkelige og bæredygtige pensionssystemer. Små og mellemstore virksomheder (SMV'er) er en af de største kilder til arbejde og vækst i EU og yder et betydeligt bidrag til pensionssystemernes bæredygtighed og tilstrækkelighed i medlemsstaterne. Jeg opfordrer til, at der udvikles sektorielle, tværsektorielle og/eller territoriale fonde til at øge tilknytningen af arbejdstagere i SMV'er til pensionssystemer.
<SPEAKER ID="297" NAME="Nikolaos Chountis" LANGUAGE="EL">
Jeg stemte imod betænkningen om grønbogen om europæiske pensionssystemer. Betænkningen fremmer tydeligvis EU's harmoniserede, antisociale politikker og reduktionen af de sociale rettigheder til den laveste fællesnævner. Teksten omhandler en forhøjelse af de europæiske arbejdstageres pensionsalder og kæder pensionsalder sammen med forventet levealder. Europæiske arbejdstagere, der har betalt for at redde bankerne og er blevet underkastet hårde besparelser, tvinges igen til at betale for konsekvenserne af krisen, en krise, som de ikke har forårsaget, ved at arbejde i flere år og modtage lavere pension. Den Europæiske Venstrefløjs Fællesgruppe/Nordisk Grønne Venstre har fremsat en alternativ beslutning, som desværre ikke blev vedtaget, mod grønbogen om pensioner og har fremhævet muligheden for at forbedre pensioner og pensionsaldre til gavn for arbejdstagerne. Dette kan ske uden at øge aldersgrænsen gennem styrkede arbejdstagerrettigheder, navnlig for unge, bedre løn og samtidig højere skatter på den finansielle kapital og finansielle transaktioner.
<SPEAKER ID="298" NAME="Carlos Coelho" LANGUAGE="PT">
Selv om ansvaret for betaling af pensioner hører ind under medlemsstaternes kompetence, er det vigtigt, at en række foranstaltninger koordineres på europæisk plan. Jeg er bekendt med forskellene mellem pensionssystemerne i Europa. Der er dog et klart behov for indførelsen af en strategi, som kan øge samhørigheden og sammenhængen på pensionsområdet med fuld respekt for nærheds- og solidaritetsprincipperne. Denne strategi skal tage hensyn til den nuværende økonomiske og demografiske situation, men også gennemførelsen af det indre marked. Vi må derfor ikke glemme, at fri bevægelighed er en grundlæggende rettighed for de europæiske borgere, som sikrer mobilitet for enkeltpersoner, nemlig arbejdstagere, som skal kunne udnytte et effektivt arbejdsmarked og have garanti for, at de kan få adgang til bæredygtig, sikker og tilstrækkelig indkomst efter deres pensionering. Det er også vigtigt, at vi giver borgerne tilstrækkelige og løbende oplysninger om deres rettigheder med hensyn til pension, navnlig med hensyn til systemer vedrørende grænseoverskridende aktiviteter og mobilitet.
<SPEAKER ID="299" NAME="George Sabin Cutaş" LANGUAGE="RO">
Jeg stemte for beslutningen, som jeg var ordfører for på vegne af Økonomi- og Valutaudvalget. Beslutningen er efter min mening afbalanceret og fremhæver både betydningen af den offentlige pensionssøjle og behovet for en anden søjle i alle medlemsstater. Jeg foreslog, at der skulle fastlægges en minimumspension på EU-plan for at garantere en sikker og anstændig indkomst til de europæiske borgere. Den blev desværre ikke modtaget tilstrækkelig positivt af de øvrige medlemmer. Jeg håber dog, at Kommissionen i fremtiden vil fremlægge et lignende forslag.
<SPEAKER ID="300" NAME="Vasilica Viorica Dăncilă" LANGUAGE="RO">
Det er efter min mening en fordel, at Europa 2020-strategien understøtter en aktiv, fokuseret arbejdsmarkedspolitik, der kan hjælpe med at øge beskæftigelsesfrekvensen blandt ældre arbejdstagere, kvinder, medlemmer af mindretalsgrupper og langtidsledige. Hvis dette mål opfyldes, vil Europa opleve en stigning i antallet af beskæftigede og dermed økonomisk vækst, som vil have en positiv indvirkning på pensionssystemernes levedygtighed på EU-plan.
<SPEAKER ID="301" NAME="Cornelis de Jong" LANGUAGE="NL">
I dag stemte jeg for fru Oomen-Ruijtens betænkning om pensioner. Som ordfører for Udvalget om det Indre Marked og Forbrugerbeskyttelse for udtalelsen vedrørende denne betænkning har jeg haft lejlighed til at samarbejde konstruktivt med ordføreren. Udtalelsen fra Udvalget om det Indre Marked og Forbrugerbeskyttelse er stort set gengivet i fru Oomen-Ruijtens betænkning. Betænkningen er efter min mening afpasset og afbalanceret, og det centrale i den er, at pensioner for medlemsstaterne skal være genstand for subsidiaritet. Dette vil sikre tilstrækkelig beskyttelse af det nederlandske søjlesystem.
<P>
Jeg kan dog på ingen måde tilslutte mig de dele af betænkningen, der tilsyneladende opfordrer til bindende europæiske aftaler om medlemsstaternes pensionssystemer. Det er i strid med alt, hvad Det Socialistiske Parti i Belgien står for.
<SPEAKER ID="302" NAME="Luigi Ciriaco De Mita" LANGUAGE="IT">
Jeg stemte for den foreslåede tekst, fordi pensioner er en af de grundlæggende institutioner i systemet af arbejdstagerrettigheder og -pligter. De er afgørende for opretholdelsen af en anstændig levestandard for de pågældende personer og for hele deres familie, navnlig med hensyn til tilstrækkelig støtte, så de kan opnå en anstændig standard for deres personlige liv og familieliv. Når denne grænse fastsættes som et langsigtet mål, er bæredygtige pensionssystemer nødvendige for at tilbyde arbejdstagere visse minimumsudsigter. Jeg respekterer princippet om bottom up-subsidiaritet, hvor den primære kompetence og ansvaret for tilstrækkelighed og mulighed for reform ligger hos medlemsstaterne, men der skal skabes konvergens mellem pensionssystemerne i Europa for at sikre fuld og ægte fri bevægelighed for arbejdstagere og virksomheder samt fuld og gensidig anerkendelse og jævnbyrdighed mellem de forskellige pensionssystemer i medlemsstaterne. Jeg anerkender forskellene i leveomkostninger og lønniveauer mellem medlemsstaterne, men der er behov for at sikre langsigtet konvergens både internt i hver medlemsstat og i EU som helhed med det formål at fremme et anstændigt og tilstrækkeligt niveau, når vi taler om forventet levealder.
<SPEAKER ID="303" NAME="Ioan Enciu" LANGUAGE="RO">
Jeg stemte for denne betænkning, fordi jeg mener, at pensionssystemer i hele EU i øjeblikket er ramt af alvorlige bæredygtighedsproblemer, der sandsynligvis vil blive endnu værre i fremtiden, og som kræver nytænkning. Nytænkningen i hver medlemsstat skal dog være i overensstemmelse med det grundlæggende krav om at tilvejebringe en anstændig indkomst til rimelige omkostninger til ældre, når de har bidraget gennem et arbejdsliv. Det er umenneskeligt at sænke pensionsniveauerne til under subsistensgrænsen, som det er sket i nogle lande, og det skal undgås.
<P>
Det tydeligste eksempel på udnyttelse er Rumænien, hvor den siddende regering har besluttet, at alle pensioner skal beskæres kraftigt og beskattes, samtidig med at der indføres en afgift til sundhedsforsikring. Under dække af subsidiaritet ønsker den rumænske regering at skabe et sindrigt pensionssystem, der får pensionister til at forsvinde fysisk ved at fratage dem finansielle minimumsressourcer og lægehjælp. Et af EU's mål på dette område skal efter min mening være at sætte en stopper for regeringernes overgreb mod pensionister i visse medlemsstater.
<SPEAKER ID="304" NAME="Edite Estrela" LANGUAGE="PT">
Jeg stemte for denne betænkning, fordi jeg er enig i, at EU og medlemsstaterne skal koordinere deres forskellige politikker vedrørende pensioner på en mere effektiv måde og garantere tilstrækkelige, sikre og bæredygtige pensionssystemer for kvinder og mænd. Det er afgørende, at vi overvejer pensionsrettigheder efter køn og indfører specifikke kriterier for beregning af kvinders pension, så vi kan garantere både kvinder og mænd økonomisk uafhængighed.
<SPEAKER ID="305" NAME="Göran Färm, Anna Hedh, Olle Ludvigsson, Marita Ulvskog og Åsa Westlund" LANGUAGE="SV">
Med hensyn til punkt 6 valgte vi svenske socialdemokrater at stemme for fjernelsen af henvisningen til indregning af direkte pensionsforpligtelser i offentlig gæld og offentlige underskud. Det skyldes, at der efter vores mening er risiko for, at en sådan sammenkædning mellem pensionsforpligtelser og beregninger af gæld og underskud på kort sigt kan have en række uønskede og uforholdsmæssige konsekvenser i visse medlemsstater. På lang sigt bør hver medlemsstat dog indføre procedurer, der sikrer, at offentlige pensionsforpligtelser afspejles nøje i de relevante gældsprognoser.
<SPEAKER ID="306" NAME="Diogo Feio" LANGUAGE="PT">
Højere forventet gennemsnitlig levealder og inversionen af befolkningspyramiden i Europa repræsenterer betydelige udfordringer for et samfund, der ældes og samtidig skal sikre de ældre tilstrækkelige levevilkår og mulighed for at spille en rolle, der i mange tilfælde kan og skal være aktiv. Over for en reel trussel om kollaps af de traditionelle pensionssystemer skal medlemsstaterne modigt og direkte indføre de nødvendige foranstaltninger for at redde deres socialsikringsordninger, hvilket ikke kun kræver forhøjelse af pensionsalderen. Der skal dog omgående lægges vægt på modernisering med mulighed for blandede modeller. Det vil sikre, at alle, der kommer med i systemet nu, frit skal kunne vælge, hvilken model de ønsker som beskyttelse i deres alderdom.
<SPEAKER ID="307" NAME="José Manuel Fernandes" LANGUAGE="PT">
Den nuværende krise har fremhævet et problem, der var alvorligt, da det blev synligt, nemlig de sociale sikringsordningers fallit. Den snarlige omvending af alderspyramiden - som følge af demografiske ændringer, der skyldes befolkningens højere levealder - truer pensionsordningernes finansielle bæredygtighed. På den ene sider stiger antallet af personer uden beskæftigelse, og på den anden side bruges der flere penge på pensionsudbetalinger. Unge mennesker kommer desuden senere og senere ud på arbejdsmarkedet og deltager dermed ikke i det bidragsbaserede system. Eftersom vi ikke ønsker, at "alderdom" bliver synonymt med fattigdom, skal vi indføre en garanteret minimumspension, som sikrer de ældres levestandard. En sådan foranstaltning vil hjælpe med at udrydde fattigdom og give de ældre et værdigt liv.
<P>
Alle disse problemer afspejles i Kommissionens grønbog om pensioner. Nu er der behov for en række politikker, der koordineres på EU-plan. Jeg er derfor helt enig i konklusionerne i denne betænkning og glæder mig over de initiativer, der omhandler solidaritet mellem generationerne, som vil sikre alle pensionister en bæredygtig og anstændig indkomst.
<SPEAKER ID="308" NAME="Ilda Figueiredo" LANGUAGE="PT">
Vi beklager, at det alternative forslag til beslutning, som vi fremsatte, ikke er blevet vedtaget. Flertallet af medlemmerne i Parlamentet, herunder medlemmerne af Gruppen for Det Progressive Forbund af Socialdemokrater i Europa-Parlamentet, stillede sig dermed på samme side som de antisociale politikker, der gennemføres af Kommissionen og Rådet, og legitimerer således den nyliberale vej, de følger og ønsker at udvikle.
<P>
Ved at gøre det har de glemt arbejdstagerne i de forskellige EU-lande, som har kæmpet mod forhøjelsen af den lovbestemte pensionsalder og for at skabe en menneskelig og universel socialsikringsordning, en ordning, der sætter pris på de mindre pensioner og respekterer de ældre, og som sætter dem i stand til at leve i værdighed, samtidig med at de bidrager til udryddelse af fattigdom.
<P>
Som det anføres i vores alternative beslutning, kan vi forbedre pensionerne uden at forhøje den lovbestemte pensionsalder, hvis der skabes flere arbejdspladser med rettigheder, navnlig for unge mennesker, bedre lønninger og øget beskatning af finansielle transaktioner. Nylige undersøgelser har f.eks. vist, at en generel skat på 0,1 % på finansielle transaktioner i EU's medlemsstater kan øge den årlige indtjening med ca. 2.1 % af bruttonationalproduktet eller næsten 262 mia. EUR.
<SPEAKER ID="309" NAME="Pat the Cope Gallagher" LANGUAGE="GA">
Der er i dag ca. 23 mio. små og mellemstore virksomheder (SMV'er) i EU. Små og mellemstore virksomheder i EU udgør ca. 99 % af alle virksomheder og leverer over 100 mio. job. Det er indlysende, at problemet med omkostningerne og den manglende adgang til kredit er det største problem for de små og mellemstore virksomheder i øjeblikket.
<P>
Mange levedygtige virksomheder har stadig problemer med at få adgang til kredit til en rimelig rente fra bankerne. I betragtning af størrelsen af den støtte, som banksektoren har modtaget fra de irske skatteydere, er dette utroligt og uacceptabelt. Andre omkostninger, som f.eks. husleje, regninger til forsyning og lokale afgifter, hæmmer også SMV'ernes konkurrencedygtighed i disse vanskelige tider.
<SPEAKER ID="310" NAME="Robert Goebbels" LANGUAGE="FR">
Jeg stemte for fru Oomen-Ruijtens betænkning om sikre, tilstrækkelige og bæredygtige pensionssystemer i Europa. Betænkningen er fuld af gode hensigter, men ligesom Kommissionens grønbog får den os til at tvivle på det egentlige politiske mål med denne forhandling. Jeg kan ikke lade være med at tænke, at sidstnævntes grundlæggende mål er at forberede den offentlige holdning på en gradvis privatisering af pensionsordningerne. Efter at jeg har set de tab, som private pensionsfonde i Europa og USA pådrog sig under finanskrisen, foretrækker jeg at holde fast i solidaritet mellem generationerne og pay-as-you-go-ordninger.
<SPEAKER ID="311" NAME="Bruno Gollnisch" LANGUAGE="FR">
Trods de konstante henvisninger til nærhedsprincippet handler det i høj grad her om at lægge fundamentet for en harmonisering af pensionssystemerne i EU, hvis ikke med hensyn til pensionsniveauer, så i det mindst med hensyn til struktur. Hvordan kan vi i Deres ultraliberale og internationalistiske Europa tro, at en sådan harmonisering kan være andet end en tilskyndelse til at tegne individuel forsikring i private selskaber? Et potentielt marked til en værdi er mange milliarder euro. Samtidig vil pensioner, der udbetales under den første søjle - offentlige, obligatoriske og pay-as-you-go-pensioner - blive skåret væk som følge af stabilitets- og vækstpagten og i fremtiden som følge af fru Merkels pagt. De arbejdsmarkedsrelaterede pensionsfonde, som nogen ønsker at udvikle, er stadig pensionsfonde, og vi ved, hvilken rolle de spillede i den globale finansielle nedsmeltning. Vi ved også, hvad de kan bruges til i en finanskrise, nemlig at ruinere sparerne. Jeg kan kun blive bekymret over de patetiske retsakter om tilsyn, de er underlagt, også i Europa. Socialsikringsordningerne som helhed og pensionssystemerne i særdeleshed er medlemsstaternes ansvar alene. Det problem, der skal løses, er ikke kun finansielt, men også demografisk. EU, som bærer et stort ansvar for disse forhold, er på ingen måde dette rette forum for håndteringen af dem.
<SPEAKER ID="312" NAME="Catherine Grèze" LANGUAGE="FR">
Betænkningen om pensionssystemer i Europa omhandler et meget følsomt emne. Selv om der kan findes virkelig positive elementer i denne tekst, er det helt uacceptabelt, at aldersforsikring vurderes ud fra budgetnedskæringer, og at tilskyndelse til kapitalbaserede pensioner er resultatet. Jeg er tilhænger af solidaritet mellem generationerne, og jeg kunne derfor ikke stemme for en betænkning, der vil fremme udviklingen af kapitalbaserede pensionssystemer.
<SPEAKER ID="312" NAME="Nathalie Griesbeck" LANGUAGE="FR">
Jeg undlod at stemme under afstemningen om denne betænkning. Den indeholder mange meget positive punkter, men den indeholder desværre også visse idéer, som jeg er imod. Fjernelse af hindringerne for arbejdstagernes mobilitet ved at gøre det muligt at overføre pensioner, respekt for forskellene mellem de nationale pensionssystemer, mindskelse af uligheder mellem kønnene og de uacceptable kløfter mellem mænd og kvinder med hensyn til beskæftigelse og pension, herunder ældre arbejdstagere på arbejdsmarkedet, øget beskyttelse mod afskedigelse til ældre arbejdstagere osv. er alle henstillinger, der fremsættes i denne betænkning, og som jeg tilslutter mig. Andre punkter fik mig dog til at undlade at stemme. De opfatter f.eks. opfordringen i betænkningen til at tilskynde til private opsparingsordninger.
<SPEAKER ID="313" NAME="Mathieu Grosch" LANGUAGE="DE">
Demografiske ændringer hen imod et stadig ældre samfund kombineret med de tilbageslag på områderne for økonomisk vækst, statslige finanser og de finansielle markeder, som den økonomiske og finansielle krise har skabt, gør det nødvendigt at tilpasse vores pensionspolitikker. Denne tilpasning er i overensstemmelse med gennemførelsen af det indre marked og Europa 2020-strategiens mål for beskæftigelsen og de offentlige finansers langsigtede bæredygtighed.
<P>
Jeg glæder mig dog over dette forslag, fordi det omhandler mere effektive pensioner, som er både bæredygtige og sikre. Jeg er overbevist om, at pensioner ikke kun skal sætte ældre EU-borgere i stand til at leve værdigt, men også skal være en belønning for deres arbejdsliv som helhed. Hvis vi ønsker, at fremtidens europæiske borgere skal være motiverede i deres arbejde og være åbne over for grænseoverskridende aktiviteter, er det vigtigt, at vi allerede i dag giver dem udsigt til tilstrækkelig og bæredygtig pension, som er harmoniseret på europæisk plan. Ansvaret for pensionerne ligger dog stadig hos medlemsstaterne, og det betyder, at pensionssystemer primært hører ind under medlemsstaternes kompetence. Det eneste, EU skal levere, er derfor koordineret vejledning til medlemsstaterne.
<P>
I den henseende skal der især tages hensyn til princippet om solidaritet mellem generationerne og princippet om national solidaritet. Med hensyn til subsidiaritet skal borgerne endvidere kunne "eksportere" alle pensionssystemer.
<SPEAKER ID="314" NAME="Sylvie Guillaume" LANGUAGE="FR">
Selv om denne tekst indeholder positive aspekter, navnlig den betydning, der tildeles fremme af beskæftigelse for at sikre pensionssystemernes bæredygtighed eller positionen for arbejdsmarkedets parter, havde jeg svært ved at støtte andre aspekter, og derfor undlod jeg at stemme.
<P>
Ophævelsen af punkt 24 om sammenhængen mellem forventet levealder og pensionsalder er dog en vigtig sejr for Gruppen for Det Progressive Forbund af Socialdemokrater i Europa-Parlamentet, som ønskede at forsvare den europæiske sociale model, hvilket er det modsatte i forhold til det, der fremhæves af denne foranstaltning. Den forventede levealder er faktisk faldende for visse socialgrupper som følge af deres arbejdsforhold og de problemer, de oplever, når de forsøger at få adgang til forebyggende behandling og lægehjælp. Vi skal sikre, at alle europæiske borgere kan føre en værdig tilværelse efter deres pensionering.
<SPEAKER ID="315" NAME="Richard Howitt" LANGUAGE="EN">
Medlemmerne af Parlamentet fra Labour-Partiet stemte for denne ikkebindende betænkning om pensioner og udfordringerne i forbindelse med befolkningsaldring og budgetnedskæringer, der opleves i hele EU. Det glæder os, at denne betænkning udtrykkeligt anfører, at der ikke findes én tilgang til pensioner, der passer alle medlemsstater, men at EU tydeligvis kan tilføre merværdi ved at dele idéer og koordinere indsatsen.
<P>
Vi stemte for at slette medtagelsen af privat gæld i vurderingen af de offentlige finansers bæredygtighed, da de nuværende markedsforhold efter vores mening ikke støttes af denne form for vurdering. Vi fastholder også vores betænkeligheder med hensyn til spørgsmålet om at anvende kapitalkrav af Solvens II-typen på pensioner, da dette kan øge omkostningerne uden at tilføre sikkerhed for Det Forenede Kongeriges arbejdsgiverbetalte arbejdsmarkedspensioner. Det Forenede Kongeriges system, herunder de pensionssikringsfonde (Pension Protection Funds), som blev oprettet under Labour-regeringen giver pensionsordningernes medlemmer og pensionister et højt niveau af beskyttelse.
<P>
Labour-Partiets medlemmer af Parlamentet vil fortsat arbejde for at sikre, at personer, der sparer op hos staten via deres arbejdsgiver eller privat, sikres den ægte pensionssikring, de har brug for for at føle sig trygge med hensyn til deres pensionering.
<SPEAKER ID="316" NAME="Juozas Imbrasas" LANGUAGE="LT">
Den demografiske udvikling, dvs. den omvendte befolkningspyramide, vi kan forvente fremover, og den længere levetid, vi ligeledes kan forvente, idet de ældre i flere år forbliver raske og aktive og deltager i samfundet, gør det nødvendigt at overveje en strategi, der sikrer ny sammenhæng og kohærens på pensionsområdet. Der er store forskelle i pensionssystemerne i EU, og de nye medlemsstater og deres borgere konfronteres med ekstra problemer, idet det er så ønskværdigt at opbygge et diversificeret pensionssystem (flere søjler) for at sikre risikospredning. Den finansielle og økonomiske krise har vist, at intet pensionssystem er immunt for sådanne hændelser, men at store budgetunderskud, høj arbejdsløshed og meget begrænsede muligheder for at øge skattebyrden navnlig skaber problemer for disse pay-as-you-go-ordninger. Visse medlemsstater, som f.eks. Litauen, var nødt til at træffe drastiske foranstaltninger, dvs. nedskæring af pensionerne, hvilket efter min mening er utåleligt og uacceptabelt. Medlemsstaterne skal yde enhver mulig indsats og undgå sådanne nedskæringer, der er smertefulde for de fattigste. Jeg undlod at stemme om denne betænkning, fordi mange af de foreslåede beslutninger er socialt sensitive, og fordi vurderingen af fordelene og risiciene er utilstrækkelig i betænkningen, navnlig når vi taler om forhøjelse af pensionsalderen eller medlemsstaternes tab af indflydelse på pensionspolitikken.
<SPEAKER ID="317" NAME="Peter Jahr" LANGUAGE="DE">
Jeg undlod at stemme om Parlamentets betænkning om et europæisk pensionssystem. Selv om det i princippet er glædeligt, at EU overvejer, hvordan det kan støtte medlemsstaternes bestræbelser på at yde tilstrækkelige pensioner, er og forbliver pensionspolitik den enkelte medlemsstats anliggende, og EU bør kun handle med yderste forsigtighed og under hensyntagen til de nationale forhold. De pågældende beslutninger er dog ikke fordelagtige for især den tyske arbejdsmarkedsrelaterede pensionsmodel. Regler, der bringer arbejdsmarkedsrelaterede pensionssystemer, som er velfungerende i mange europæiske lande, i fare, bør ikke vedtages på europæisk plan. Der er stadig behov for betydelige forbedringer i denne henseende.
<SPEAKER ID="318" NAME="Arturs Krišjānis Kariņš" LANGUAGE="LV">
Jeg støttede betænkningen om oprettelsen af sikre, tilstrækkelige og bæredygtige pensionssystemer i Europa, da ændring af den eksisterende pensionsmodel efter min mening er afgørende for at sikre dens bæredygtighed. I øjeblikket risikerer de europæiske lande, at fremtidige generationer ikke kan få udbetalt pensioner, der kan sikre dem en anstændig alderdom. Vi må indrømme, at vi i øjeblikket lever på bekostning af kommende generationer. Vi låner for at betale pensioner i dag. Det skal ændres. Pensionssystemet skal afbalanceres, så de nuværende indtægter kan dække de nuværende udgifter. Alle andre løsninger betyder, at vi lever over evne. Dette kan gøres på mange måder, men vi må også erkende, at vi ikke længere kan være sikre på at få pension, når vi fylder 60 år. Pensionsalderen skal hæves i trin i hele Europa, og den skal nærme sig 70 år. Det er en af metoderne til at sikre, at socialsikringsbudgettet ikke bliver en byrde for EU-landenes økonomier.
<SPEAKER ID="319" NAME="Giovanni La Via" LANGUAGE="IT">
Fru Oomen-Ruijtens betænkning er baseret på Kommissionens grønbog fra juli 2010 og de spørgsmål, Parlamentet har rejst med hensyn til tilstrækkeligheden og bæredygtigheden af de europæiske pensionssystemer. Grønbogen er en forløber for den kommende hvidbog med en generel analyse af de 27 medlemsstater og en projektion af de retningslinjer, som EU fastlægger for medlemsstaterne, og der forventes en effektiv reaktion herpå. Min reaktion efter at have læst betænkningen var positiv, og derfor stemte jeg for den. Dette forslag er selvfølgelig for konservativt i betragtning af alt, hvad der skal gøres. Vi kan dog betegne betænkningen som et godt udgangspunkt, da den giver et overblik over pensionssystemet udvidet til 27 medlemsstater. Oprettelsen af en europæisk pensionsplatform er en perfekt anledning til at indlede en debat mellem EU-institutionerne og arbejdsmarkedets parter. Det endelige mål er at tilpasse pensionssystemerne og placere dem inden for de demografiske og økonomiske variabler, der gør sig gældende i vores samfund.
<SPEAKER ID="320" NAME="Patrick Le Hyaric" LANGUAGE="FR">
Jeg stemte imod denne betænkning, fordi den fremmer kapitalbaserede pensionsordninger på bekostning af offentlige pay-as-you-go-pensionsordninger og en forhøjelse af pensionsalderen. Den fremmer også en tilgang, der vil skabe yderligere usikkerhed for ældre arbejdstagere ved at tilskynde til "fleksible" pensioner, som kombinerer arbejde med pensionering.
<SPEAKER ID="321" NAME="Elżbieta Katarzyna Łukacijewska" LANGUAGE="PL">
Det var med stor tilfredshed, at jeg i dag noterede mig resultatet af dagens afstemning om fru Oomen-Ruijtens betænkning om sikre, tilstrækkelige og bæredygtige pensionssystemer i Europa. Pensioner skal være sikre og stabile, især i dag med befolkningsaldring og finanskrise i Europa. Aktuelle tal viser tydeligt, at problemet forværres, og at de demografiske ændringer i Europa er utvetydige. Eksperter har påvist, at fire personer i dag arbejder for at støtte én pensionist i EU, men om 50 år er der kun to, som arbejder.
<P>
Det er derfor indlysende, at der er behov for yderligere overvejelse af pensionssystemet, og at yderligere reformer er afgørende. Derfor skal vi tilstræbe øgede internationale aktiviteter fra medlemsstaternes side for at sikre effektiv koordinering af pensionssystemerne. Ved at vedtage betænkningen tilkendegiver Parlamentet tydeligt, at der ikke er plads til forskelsbehandling på grundlag af alder eller køn, hvilket er særlig vigtigt i forbindelse med arbejdsmarkedsdebatten om ligestilling mellem mænd og kvinder på arbejdspladsen.
<SPEAKER ID="322" NAME="Astrid Lulling" LANGUAGE="FR">
At arbejde i månedsvis med bæredygtigheden af pensionssystemer i Europa, at udarbejde en ambitiøs betænkning, at forhandle kompromisser i timevis uden at sige det indlysende, nemlig, at mange EU-regeringer har iværksat reformer af pensionssystemerne, hvor de prioriterer en forlængelse af bidragsperioden, er for mig topmålet af overfladiskhed. Fornægtelse af virkeligheden er grov uagtsomhed. Parlamentet behandler ikke det centrale spørgsmål, fordi det er kontroversielt!
<P>
Jeg tager afstand fra politik, der føres på denne måde. I stedet for at søge enstemmighed for enhver pris har Parlamentet grundlæggende valgt den forkerte metode.
<P>
Det har pligt til at udforske sammenhængende og modige foranstaltninger. Det er, hvad vores borgere forventer, når pensionssystemerne, som er den europæiske socialmodels virkelige belønning, er i fare.
<P>
Jeg kan derfor ikke støtte en betænkning, der er endt som en forfængelig aktion, da den ikke tager hensyn til den virkelige situation.
<SPEAKER ID="323" NAME="Toine Manders" LANGUAGE="NL">
Delegationen fra det nederlandske Frihedsparti i Parlamentet har i dag stemt imod initiativbetænkningen om grønbogen om europæiske pensioner, fordi den indeholder flere tvetydigheder og unøjagtigheder. Vi støtter en række forbedringer, f.eks. opfordringen til en god kombination af statslige og arbejdsmarkedsrelaterede pensionsordninger i medlemsstaterne og et europæisk sporingssystem, der kan sikre øget jobmobilitet, så alle borgere ved, hvad de kan forvente af deres pension, og kan træffe deres egne valg. Stigende arbejdsløshed, problemer på de finansielle markeder, høj national gæld og langsom økonomisk vækst skaber problemer med hensyn til medlemsstaterne pensionsforpligtelser, hvilket kan have følger for stabilitets- og vækstpagten og dermed euroens stabilitet.
<P>
Den stigende befolkningsaldring har desuden alvorlige konsekvenser i mange medlemsstater, fordi de ikke sparer så meget som i Nederlandene. Vi har derfor brug for harmoniseret tilsyn med pensionssystemerne, og visse medlemsstater burde tilrettelægge deres pensionssystemer på en anden måde. Vi ønsker dog ingen ændringer af det nederlandske pensionssystem. For at beskytte os mod det er vi imod betænkningen som helhed, selv om vi stemte for en række gode punkter i betænkningen. Delegationen fra det nederlandske Frihedsparti i Parlamentet: Hans van Baalen, Jan Mulder og Toine Manders
<SPEAKER ID="324" NAME="David Martin" LANGUAGE="EN">
Jeg stemte for denne betænkning, som i begyndelsen (punkt 1) og i slutningen (punkt 61) understreger, at hovedansvaret for pensioner ligger hos medlemsstaterne i overensstemmelse med nærhedsprincippet, og at EU's bidrag begrænses til koordinering, hvor det er muligt, og deling af bedste praksis.
<SPEAKER ID="325" NAME="Jean-Luc Mélenchon" LANGUAGE="FR">
Denne betænkning omhandler på uansvarlig vis en forhøjelse af den lovbestemte pensionsalder, mens den hyklerisk anfører, at der gennemføres "en dialog mellem arbejdsmarkedets parter og borgerne", og at der tages behørigt hensyn til resultatet. Den nødvendige folkeafstemning ligger desværre langt ude i fremtiden. Som det kan forventes hyldes også privatiseringen af pay-as-you-go-pensionssystemet, der som bekendt er effektivt. Pensionering omdannet til et finansielt produkt på det indre marked af pensionsfonde med fri og fair konkurrence - det er, hvad der foreslås i betænkningen. Jeg stemmer imod og fordømmer absolut denne betænkning.
<SPEAKER ID="326" NAME="Nuno Melo" LANGUAGE="PT">
Den demografiske udvikling, dvs. den omvendte befolkningspyramide, vi kan forvente fremover, og den længere levetid, vi ligeledes kan forvente, idet de ældre i flere år forbliver raske og aktive og deltager i samfundet, gør det nødvendigt at overveje en strategi, der sikrer ny sammenhæng og kohærens på pensionsområdet. Denne nye situation gør det nødvendigt at iværksætte initiativer, der omdefinerer fremtiden for unge og gamle og solidariteten mellem generationerne og dermed bidrager til en bæredygtig, sikker og tilstrækkelig indkomst efter pensioneringen.
<SPEAKER ID="327" NAME="Willy Meyer" AFFILIATION="GUE/NGL">
skriftlig. - (ES) Jeg stemte imod dette beslutningsforslag, da jeg anser det for at være et uacceptabelt angreb på arbejdstagernes rettigheder, da der i forslaget slås til lyd for en stigning i antallet af pensionsgivende tjenesteår, en forhøjelse af pensionsalderen og en progressiv privatisering af de offentlige pensionssystemer. Efter min mening er formålet med disse former for foranstaltninger at fastlægge pensionssystemer, der tilgodeser den finansielle sektors interesser, og de er ikke et skridt i retning af offentlige pensionssystemer, der er mere retfærdige, bæredygtige, sikre og til gavn for de europæiske borgere. Jeg er således modstander af den progressive opbygning af et asocialt Europa, der er styret af markederne og af den finansielle magt, som har oversvømmet os i denne krise med deres ambitioner og omfattende grådighed, der på uforståelig vis vil blive kompenseret for ved at privatisere offentlige pensionssystemer. Jeg anser det ydermere for at være uacceptabelt, at man i beslutningsforslaget forsvarer asociale foranstaltninger, som f.eks. forhøjelsen af pensionsalderen, der er blevet forkastet af et flertal af de europæiske borgere i massive generalstrejker, samtidig med, at man fremhæver betydningen af at tildele en relevant rolle til dialogen mellem arbejdsmarkedets parter om pensionsreformer.
<SPEAKER ID="328" NAME="Louis Michel" AFFILIATION="ALDE">
skriftlig. - (FR) I henhold til kommissæren med ansvar for beskæftigelse, sociale anliggender og inklusion, László Andor, vil antallet af pensionister være fordoblet inden 2060 i forhold til den aktive befolkning, der er i stand til at finansiere pensioner. Det er derfor af afgørende betydning, at vi skænker fremtidens pensionssystemer en tanke. Selv om det henhører under medlemsstaternes kompetenceområde, må dette spørgsmål ikke hindre EU i at bistå medlemsstaterne med deres overvejelser med hensyn til at sikre de europæiske borgere et passende, stabilt og bæredygtigt pensionssystem. Det at kunne indføre en tilstrækkelig og passende pension i en af EU's medlemsstater er det nødvendige supplement til princippet om personers frie bevægelighed. Den økonomiske og valutariske krise er et bevis på nødvendigheden af en integreret strategi, der omfatter de demografiske og sociale aspekter samt de økonomiske og finansielle aspekter.
<SPEAKER ID="329" NAME="Alexander Mirsky" AFFILIATION="S&amp;D">
skriftlig. - (EN) Jeg håber ikke, at Parlamentet vil begrænse sig selv til blot at udarbejde betænkninger og gennemføre afstemninger. Det er nødvendigt at analysere alle 27 pensionssystemer i EU. Jeg er sikker på, at overtrædelser af bestemmelserne vil blive afsløret i massivt omfang i Letland, hvor regeringen konstant forsøger at løse problemet med budgetunderskud på bekostning af pensionerne. Som følge heraf er pensionisterne i Letland blevet taget som gidsler i forbindelse med den siddende regerings risikofyldte aktiviteter. For hovedpartens vedkommende ligger pensionerne i Letland under det officielle eksistensminimum. Situationen forværres yderligere af regeringens beslutning om at tilbageholde betalinger til det andet pensionsniveau. Dette kan få meget kedelige konsekvenser. Jeg stemte for forslaget i håbet om en uafhængig vurdering af situationen i Letland.
<SPEAKER ID="330" NAME="Andreas Mölzer" AFFILIATION="NI">
skriftlig. - (DE) I EU ser vi stadigvæk en betydelig forringelse af velstanden, som helt afgjort vil blive åbenlys med tabet af beskyttelsesperioder på arbejdsmarkedet. Alle landene kæmper med de demografiske ændringer og deres pensionssystemers dertilhørende manglende finansielle gennemførlighed. De private pensioner, der skulle fungere som en supplerende støtte, har ikke medført den meget omtalte aflastning af pensionssystemerne, men har i stedet sat statspensionerne under et endnu større pres. På denne baggrund er den ungarske befolkning f.eks. nærmest blevet tvunget til at gå tilbage til statssystemet. I denne forbindelse er de løfter, der ikke kan indfris, om pensionsfondes afkast også problematiske, hvilket blev afsløret i løbet af den økonomiske og finansielle krise. Denne form for indblanding på EU-plan resulterer ofte i en lang række problemer, f.eks. i forbindelse med udligningsbetalingerne for pensioner, der åbnede sluserne for misbrug. Pensionsdetaljerne er reguleret forskelligt i de enkelte stater, og det skal forblive sådan, hvorfor jeg på det kraftigste forkaster betænkningen.
<SPEAKER ID="331" NAME="Claudio Morganti" LANGUAGE="IT">
Jeg ønsker at give min støtte til betænkningen af fru Oomen-Ruijten om fremtidige pensionssystemer i Europa, da den klart illustrerer et princip, som de europæiske tiltag og initiativer til enhver tid bør bygge på, nemlig subsidiaritetsprincippet. I bestræbelserne på at reagere på et reelt behov, altså på en ny vurdering af de europæiske pensionssystemer i kølvandet på de ændrede demografiske, økonomiske og sociale forhold, er det blevet besluttet, at de enkelte medlemsstater skal indrømmes fleksibilitet til at handle inden for rammerne af en generel europæisk retningslinje. Situationerne og forholdene i de forskellige lande er for forskellige til, at vi kan tage fat på at udarbejde fælles bindende regler, og derfor var det en god beslutning at overholde det grundlæggende subsidiaritetsprincip.
<SPEAKER ID="332" NAME="Franz Obermayr" AFFILIATION="NI">
skriftlig. - (DE) Inden længe vil befolkningspyramiden blive vendt på hovedet i EU, fordi den befolkningsgruppe, der er over 55 år, vil udgøre den største andel af befolkningen, den forventede levetid fortsat vil stige, fødselsraten vil fortsætte med at være lav, og fordi unge mennesker vil tage hul på deres arbejdsliv stadig senere. Vi er alle klar over konsekvenserne heraf, nemlig en aldrende befolkning og stadig flere flaskehalse, når vi taler om finansieringen af pensioner. Det, som vi faktisk har brug for, er især en mere familievenlig politik i medlemsstaterne, og her tænker jeg f.eks. på indførelsen af familieskatopdeling i indkomstskattelovgivningen. I sociallovgivningen bør der tages højde for familiernes bidrag til sikringen af kontrakten mellem generationerne ved at foretage en gradvis nedsættelse af socialforsikringsbidragene. Disse aspekter er der slet ikke eller ikke i tilstrækkelig grad taget højde for i betænkningen. Imidlertid er den højt priste masseindvandring den forkerte måde at håndtere sikringen af vores pensioner på. Når alt kommer til alt bør pensionspolitikken fortsat være omfattet af medlemsstaternes kompetenceområde. derfor stemte jeg imod denne betænkning.
<SPEAKER ID="333" NAME="Wojciech Michał Olejniczak" LANGUAGE="PL">
Ved afstemningen i dag tilsluttede jeg mig godkendelsen af betænkningen om stabile og sikre pensionssystemer i Europa. Spørgsmålet om fremtidens pensioner er et problem, der ikke blot er relevant i Polen, men derimod i hele EU. I betænkningen bekræftede Parlamentet, at medlemsstaterne er ansvarlige for udformningen af deres nationale pensionssystemer i spørgsmål vedrørende pensionssystemer. De europæiske institutioner vil imidlertid støtte medlemsstaternes aktiviteter på grundlag af subsidiaritetsprincippet.
<P>
For mig er det meget vigtigt, at opmærksomheden er blevet rettet mod forskelsbehandlingen af kvinder med hensyn til pensionssystemerne, og vi bliver nødt til at afhjælpe dette problem. Samtidig skaber de aktuelle demografiske ændringer, der fører til en aldrende befolkning, problemer med at udforme et stabilt pensionssystem. Antallet af pensionister er stadigt stigende, mens vi har et faldende antal erhvervsaktive personer.
<P>
Et andet vigtigt spørgsmål er problemet med unge mennesker, der ikke kan finde beskæftigelse som følge af situationen på arbejdsmarkedet. Det er i denne forbindelse af afgørende betydning, at flere personer kommer i arbejde og bliver ved med at arbejde så længe som muligt.
<SPEAKER ID="334" NAME="Alfredo Pallone" LANGUAGE="IT">
Jeg stemte for fru Oomen-Ruijtens betænkning, fordi jeg mener, at forsøget på at skabe grundlaget for et mål, der er så vigtigt som et fælles europæisk pensionssystem, samtidig med at der tages behørigt hensyn til subsidiaritetsprincippet, er et stort skridt i retning af en virkelig samfundspolitisk integration. Lovgivningsrammen er bestemt kompliceret, men Kommissionens hvidbog om pensionssystemer giver allerede et fingerpeg om, i hvilken retning Unionen bevæger sig. Formålet med betænkningen er især at fastlægge tilstrækkelige, bæredygtige og sikre kriterier ved at opfordre medlemsstaterne til at drøfte emnet, offentliggøre de udarbejdede forslag og at samarbejde om at udarbejde en virkelig fælles plan ved hjælp af den åbne koordinationsmetode. Vi drøfter pakken vedrørende økonomisk styring på EU-plan med henblik på at reformere stabilitets- og vækstpagten og fastlægge fælles regler. Ingen stat kan se bort fra pensionsreformer, hvis den ønsker at få orden i sine finanser. Jeg mener derfor, at det giver mening at have fælles regler inden for dette område også, fordi de vil gøre det meget nemmere at overvåge og implementere stabilitets- og vækstpagten.
<SPEAKER ID="335" NAME="Maria do Céu Patrão Neves" LANGUAGE="PT">
Denne betænkning om tilstrækkelige, bæredygtige og sikre pensionssystemer i Europa er et vigtigt skridt med hensyn til at gennemføre en koordineringspolitik i EU. Selv om dette henhører under medlemsstaternes kompetenceområde, er pensionssystemet faktisk direkte forbundet med finansmarkedet og er samtidig et af de områder, der er omfattet af stabilitets- og vækstpagten. Det er af de demografiske årsager, som vi alle er bekendt med, ved at være nødvendigt at overveje en strategi, der øger samhørigheden og sammenhængen med hensyn til pensioner. Vi skal skabe initiativer, der omdefinerer fremtiden for unge og gamle og solidaritet indbyrdes mellem generationerne og mennesker, og således bidrager til en bæredygtig, sikker og tilstrækkelig indkomst efter pensioneringen. Der er markante forskelle mellem de forskellige pensionsordninger i Europa, men det er vigtigt at skabe en fælles platform ved tydeligt at definere ansvarsfordelingen. På denne måde vil det være muligt at udvikle et bæredygtigt og sikkert system i fællesskab, altså et system, der anerkender den frie bevægelighed i Europa, som er baseret på antagelsen om, at mobilitet er af afgørende betydning, især for de yngre generationer og naturligvis for et effektivt arbejdsmarked. Alle disse årsager lå til grund for, at jeg stemte for.
<SPEAKER ID="336" NAME="Rovana Plumb" AFFILIATION="S&amp;D">
skriftlig. - (RO) I november 2009 havde Rumænien 5,54 mio. pensionister og 5,65 mio. bidragsydere til det offentlige pensionssystem. Det er en prioritering for EU at give de europæiske borgere en tilstrækkelig og bæredygtig pension nu og i fremtiden. Det er en stor udfordring at nå disse mål i et aldrende Europa, og medlemsstaterne skal forberede sig herpå ved at reformere deres pensionssystemer. Medlemsstaterne skal forbedre pensionernes tilstrækkelighed ved at bekæmpe kønsdiskrimination på arbejdsmarkedet, især ved hjælp af en formindskelse på 10 % af lønforskellen inden 2020. Det offentlige pensionssystem skal styrkes på bekostning af det private system. Vi må ikke privatisere det offentlige pensionssystem for blot at sikre stabiliteten i pensionsfondene for de nuværende og kommende pensionister.
<P>
Selv om tendensen på europæisk plan går i retning af at hæve pensionsalderen, bør dette ske på en fleksibel måde i henhold til de forskellige sektorer, og i overensstemmelse med, hvor hårde arbejdsforholdene er, samtidig med at der også tages højde for antallet af tjenesteår. Aktiv støtte er påkrævet for jobskabelse. Det er også nødvendigt at forbedre kvaliteten af arbejdet for at øge antallet af personer, der aktivt vil bidrage til finansieringen af deres fremtidige pensioner.
<SPEAKER ID="337" NAME="Frédérique Ries" AFFILIATION="ALDE">
skriftlig. - (FR) En af de største udfordringer, som den politiske klasse står overfor, hvis den ønsker at opretholde det fælles bedste og fred på arbejdsmarkedet, er at gøre pensionssystemerne bæredygtige. Selv om de europæiske kompetencer er begrænsede i denne henseende, var det også vigtigt for Parlamentet at afgive en udtalelse som opfølgning på den grønbog, som Kommissionen har udarbejdet. Dette er sket med vedtagelsen af den meget omfattende Oomen-Ruijten-betænkning, der bekræfter nødvendigheden af at reformere pensionssystemerne som følge af den ugunstige tendens i forholdet mellem antal personer over 65 år og den erhvervsaktive befolkning. Beslutningen er desuden i overensstemmelse med den nylige Eurobarometer-undersøgelse, der afspejler de europæiske borgeres klogskab og modenhed, idet 73 % af de adspurgte mener, at "de bliver nødt til at arbejde i længere tid eller opspare mere til deres alderdom". Ganske vist er den fremherskende idé om at forlænge arbejdslivet til efter de 65 år blevet mødt med blandede følelser i befolkningen generelt. Den kan imidlertid være en forklædt velsignelse, da det nødvendigvis vil være nødvendigt at dreje på andre håndtag. For så vidt angår mit hjemland, Belgien, isoleret set, hvor arbejdsløshedstallet blandt de ældre arbejdstagere er et af de laveste i EU, er der et presserende behov for at tilskynde de belgiske arbejdstagere til at blive længere på arbejdsmarkedet.
<SPEAKER ID="338" NAME="Crescenzio Rivellini" LANGUAGE="IT">
I dag stemte Parlamentet om betænkningen om sikre, tilstrækkelige og bæredygtige pensionssystemer i Europa. Kommissionen har under hensyntagen til den demografiske udvikling og virkningerne af den økonomiske og finansielle krise, besluttet, at det for at modernisere pensionspolitikkerne er nødvendigt at iværksætte koordinerede foranstaltninger om tilpasning af pensionssystemer, bæredygtighed, balance mellem arbejdslivets varighed og pensionernes varighed, fjernelse af hindringer for mobiliteten, en øget gennemsigtighed i pensionssystemerne og beskyttelse af solvensen.
<P>
Med denne betænkning ønsker vi at anerkende og opretholde det individuelle ansvar for at skabe et bæredygtigt og sikkert system, der kan sikre en tilstrækkelig pension på medlemsstatsplan. Et moderne system, der især anerkender den nye generations behov for mobilitet, og som omfatter løsninger, der ikke kun er målrettet nutiden, men også den nærmeste fremtid.
<SPEAKER ID="339" NAME="Raül Romeva i Rueda" AFFILIATION="Verts/ALE">
skriftlig. - (ES) På trods af at afstemningen har gjort det muligt at indarbejde nogle centrale elementer i den sociale samvittighed var der stadig nogle uheldige aspekter, der førte til, at jeg undlod at stemme i den endelige afstemning. Dette gælder f.eks. den del af stykke 21, hvori medlemsstaterne anmodes om at øge borgernes adgang til private opsparingsordninger.
<SPEAKER ID="340" NAME="Licia Ronzulli" LANGUAGE="IT">
Europas pensionssystemer befinder sig i en stadig mere alarmerende situation. Vi skal handle nu for at sikre, at mænd og kvinder har ens muligheder og beskytte dem, der beslutter at lade sig pensionere i dag, og samtidig beskytte dem, der først nu tager de første spæde skridt på arbejdsmarkedet. I Europa tjener kvinder stadig gennemsnitlig 18 % mindre end mænd. Den væsentlige virkning af denne lønforskel er åbenlys, når de lader sig pensionere, da kvinder, eftersom de har tjent mindre i deres arbejdsliv, også har lavere pensioner. Kvinder er følgelig mere berørt af vedvarende fattigdom, end mænd er. Særlig i krisetider er vi nødt til at indarbejde kønsperspektivet i alle politikker ved at vedtage nationale foranstaltninger, der opnået enighed om og samordnet på europæisk plan. Jeg stemte for Oomen-Ruijten-betænkningen, fordi jeg mener, at det er et godt kompromis, som kan understøtte dialogen mellem medlemsstaterne og de europæiske institutioner om moderniseringen af pensionssystemerne.
<SPEAKER ID="341" NAME="Oreste Rossi" LANGUAGE="IT">
Vi støtter betænkningen om "Grønbog: Sikre, tilstrækkelige og bæredygtige pensionssystemer i Europa", da Kommissionen har til formål at bistå medlemsstaterne uden at fratage de enkelte lande, der skal vurdere sammenhængen mellem den forventede levetid og den obligatoriske pensionsalder, deres ansvar. Den har ligeledes til formål at fjerne hindringerne for den grænseoverskridende mobilitet og oprette en Europæisk Tilsynsmyndighed for Forsikrings- og Arbejdsmarkedspensionsordninger med beføjelse til at etablere et koordineringssystem til anvendelse i nødsituationer og til at støtte medlemsstaterne.
<SPEAKER ID="342" NAME="Daciana Octavia Sârbu" LANGUAGE="RO">
EU's 27 medlemsstater har forskellige pensionssystemer. Den omvendte befolkningspyramide og en øget forventet levetid forudsætter imidlertid, at der bliver udtænkt en europæisk strategi til styrkelse af samhørigheden og sammenhængen mellem pensioner i EU. Ikke desto mindre ønsker jeg også at nævne de mangelfuldheder, der kendetegner arbejdskraftens mobilitet mellem de forskellige medlemsstater. Der er eksempler på, at pensionsrettigheder ikke bliver overført i tilstrækkelig grad mellem EU's forskellige medlemsstater. Vi skal i denne forbindelse tilskynde til samarbejde mellem medlemsstaterne.
<P>
På den anden side har vi en moralsk forpligtelse til at beskytte vores borgeres ret til pensioner, der giver dem mulighed for et værdigt liv.
<SPEAKER ID="343" NAME="Peter Skinner" AFFILIATION="S&amp;D">
skriftlig. - (EN) Jeg kan tilslutte mig de overordnede målsætninger i denne betænkning, da de grundlæggende mål er at udvikle en bæredygtig strategi med hensyn til tilvejebringelse af pensioner. Det lovgivningsarbejde, som grønbogen vil medføre, vil, tror jeg, få tilsynsmyndighederne op i omdrejninger med henblik på at sikre den nødvendige overensstemmelse for at opretholde et sikkert og bæredygtigt pensionssystem.
<P>
I lyset af de nuværende forskelle i medlemsstaternes pensionssystemer samt i pensionernes anvendelsesområde og dybde, er det vigtigt, at Kommissionen efterkommer Parlamentets ønske om ikke at pålægge kapitalstandarder, der ligner forsikrings- eller bankstandarder. Det er min opfattelse, at pensioner kan og bør behandles særskilt for så vidt angår deres egne kapitalkrav.
<P>
Når dette er sagt, går behovet for en virkelig europæisk strategi forud for alt andet, når man ser på den måde, hvorpå den demografiske udvikling vil tvinge de kommende generationer til at opretholde dyre ordninger, der overbelaster dem, mens de tidligere generationer kommer til at ende i potentiel fattigdom.
<SPEAKER ID="344" NAME="Alyn Smith" AFFILIATION="Verts/ALE">
skriftlig. - (EN) Der er meget godt i denne betænkning. Alt i alt kan jeg imidlertid ikke støtte den. Det er korrekt, at vi her i Parlamentet bør bekymre os om pensionsrettighederne i vores medlemsstater, og det er korrekt, at vi bør udveksle bedste praksis. Imidlertid var jeg simpelthen ude af stand til at støtte betænkningen som helhed, da jeg simpelthen er uenig i, at EU på pensionsområdet bør spille en rolle, der ligger ud over udveksling af information. De myndigheder, der er de bedste til at håndtere pensioner og i det hele taget alle sociale anliggender, er de nationale eller lokale myndigheder, og ikke os. Denne initiativbetænkning indeholder opfordringer til alt for meget centraliseret kontrol, hvilket jeg simpelthen ikke er overbevist om hverken vil virke eller tilføre merværdi.
<SPEAKER ID="345" NAME="Bart Staes" AFFILIATION="Verts/ALE">
skriftlig. - (NL) Problemet med vores stadig ældre befolkning rammer os hårdt, og krisen foranlediger medlemsstaterne til at foretage nedskæringer. Vi bør imidlertid ikke lade problemet med den aldrende befolkning lokke os ind i en ny europæisk gældskrise. De medlemsstater, der gennemfører besparelser, bør ikke gøre dette uden at tænke nærmere over det. I beslutningen fremhæves det, at den første søjle i pensionssystemet er den vigtigste. Dette indebærer et sundt og afbalanceret statsbudget. Det giver desuden sig selv, at en stabil indtægt er et værn mod fattigdom. Jeg glæder mig også over anerkendelsen af kvinders pensionsrettigheder, og at der er lagt større vægt på ligestilling mellem kønnene samt anerkendelsen af, at forskelsbehandling af ældre mennesker på arbejdsmarkedet ikke bør være tilladt. I beslutningen lægges der også tilstrækkelig vægt på, at akkumulerede pensionsrettigheder kan overføres. Der er ingen, der i dag arbejder for den samme virksomhed eller sågar i deres eget hjemland hele livet. Det er afgørende, at borgerne i et forenet Europa kan overføre disse rettigheder. Parlamentet opfordrer derfor Kommissionen om at sikre en bedre koordinering af pensionernes overdragelighed på europæisk plan.
<SPEAKER ID="346" NAME="Silvia-Adriana Ţicău" AFFILIATION="S&amp;D">
skriftlig. - (RO) Den betænkning, som Ria Oomen-Ruijten har udarbejdet om "Grønbog: Sikre, tilstrækkelige go bæredygtige pensionssystemer i Europa" er et væsentligt bidrag til forhandlingerne om de europæiske pensionssystemers fremtid. Efter min mening er medlemsstaterne nødt til at udarbejde bestemmelser for at sikre deres borgere tilstrækkelige pensioner. Vi tilskynder medlemsstaterne til at etablere de mest hensigtsmæssige pensionssystemer, for at sikre alle en værdig levestandard, herunder især samfundets mest sårbare grupper. Jeg stemte for punkt 24, hvori medlemsstaterne opfordres til at tilskynde ældres fortsatte beskæftigelse gennem skattelettelser og fritagelser for sociale bidrag.
<P>
Jeg stemte også for med henblik på fremme og lette muligheden for at oppebære pension og arbejde samtidig samt gennemføre afskrækkende foranstaltninger, der gør det vanskeligere for virksomhederne at afskedige ældre medarbejdere.
<P>
Jeg stemte imod en forhøjelse af pensionsalderen, fordi jeg mener, at personer, der når en vis alder, men som ønsker og kan arbejde, bør tilskyndes og ikke tvinges til at arbejde, især i en tid, hvor arbejdsløshedsraten i EU-27 er 10 %, og 20 % blandt de unge.
<SPEAKER ID="347" NAME="Georgios Toussas" LANGUAGE="EL">
Kommissionens grønbog om pensionssystemerne i Europa, der er blevet vedtaget i dag inden for rammerne af den betænkning, som er udarbejdet af alliancen bestående af de politiske repræsentanter for flertallet i Parlamentet (socialdemokraterne, de konservative og de liberale) er et græsrodsfjendtligt monster. Hensigten med den er at danne grundlaget for EU's nye, græsrodsfjendtlige konkurrenceevnepagt, der er udformet med henblik på at ødelægge de europæiske socialsikringssystemer og erstatte dem med private, individuelle forsikringsordninger, som er en ny pengemaskine, der kører i døgndrift på arbejdstagernes bekostning til kapitalisternes fordel. I praksis afskaffes de offentlige socialsikrings-, pensions- og velfærdsudgifter. Systemet, der er bygget op over tre søjler, reducerer den statslige pension til en fattiggårdsydelse og åbner derved døren på vidt gab for den såkaldte tredje søjle for private forsikringsordninger. Betænkningen indeholder opfordringer til en forhøjelse af pensionsalderen, der afhænger af den forventede levetid. Med andre ord opfordres man til at arbejde, til man skal bæres derfra. Grækenlands kommunistparti stemte imod EU's fejlslagne arbejdstagerfjendtlige dokument om pensionssystemerne i Europa. I lyset af denne udvikling ønsker vi at påpege, at det er nødvendigt, at arbejdstagerne i forening gør oprør og sætter en stopper for disse nye foranstaltninger, der udgør en fjernelse af forsikringsgrundlaget, og det nye brutale angreb, der organiseres af kapitalisterne og de borgerlige regeringer i EU's nye konkurrenceevnepagt.
<SPEAKER ID="348" NAME="Thomas Ulmer" AFFILIATION="PPE">
skriftlig. - (DE) Jeg stemte for Oomen-Ruijten-betænkningen om grønbogen om pensionssystemer. Resultaterne af forhandlingerne er efter Tysklands Kristelige Demokratiske Unions mening passende og udgør et passende grundlag for den efterfølgende hvidbog. Det er vigtigt med fremskridt med hensyn til tilbageholdelse af de tyske arbejdsmarkedspensioner, tjenesteperiodens længde og beskyttelse mod risikoen for konkurs i forbindelse med eksisterende forpligtelser. Arbejdsmarkedspensioner må under ingen omstændigheder blive overdraget til et obligatorisk europæisk system.
<SPEAKER ID="349" NAME="Viktor Uspaskich" AFFILIATION="ALDE">
skriftlig. - (LT) Det glæder mig, at ordføreren anerkender, at der er væsentlige mangler i pensionssystemerne i Europa og det forhold, at borgerne i nogle medlemsstater, f.eks. Litauen, står over for yderligere problemer. De litauiske pensionister har det ikke nemt. For nylig blev det endnu hårdere, da de litauiske pensionisters månedlige pension sidste år blev nedsat med 5 %. Tidspunktet er kommet, hvor dobbeltmoralen må få en ende. I nogle europæiske lande, f.eks. Litauen, fastholder regeringen, at krisen er ovre, og at økonomien gradvist er ved at blive genoprettet. Når vi skal træffe praktiske foranstaltninger, siger vores ledere imidlertid, at de ikke kan finde de nødvendige ressourcer, der gør det muligt at bringe pensionerne tilbage til det tidligere niveau. Pludselig erklærer de, at krisen endnu ikke er ovre. I forbindelse med reformerne af vores pensionssystemer er den finansielle bæredygtighed vigtig, men det er ligeledes vigtigt at sikre en tilstrækkelig indkomst. En reel bæredygtighed kan ikke opnås, uden at det sikres, at pensionerne er tilstrækkelige. Det aldrende samfund og det finansielle pres viser, at vores arbejdsmarked er under forandring. Det er nødvendigt at tage højde for dette i forbindelse med reformen af pensionssystemerne. En balance mellem fleksibilitet og sikkerhed på arbejdsmarkedet understøtter økonomiens tilpasningsevne og bidrager således til bæredygtige, sikre og retfærdige pensioner.
<SPEAKER ID="350" NAME="Peter van Dalen" AFFILIATION="ECR">
skriftlig. - (NL) Europa og pensioner er virkelig et følsomt emne. Forskellige medlemsstater overvejer ordninger, der kan resultere i en nedbringelse af statsgælden, ved at binde pensionsmidler til deres gældsposter. Fru Merkel og hr. Sarkozy har allerede direkte nævnt centraliseringen af pensioner i deres planer om et fælles, centralstyret Europa. Jeg er modstander af enhver form for regulering af pensioner på europæisk plan. Pensionssystemerne er struktureret forskelligt i de forskellige medlemsstater. De er næsten umulige at sammenligne. Desuden varierer pensionssystemerne i de forskellige individuelle medlemsstater betragteligt med hensyn til omfang, pålidelighed og tilsyn. Jeg ønsker ikke, at det robuste nederlandske pensionssystem skal komme til at lide under det kaos, der hersker i nogle andre medlemsstater.
<P>
Det, som jeg imidlertid anser for at være fornuftigt, er at medlemsstaterne indbyrdes udveksler oplysninger om deres pensionssystemer, og at de ad denne vej gør en indsats for at håndtere konkrete problemer. I denne forbindelse henviser jeg f.eks. til universitetsforskere, der flytter til andre medlemsstater, hvis skattemyndigheder herefter opkræver yderligere skatter på de pensioner, som personerne har akkumuleret andre steder. Der bør omgående sættes en stopper for denne umådeholdenhed, men det betyder ikke, at vi bliver nødt til at reformere hele systemet ud fra en europæisk model.
<SPEAKER ID="351" NAME="Derek Vaughan" AFFILIATION="S&amp;D">
skriftlig. - (EN) Jeg stemte for denne betænkning, hvori medlemsstaterne kraftigt opfordres til at sikre, at pensionerne er bæredygtige i lyset af de udfordringer, som de aldrende samfund og udgiftspresset frembyder i hele EU. Det glæder mig, at det i denne betænkning anerkendes, at der ikke findes en "universalløsning" for alle medlemsstaternes pensionsordninger, men at EU klart kan tilføje merværdi ved at udveksle idéer og koordinering.
<P>
Medregningen af privat gæld i enhver form for vurdering af de offentlige finansers bæredygtighed bør ikke medtages i denne betænkning, da de aktuelle markedsforhold ikke ville understøtte denne form for vurdering. Desuden kunne anvendelsen af kapitalkrav på pensioner potentielt øge omkostningerne uden at give sikkerhed for arbejdsgiverfinansierede arbejdsmarkedspensioner. Dette bør ikke være obligatorisk, hvis der foreligger en eksisterende beskyttelsesordning, f.eks. yder Det Forenede Kongeriges Pension Protection Fund, der blev oprettet af den forrige Labour-regering, et højt beskyttelsesniveau til medlemmer og begunstigede af pensionsordninger.
<P>
Jeg selv og mine kolleger fra Labour vil arbejde videre med at sikre, at personer, der opsparer i samarbejde med staten, med deres arbejdsgiver eller i privat regi, får netop den pensionsbeskyttelse, som de har behov for for at føle sig sikre i forhold til deres pensionering.
<SPEAKER ID="352" NAME="Iva Zanicchi" LANGUAGE="IT">
Jeg stemte for betænkningen af fru Oomen-Ruijten, selv om jeg mener, at den vedtagne tekst er overforsigtig, idet der gentagne gange gøres opmærksom på, at subsidiaritetsprincippet er væsentligt. Jeg er ikke desto mindre af den overbevisning, at denne betænkning, mens vi venter på den snarlige offentliggørelse af Kommissionens hvidbog, kan muliggøre videreførelsen af et effektivt arbejdsforhold mellem medlemsstaterne og EU's institutioner om det vanskelige spørgsmål om modernisering af de europæiske pensionssystemer.
<SPEAKER ID="354" NAME="Luís Paulo Alves" LANGUAGE="PT">
Jeg stemte for dette forslag til beslutning, da tiltrædelsesforhandlingerne med Kroatien efter min opfattelse kan afsluttes i første halvår 2011, forudsat at de nødvendige reformer fortsat vil blive gennemført. For at opnå dette bliver Kroatien i denne sidste fase nødt til at mobilisere alle sine kræfter for at styrke den offentlige forvaltning og retsvæsenet for at gøre fremskridt med hensyn til at korruptionsbekæmpelsen, for at sikre et fuldt samarbejde med Den Internationale Krigsforbryderdomstol for Det Tidligere Jugoslavien, for at videreføre privatiseringsprocessen og for at vedtage omstruktureringsplaner. Jeg har også stemt for denne beslutning, fordi der i beslutningen henstilles til gennemførelsen af en voldgiftsbestemt grænseaftale mellem Kroatien og Slovenien, og som følge af fremskridtet med hensyn til at løse øvrige bilaterale tvister, som f.eks. grænsespørgsmål med Serbien, Montenegro og Bosnien-Hercegovina. Selv om Kroatien stadig mangler at afslutte forhandlingerne om seks politiske kapitler i den gældende fællesskabsret, tror jeg, at de gode resultater, der blev opnået i 2010, vil gøre det muligt for de kroatiske myndigheder at gøre en sidste indsats for at afslutte forhandlingerne.
<SPEAKER ID="355" NAME="Laima Liucija Andrikien" AFFILIATION="PPE">
skriftlig. - (LT) Jeg stemte for dette forslag til beslutning om statusrapporten for 2010 om Kroatien. Med dette dokument har Parlamentet bekræftet, at Kroatien har gjort et væsentligt fremskridt i forhandlingerne om et medlemskab af EU. Jeg tilslutter mig beslutningens bestemmelse om, at tiltrædelsesforhandlingerne med Kroatien kan afsluttes i første halvår 2011, forudsat at de nødvendige reformer videreføres ufortøvet, især styrkelsen af den offentlige forvaltning og retsvæsenet, en fortsættelse af korruptionsbekæmpelsen, sikringen af varig tilbagevenden for flygtninge, fuldt samarbejde med Den Internationale Krigsforbryderdomstol for Det Tidligere Jugoslavien (ICTY), videreførelsen af privatiseringsprocessen og vedtagelsen af omstruktureringsplaner for skibsværfter i vanskeligheder. Disse betingelser er meget vigtige, og en korrekt gennemførelse heraf eller i det mindste et væsentligt fremskridt inden for de nævnte områder vil vise Kroatiens tilsagn og vilje til at blive medlem af EU.
<SPEAKER ID="356" NAME="Zigmantas Balčytis" AFFILIATION="S&amp;D">
skriftlig. - (LT) Jeg tilsluttede mig dette forslag til beslutning, hvori Parlamentet støtter Kroatiens tiltræden af EU. Kroatiens tiltræden omfatter både en europæisk og en regional dimension og vil fungere som en tilskyndelse til, at de øvrige lande i det Vestlige Balkan lancerer og gennemfører tiltrædelsesrelaterede reformer. Der er opnået væsentlige fremskridt i tiltrædelsesforhandlingerne med Kroatien, men der mangler stadig at blive gennemført grundlæggende reformer vedrørende den offentlige forvaltning og retsvæsenet, korruptionsbekæmpelse, tilbagevenden af flygtninge osv. Kroatien skal gøre væsentlige fremskridt med hensyn til bilæggelsen af bilaterale tvister med nabolandene, som f.eks. grænsespørgsmålet med Serbien, Montenegro og Bosnien-Hercegovina, med henblik på at hindre, at disse tvister udvikler sig til at være en hindring for en yderligere udvidelse af EU efter Kroatiens tiltræden.
<SPEAKER ID="357" NAME="Elena Băsescu" AFFILIATION="PPE">
skriftlig. - (RO) Jeg stemte for vedtagelsen af statusrapporten om Kroatien, da jeg mener, at EU's tiltrædelsesproces fremhæver de væsentlige forbedringer af situationen i dette område. Overholdelsen af de grundlæggende rettigheder, flygtningenes situation og privatiseringen af skibsværftsindustrien er de kapitler, inden for hvilke der er gjort størst fremskridt. På nuværende tidspunkt glæder jeg mig også over gennemførelsen af fredsaftalen og alt det, som denne indebærer. Samarbejdet med Den Internationale Krigsforbryderdomstol for Det Tidligere Jugoslavien er af afgørende betydning for en vellykket afslutning af forhandlingerne. Jeg håber, at de kroatiske myndigheder fremover vil give efterforskerne adgang til de nødvendige dokumenter. En af de problemstillinger, der nævnes i dokumentet, er retsforfølgelse af krigsforbrydelser. Dem, som er blevet retsforfulgt er enten ikke blevet dømt eller har fået symbolske straffe. Jeg ønsker at fremhæve betydningen af, at ethvert kandidatland skal forvalte et retfærdigt retsvæsen.
<P>
Arven fra konflikten i 1990'erne og en manglende overholdelse af mindretalsrettighederne er uacceptable, når det drejer sig om en kommende medlemsstat. Lovindgreb inden for dette område ønskes. Det ungarske formandskabs intention om at afslutte forhandlingerne inden udgangen af første halvår 2011 er prisværdig, og det er muligt for Kroatien at komme over målstregen til tiden. Landets tiltrædelse vil sende et positivt signal til regionen og udgøre endnu en bekræftelse af EU's troværdighed med hensyn til betingelserne for denne proces. Afslutningsvis vil jeg gentage Rumæniens uforbeholdne støtte til Kroatiens tiltræden af EU.
<SPEAKER ID="358" NAME="Sebastian Valentin Bodu" LANGUAGE="RO">
Landerapporten om Kroatiens fremskridt i 2010 viser, at den kroatiske regering er fast besluttet på at opfylde EU's tiltrædelseskriterier. Imidlertid står EU for første gang i en situation, hvor flertallet af de kroatiske borgere ikke mener, at et medlemskab af EU vil være til gavn for landet, hvilket er det diametralt modsatte af den store bølge af optimisme, der skyllede ind over befolkningen i de central- og østeuropæiske stater, der er tiltrådt i de sidste to runder. I 2010-landerapporten om Kroatien fremhæves EU-institutionernes bekymring med hensyn til denne situation. Derfor skal der også appelleres til myndighederne og civilsamfundet om, at de skal tage del i at overbevise kroaterne om, at et EU-medlemskab vil få en positiv indvirkning på deres land. Jeg glæder mig over de kroatiske myndigheders bestræbelser og deres ambition om at afslutte tiltrædelsesforhandlingerne dette forår.
<P>
Kroatien fortjener også at blive lykønsket med at være en stat, der har været hærget af konflikt så længe, men som alligevel har formået at gøre bemærkelsesværdige fremskridt med hensyn til at gennemføre den gældende fællesskabsret. Desuden kan enhver bemærkning om en eventuel udsættelse af Kroatiens tiltræden kun behandles som en henkastet, uigennemtænkt bemærkning.
<SPEAKER ID="359" NAME="Antonio Cancian" LANGUAGE="IT">
Jeg har med beslutsomhed stemt for denne rapport, da Kroatien efter min mening er på rette vej med sin videreførelse af gennemførelsen af de reformer, der er nødvendige for et EU-medlemskab. På et økonomisk plan tror jeg, at Kroatien er klar til at fungere i samspil med andre EU-lande. Faktisk har Kroatien på trods af den globale krise formået at opretholde en vis makroøkonomisk stabilitet, især gennem udviklingen af infrastrukturer for tjenesteydelser og turisme. Min holdning er, at Kroatien bør tilskyndes til at udnytte sine ressourcer fuldt ud, herunder især landets geografiske beliggenhed som en strategisk transportforbindelse mellem Vesteuropa og Balkan, mellem Centraleuropa, Adriaterhavet og Middelhavet. En videreudvikling af denne infrastruktur kunne give landet et enormt potentiale. Med dette in mente har Kroatiens samarbejde med EU om gennemførelsen af dele af TEN-T, TEN-E og e-TEN, der også berører kroatisk område, og som kan udvikles til et PPP-system i fuldt samarbejde med EU, vist sig at være meget frugtbart. Forhandlingerne vil blive afsluttet i første halvår 2011, når tiltrædelsesprocessen bliver afsluttet. Jeg er overbevist om, at denne frist vil blive overholdt.
<SPEAKER ID="360" NAME="Maria Da Graça Carvalho" LANGUAGE="PT">
Jeg ønsker at rose Kroatien for landets betydelige fremskridt i retning af de benchmarks, der skal være opfyldt for at lukke tiltrædelsesforhandlingerne. Jeg er overbevist om, at Kroatiens hurtige tiltræden vil bidrage til, at de øvrige lande i det vestlige Balkan tilskyndes til at gennemføre tiltrædelsesrelaterede reformer. Jeg glæder mig over den kroatiske regerings bestræbelser på at tage stærkt afstand fra alle former for korruption, men opfordrer de kroatiske myndigheder til at styrke de korruptionsbekæmpende organers administrative kapacitet og til at fremme en kultur med politisk ansvarlighed. Jeg glæder mig over det fremskridt, der er gjort med hensyn til kvinders rettigheder og ligestillingen mellem kønnene, da ca. 25 % af sæderne i parlamentet og næsten halvdelen af de administrative stillinger i den offentlige sektor er besat af kvinder, hvilket er et bevis på det fremskridt der er sket i retning af en ligestilling mellem kønnene. Andelen af kvindelige virksomhedsledere er imidlertid fortsat lavt, og der er stadig lønforskelle mellem kønnene. Jeg opfordrer til en yderligere aktiv fremme af kvinders deltagelse i økonomiske og politiske beslutningstagningsorganer og til en hurtig gennemførelse af lovgivningen om ligestilling mellem kønnene, herunder af ligelønsprincippet.
<SPEAKER ID="361" NAME="Daniel Caspary, Ingeborg Gräßle, Elisabeth Jeggle, Andreas Schwab, Thomas Ulmer and Rainer Wieland" AFFILIATION="PPE">
skriftlig. - (DE) Vi bakker udtrykkeligt op om Kroatiens hurtige tiltræden af EU. Den kroatiske befolkning har høje forventninger til dette medlemskab. Disse forventninger kan imidlertid kun blive indfriet, hvis Kroatien virkelig er klar til at blive medlem, og hvis alle tiltrædelseskriterier er opfyldt. Kroatien er allerede kommet længere i denne proces, end mange nuværende EU-medlemsstater var kommet, da de blev medlem.
<P>
Det fremgår imidlertid tydeligt af Kommissionens statusrapport, at der stadig skal gøres en indsats inden for nogle områder. Dette giver os grund til at håbe på en hurtig afslutning af tiltrædelsesforhandlingerne, men dagens beslutning må imidlertid ikke give anledning til forventninger. Grundighed er vigtigere for os end hurtighed, og en pålidelig gennemførelse er vigtigere end løfter. Vi må ikke gentage fortidens fejltagelser. Alt andet vil hverken være i EU's interesse eller i Kroatien og den kroatiske befolknings interesse. Vi har derfor undladt at deltage i afstemningen i dag.
<SPEAKER ID="362" NAME="Edite Estrela" LANGUAGE="PT">
Jeg har stemt for forslaget til beslutning om statusrapporten for 2010 om Kroatien, da jeg mener, at forhandlingerne om Kroatiens tiltræden af EU vil blive afsluttet inden juni 2011, forudsat at de nødvendige bestræbelser for at gennemføre reformer fortsat vil blive gjort. Jeg er tilhænger af en udvidelse, under forudsætning af at kandidatlandene opfylder de forud fastlagte kriterier. Jo flere lande, der deltager i det europæiske projekt, jo bedre er det for EU og for de europæiske borgere, der vil drage fordel af et fælles område med fred, frihed, demokrati, fremskridt og velvære.
<SPEAKER ID="363" NAME="Diogo Feio" LANGUAGE="PT">
Kroatien har unægtelig opfyldt tiltrædelseskriterierne med succes og har bestræbt sig på at fortsætte i denne retning på trods af de yderligere vanskeligheder, landet står over for i den aktuelle internationale situation. Det er et godt eksempel for ethvert land, der agter at blive medlem af EU. Jeg kan ikke lade være med at bemærke, at de seneste undersøgelser viser, at kroaterne er skeptiske over deres lands fremtidige medlemskab af EU og kritiske over for EU's tiltag. I stedet for at stille spørgsmålstegn ved den kroatiske befolknings holdning, er jeg af den opfattelse, at deres tvivlsspørgsmål giver anledning til en grundig refleksion over, hvordan EU er blevet drevet. Jeg mener, at det er beklageligt, at ordføreren i sit forslag til beslutning har valgt at afgive udtalelser om spørgsmål, som f.eks. seksuel orientering og den forfatningsmæssige beskyttelse heraf, der ikke har noget at gøre med de problemstillinger, som faktisk foreligger, men at disse spørgsmål også bør henhøre under medlemsstaternes enekompetence.
<SPEAKER ID="364" NAME="José Manuel Fernandes" LANGUAGE="PT">
Dette forslag til beslutning omhandler statusrapporten for 2010 om Kroatiens proces med henblik på tiltræden af EU, der er en forpligtelse, som Parlamentet har påtaget sig, og som alle de nødvendige diplomatiske bestræbelser er blevet sat ind på at opfylde. Jeg glæder mig over fremskridtet i tiltrædelsesforhandlingerne, som bør afsluttes inden udgangen af første halvår 2011, samt alle Kommissionens bestræbelser med hensyn til de øvrige lande i det vestlige Balkan, der stiler mod et medlemskab af EU.
<P>
Det er efter min mening beklageligt, at det kroatiske parlament og den kroatiske regering ikke har gjort det ønskede fremskridt med hensyn til forfatningsmæssige ændringer, nemlig for så vidt angår decentralisering og reformer af den offentlige administration, ved især at afpolitisere den, bekæmpe korruption og fremme pressefriheden. Jeg håber, at alle de problemer, der er nævnt i rapporten, vil blive løst eller i det mindste reduceret, således at Kroatien hurtigt kan blive medlem, og tiltrædelsesprocessen kan fungere som en katalysator for nabolandenes medlemskab.
<SPEAKER ID="365" NAME="Ilda Figueiredo" LANGUAGE="PT">
Det er for så vidt angår denne rapport vigtigt at påpege, at hovedparten af Parlamentets medlemmer er bekymrede over, at flertallet i den kroatiske befolkning ifølge Eurobarometret mener, at et EU-medlemskab "ikke vil være til gavn for dem". Hvad kan der gøres for at modbevise denne opfattelse? Svaret er som altid at skrue charmen på og forsøge at manipulere med den virkelighed, som EU repræsenterer.
<P>
Der bliver rystet de samme nyliberale dogmer ud af ærmet, nemlig mindre statslig indgriben i økonomien og oprettelse af et åbent og konkurrencedygtigt marked ved at ødelægge de offentlige tjenesteydelser, ved at ændre arbejdsforholdene til kapitalisternes fordel under påskud af deres "stivhed" og ved gøre det af med suveræniteten og med et uafhængigt udviklingsprojekt for Kroatien.
<P>
Endelig gøres det i rapporten meget klart, hvem det var, der fik gavn af NATO's aggressioner og Jugoslaviens opløsning. Kroatien har en privilegeret beliggenhed, da det er en transportkorridor af stor betydning for import- og eksportmarkederne i Østen og Fjernøsten. Det er klart, at medlemskabet af EU ikke har til formål at fremme retten til udvikling af Kroatien og den kroatiske befolkning, men at formålet frem for alt er at tilgodese stormagterne og deres økonomiske aktører.
<SPEAKER ID="366" NAME="Lidia Joanna Geringer de Oedenberg" LANGUAGE="PL">
Kroatien har for nylig gjort væsentlige fremskridt i retning af EU-medlemskab og vil sandsynligvis snart blive EU's 28. medlemsstat. I 2010 afsluttede EU's og Kroatiens forhandlere 11 kapitler og nåede op på i alt 28 kapitler (af de krævede 35). Sidste års resultater er bestemt et bevis på Kroatiens beslutsomhed med hensyn til at fortsætte med sine reformer og vil snart gøre det muligt for de kroatiske borgere at drage fordel af et EU-medlemskab. På det seneste møde mellem EU og de kroatiske ministre, der fandt sted den 22. december 2010 i Bruxelles, afsluttede forhandlerne tre vigtige kapitler, nemlig dem, der omhandlede retfærdighed, frihed og sikkerhed, udenrigs-, sikkerheds- og forsvarspolitik og miljøet. Afslutningen af disse kapitler viser, at det kroatiske retsvæsen er blevet styrket, og at der er gjort fremskridt inden for adskillige områder på samme tid, som f.eks. et øget samarbejde mellem Kroatien og det internationale samfund med hensyn til militære missioner og civile anliggender (udenrigs-, sikkerheds- og forsvarspolitikken) og garantien for en bedre luft- og vandkvalitet for den kroatiske befolkning (miljøet)).
<P>
Forhandlingerne om Kroatiens tiltræden af EU blev påbegyndt i oktober 2005. På trods af nogle logistiske problemer støttes Kroatiens tiltræden kraftigt af EU's medlemsstater, og mange af disse forventer et hurtigt fremskridt med hensyn til afslutningen af de syv resterende kapitler inden udgangen af 2011.
<SPEAKER ID="367" NAME="Robert Goebbels" AFFILIATION="S&amp;D">
skriftlig. - (FR) Jeg har stemt for forslaget til beslutning. Der hersker ingen tvivl om, at Kroatien hører hjemme i EU. Jeg vil imidlertid ikke stemme for yderligere medlemskaber, medmindre Unionens budget bliver væsentlig forøget. En yderligere udvidelse kan ikke opnås uden en bevilling af supplerende midler til EU.
<SPEAKER ID="368" NAME="Bruno Gollnisch" AFFILIATION="NI">
skriftlig. - (FR) Min stemme i forbindelse med Parlamentets udenrigsudvalgs forslag til beslutning om Kroatiens fremskridt mod medlemskab afspejler den manglende tillid til fordelene ved EU, som ifølge meningsmålingerne deles af et flertal i den kroatiske befolkning. Det er beklageligt, at myndighederne i et land, der er blevet selvstændigt og helt uafhængigt i kølvandet på en forfærdelig konflikt, ikke helmer, før det har sat landet under et udenlandsk overherredømme i strid med den offentlige mening. Jeg har stemt imod Maastrichttraktaten. Jeg har stemt imod den europæiske forfatning. Jeg ville have stemt imod Lissabontraktaten, hvis regeringen i mit hjemland havde været modig nok til at lægge spørgsmålet ud til en afstemning blandt den franske befolkning. Jeg håber, at den kroatiske befolkning vil blive hørt direkte for så vidt angår deres lands tiltræden af EU, og at deres vilje i modsætning til den franske, irske og nederlandske befolknings vilje vil blive respekteret. Det var mig virkelig umuligt at stemme for en beslutning, hvori det beklages, at skæbnen for mindretal, der praktiserer denne eller hin seksuelle afvigelse, ikke vækker stor bekymring, og hvori der slås til lyd for en intensiv propaganda med henblik på at vende de negative meningsmålinger, som tilskynder til, at man begår de samme økonomiske fejl som dem, der er blevet begået i vores hjemlande.
<SPEAKER ID="369" NAME="Sylvie Guillaume" AFFILIATION="S&amp;D">
skriftlig. - (FR) Jeg stemte for forslaget til beslutning om Kroatiens fremskridt, som er en bekræftelse af Kroatiens indsats i forbindelse med landets kommende tiltræden af EU. Der hersker ingen tvivl om, at Kroatiens medlemskab indebærer adskillige fordele, såsom en konsolidering af fred og stabilitet i Balkan-regionen og en styrkelse af EU's position i denne region. Den vedtagne tekst omhandler også emner, der fortsat er problematiske, og som kræver en fortsat indsats af Kroatien, som f.eks. bekæmpelse af korruption, der stadig er en af de største svøber i landet, og støtte til tilbagevendende flygtninge, som stadig er utilstrækkelig. Jeg håber, at Kroatien vil fortsætte de positive takter.
<SPEAKER ID="370" NAME="Juozas Imbrasas" AFFILIATION="EFD">
skriftlig. - (LT) Jeg stemte for dette forslag til beslutning om statusrapporten for 2010 om Kroatien, da Parlamentet med dette dokument har bekræftet, at Kroatien har gjort fremskridt med hensyn til drøftelserne om medlemskab af EU. Tiltrædelsesforhandlingerne med Kroatien kan afsluttes rimelig hurtigt, forudsat at de nødvendige reformer fortsat vil blive videreført og gennemført ufortøvet. Det er nødvendigt at videreføre styrkelsen af den offentlige forvaltning og retsvæsenet, korruptionsbekæmpelsen, sikringen af varig tilbagevenden for flygtninge og fuldt samarbejde med Den Internationale Krigsforbryderdomstol for Det Tidligere Jugoslavien (ICTY) osv. ufortøvet. Desuden er det nødvendigt, at den kroatiske regering hurtigt udbedrer de strukturelle svagheder i økonomien og lægger mere vægt på det regionale samarbejde for at finde løsninger på bilaterale spørgsmål i samarbejde med nabolandene. En korrekt gennemførelse eller i det mindste et væsentligt fremskridt inden for disse områder vil være et bevis på og styrke Kroatiens vilje til og muligheder for at blive medlem af EU. Jeg tror, at Kroatiens tiltræden også vil tilskynde de øvrige lande i det vestlige Balkan til hurtigere at tilnærme sig et medlemskab af EU.
<SPEAKER ID="371" NAME="Giovanni La Via" LANGUAGE="IT">
Med dette forslag til beslutning om statusrapporten for 2010 om Kroatien var det Parlamentets mål at bifalde Kroatiens forbedringer inden for adskillige områder, som bringer landet endnu tættere på EU. Det er værd at nævne Kroatiens resultater for det seneste år, da der er blevet foretaget væsentlige forfatningsændringer for at tilpasse forfatningen til de øvrige 27 medlemsstaters grundlæggende chartre. Med hensyn til retsvæsenet er der blevet gjort bestræbelser på at gøre denne magt upartisk og uafhængig. Der er også blevet anlagt retssager for krigsforbrydelser, og der er blevet gjort betydelige fremskridt med hensyn til kvinders rettigheder og ligestilling mellem mænd og kvinder. Jeg kan fuldt ud tilslutte mig dette forslag, da jeg er overbevist om, at Kroatien fortjener at blive medlem. Der hersker ingen tvivl om, at der skal gøres mere, navnlig for så vidt angår korruptionsbekæmpelsen, men det forholder sig stadig sådan, at Kroatien gør betydelige fremskridt på sin vej mod et medlemskab af EU.
<SPEAKER ID="372" NAME="Petru Constantin Luhan" AFFILIATION="PPE">
skriftlig. - (RO) Jeg har stemt for denne rapport, da vi alle ønsker stabile naboer i fremgang. Disse ønsker kan kun opfyldes ved at integrere det vestlige Balkan i EU og i de europæisk-atlantiske strukturer. Kroatien er den stat i regionen, som er nået længst i EU's integrationsproces og fremhæver, at landet har anvendt og vil anvende robuste mekanismer i korruptionsbekæmpelsen i den offentlige sektor. Kroatien har allerede gjort fremskridt i denne henseende gennem sit parlaments vedtagelse af en lov, der gør det muligt at beslaglægge aktiver, som man har opnået på ulovlig vis, samt gennem de tiltag, der er iværksat over for højtstående embedsmænd. Jeg glæder mig over disse foranstaltninger, men den kroatiske regering bliver nødt til at klart at demonstrere, at den har lagt den udbredte korruption og straffrihed bag sig. Kroatien kan fortsat regne med Rumæniens støtte i processen mod tiltrædelse af EU gennem udveksling af fælles erfaringer vedrørende både førtiltrædelsesprocessen og aspekterne efter landets tiltræden af EU.
<SPEAKER ID="373" NAME="Monica Luisa Macovei" AFFILIATION="PPE">
skriftlig. - (EN) Jeg har stemt for beslutningen for at anerkende Kroatiens fremskridt mod EU-medlemskab og for at fremhæve de mål, der mangler at blive opfyldt til gavn for den kroatiske befolkning. Jeg stemte imod ændringsforslag 1 og 4, da hensigten med disse var at slette henvisninger til den kroatiske regerings bestræbelser på at bekæmpe forskelsbehandling på grundlag af seksuel orientering og race, hvilket er nødvendigt for at opnå EU-medlemskab.
<P>
Da forslaget blev behandlet i Udenrigsudvalget, bidrog jeg med ændringsforslag vedrørende effektivitet og forudsigelighed i retssystemet. I disse ændringsforslag blev der opfordret til en forhøjelse af midlerne, således at domstolene kan arbejde hurtigt og effektivt, der kan opnås en ensartet retspraksis, og alle afgørelser kan blive rettidigt offentliggjort. Korruptionssager skal for retten og skal ikke blive liggende hos anklagemyndigheden og efterforskerne, og domme skal have en præventiv virkning. Effektiviteten af de førtiltrædelsesmidler, der er blevet brugt til en reform af retsvæsenet og til korruptionsbekæmpelse, skal vurderes.
<SPEAKER ID="374" NAME="David Martin" AFFILIATION="S&amp;D">
skriftlig. - (EN) Jeg har stemt for denne rapport, men er stadig i alvorlig tvivl om, hvorvidt Kroatien er egnet som medlem. Det er nødvendigt at gøre betydelige fremskridt inden for en række områder, herunder ikke mindst korruptionsbekæmpelse.
<SPEAKER ID="375" NAME="Barbara Matera" LANGUAGE="IT">
Kroatiens tiltræden af EU er et vigtigt incitament til Balkanlandene om selv at yde en indsats og gennemføre reformer med henblik på at opnå medlemskab af EU i fremtiden. Kroatiens tiltræden af EU vil udvide området med fred og stabilitet i Europa og omfatter derfor en dobbelt europæisk og regional dimension, der bør fungere som en tilskyndelse til landene i det vestlige Balkan om at opnå en øget samhørighed på regionalt plan.
<P>
Jeg glæder mig over Kroatiens positive fremskridt med hensyn til respekten for og beskyttelsen af mindretal, selv om landet også bør træffe passende foranstaltninger for at sikre en øget beskyttelse af romamindretallet og dets deltagelse i civilsamfundet. Romaerne bliver stadig udsat for forskelsbehandling og er ikke tilstrækkeligt repræsenteret i de kroatiske central- og lokalpolitiske myndigheder. Der skal udvikles og implementeres synergier på regionalt plan, herunder især inden for rammerne af Donau-strategien, da en øget kulturel udveksling og økonomisk handel ville være til gavn for hele makroregionen omkring Donau.
<P>
Jeg henviser især til samarbejde med hensyn til transport, miljø og økonomisk udvikling. En øget samhørighed på regionalt plan vil fremme hele den vestlige Balkanregions fremtidige adgang til EU.
<SPEAKER ID="376" NAME="Jean-Luc Mélenchon" AFFILIATION="GUE/NGL">
skriftlig. - (FR) Det kommer ikke som nogen overraskelse, at Eurobarometret har vist, at kroaterne ikke mener, at EU er til deres fordel, da dette netop er tilfældet. Jeg har stemt imod dette forslag til beslutning og dets asociale formaninger.
<SPEAKER ID="377" NAME="Nuno Melo" LANGUAGE="PT">
Det er muligt, at forhandlingerne med Kroatien om landets tiltræden af EU bliver afsluttet om kort tid. Det er imidlertid nødvendigt at videreføre de nødvendige reformer med beslutsomhed. De vigtigste reformer er styrkelsen af den offentlige forvaltning og retsvæsenet, korruptionsbekæmpelsen, støtte af flygtningenes tilbagevenden, fuldt samarbejde med Den Internationale Krigsforbryderdomstol for Det Tidligere Jugoslavien og omstruktureringen af skibsværfterne.
<P>
Vi skal bifalde det enorme fremskridt, som allerede er gjort. I denne slutfase er det imidlertid nødvendigt at videreføre de nødvendige reformer ufortøvet for at kunne afslutte forhandlingerne om medlemskab af EU rettidigt. Det vækker bekymring, at et flertal i den kroatiske befolkning ikke mener, at et medlemskab af EU vil gavne landet, så vi bliver nødt til at gøre en indsats for at sikre, at kroaterne ser det europæiske projekt som et projekt, de også har andel i. Det er derfor af afgørende betydning, at borgerne får klare og faktuelle oplysninger om virkningerne af Kroatiens tiltræden af EU.
<SPEAKER ID="378" NAME="Willy Meyer" AFFILIATION="GUE/NGL">
skriftlig. - (ES) Selv om jeg anser Kroatiens tiltræden af EU for at være positiv, forudsat at den kroatiske befolkning anskuer det sådan, har jeg ikke tilsluttet mig dette forslag til beslutning, da der er flere punkter, som jeg forkaster, herunder især de punkter, der vedrører EU's økonomiske krav. Efter min mening er kravet om, at de kroatiske myndigheder vedtager foranstaltninger, som indebærer en definition og forbedret deltagelse af civilsamfundets aktører i formuleringen af politikker og overvågningen af de offentlige myndigheders aktiviteter, både passende og værdifuld. Jeg kan imidlertid ikke støtte beslutningen, da jeg er fuldstændig imod det nyliberale økonomiske fokus, som den indeholder, og de foranstaltninger, som man i beslutning opfordrer til at gennemføre inden for dette område. Jeg mener således, at det er uacceptabelt, at EU forlanger, at den kroatiske regering skal mindske statens omfordelingsfunktion og offentlige udgifter, og jeg forkaster opfordringen til at anvende "rentabilitet" som det væsentligste kriterium i en vurdering af de offentlige sundheds- og socialsystemer.
<SPEAKER ID="379" NAME="Louis Michel" AFFILIATION="ALDE">
skriftlig. - (FR) Jeg glæder mig over Kroatiens fremskridt med hensyn til landets tiltræden af EU, herunder forfatningsændringen, reformen af retsvæsenet, pressefriheden, beskyttelsen af mindretal og tæt samarbejde med Den Internationale Krigsforbryderdomstol for Det Tidligere Jugoslavien. Jeg støtter derfor statusrapporten for 2010 om Kroatien fuldt ud. Udsigten til at blive medlem af EU er et kraftigt incitament for de øvrige lande i det vestlige Balkan til at bevæge sig i retning af europæisk integration med henblik på at gennemføre de nødvendige politiske, økonomiske og lovgivningsmæssige reformer, at styrke stabiliteten og at fremme sameksistensen og forsoningen i regionen. De kroatiske myndigheder har stadig hindringer, der skal overvindes og udfordringer, der skal håndteres, som f.eks. korruptionsbekæmpelse, bestræbelserne for at få økonomien tilbage på rette spor, bilæggelse af bilaterale tvister med nabolande og en meget lav beskæftigelsesgrad. Det er derfor nødvendigt at opfordre Kroatien kraftigt til at presse på med de nødvendige reformer for at opfylde de sidste kriterier og afslutte forhandlingerne.
<SPEAKER ID="380" NAME="Andreas Mölzer" AFFILIATION="NI">
skriftlig. - (DE) Ved at støtte forslaget til beslutning om statusrapporten for 2010 om Kroatien ønsker jeg at give udtryk for min opbakning til den hurtige optagelse af dette land i EU. Kroatien har ikke blot trådt sine kulturelle og historiske barnesko i Centraleuropa, men opfylder ligeledes tiltrædelseskriterierne. Selv om der stadig skal gøres en indsats inden for mange områder, som f.eks. korruptionsbekæmpelse, mangler der i lyset af retsforfølgningen af den forhenværende premierminister, Ivo Sanader, ikke politisk vilje. Det lader til, at Kroatien også er indstillet på at gøre op med fortiden, hvilket f.eks. opbakningen til tilbagevendende krigsflygtninge vidner om. Dette er også blevet beskrevet detaljeret i beslutningen.
<P>
Ved at støtte adskillige ændringsforslag har jeg imidlertid også givet udtryk for min afvisning af det politisk korrekte sprog i beslutningen. I adskillige afsnit er det helt igennem utåleligt. For ikke at blokere den kroatiske befolknings vej mod EU og for at vise vores gode vilje, stemte jeg imidlertid endelig for betænkningen.
<SPEAKER ID="381" NAME="Franz Obermayr" AFFILIATION="NI">
skriftlig. - (DE) Kroatien er det af kandidatlandene, som har gjort det største fremskridt. Kroatien har således mange gange vist, at landet er klart til at blive medlem af EU, ved f.eks. at bilægge fiskeritvisten. Der er også blevet registreret fremskridt med hensyn til korruptionsbekæmpelsen, hvilket kan ses med anholdelsen af den tidligere premierminister, Ivo Sanader. Med hensyn til spørgsmålet om krigsforbrydelser er Kroatien tilsyneladende ved at skabe afstand til sin fortid ved f.eks. at støtte tilbagevendende flygtninge. Forslaget til beslutning indeholder et par overflødige og alt for politisk korrekte floskler, som f.eks. med hensyn til beskyttelsen af transseksuelle i punkt 5. Imidlertid er rapporten i det store og hele acceptabel. I rapporten henvises der til det fremskridt, der er blevet gjort, og der lægges op til en hurtig tiltrædelsesproces. Der bør bakkes op om dette, da Kroatien fra såvel et kulturelt som historisk synspunkt er fast forankret i Centraleuropa. Jeg stemte derfor for dette forslag til beslutning.
<SPEAKER ID="382" NAME="Wojciech Michał Olejniczak" LANGUAGE="PL">
Kroatien er et af de lande, som nærmer sig et medlemskab af EU. I løbet af de seneste par år har Kroatien udvist et stort initiativ og har gjort fremskridt inden for mange områder, lige fra retsvæsenet til menneskerettighederne. Jeg er meget tilfreds med fremskridtet inden for disse områder, da jeg for et år siden opfordrede den kroatiske regering til at intensivere sine bestræbelser med hensyn til at ændre lovgivningen inden for netop disse områder.
<P>
Kroatien kæmper for øjeblikket med de samme problemer som hovedparten af de tidligere og aktuelle ansøgere om medlemskab af EU kæmper med, nemlig korruption, bilæggelse af historiske tvister med nabolande og forskelsbehandling på grundlag af seksuel orientering. Det kræver en enorm indsats fra ikke blot myndighedernes, men ligeledes samfundets, side at løse problemer af denne art. Man kan ikke ændre situationen for seksuelle eller etniske mindretal uden at øve en vis indflydelse på borgernes syn på tingene. Som det har vist sig med nye medlemsstater, har et medlemskab af EU imidlertid gradvist bidraget til at fremme accepten af personer af udenlandsk oprindelse eller af en anden seksuel orientering.
<P>
Budskabet om, at EU er klar til at optage et nyt medlem i fællesskabet, bør sendes til Kroatien. Jeg håber, at dette snart vil ske.
<SPEAKER ID="383" NAME="Rolandas Paksas" AFFILIATION="EFD">
skriftlig. - (LT) Jeg stemte for dette forslag til beslutning, fordi Kroatien har gjort et enormt fremskridt med hensyn til at opfylde de kriterier, der er nødvendige for afslutningen af tiltrædelsesforhandlingerne. Det bør imidlertid også tages i betragtning, at Kroatiens tiltræden også vil tilskynde de øvrige lande i det vestlige Balkan til hurtigere at tilnærme sig et medlemskab af EU. Jeg glæder mig over den kroatiske regerings bestræbelser på at bekæmpe forskellige former for korruption og på at gennemføre reformerne af den offentlige forvaltning, samt at reformerne af retsvæsenet bliver gennemført. For at sikre en korrekt gennemførelse af retsstatsprincipperne og vinde borgernes tillid til retsvæsenet skal antallet af uopklarede sager imidlertid reduceres betydeligt, og retsprocedurerne skal forkortes. Vi skal desuden sikre, at retsforfølgningen af krigsforbrydelser er objektiv og upartisk. Jeg er enig i forslaget om, at der skal ofres større opmærksomhed på sikkerheden på de kraftværker ved Donau, der skal opføres. Desuden er det nødvendigt, at den kroatiske regering hurtigt udbedrer de strukturelle svagheder i økonomien og lægger mere vægt på det regionale samarbejde for at finde løsninger på bilaterale spørgsmål i samarbejde med nabolandene. Efter min mening bør forhandlingerne med Kroatien ikke afsluttes, før alle de nødvendige reformer og andre forpligtelser er blevet implementeret, og der bør ikke fastsættes en konkret tidsfrist.
<SPEAKER ID="384" NAME="Alfredo Pallone" LANGUAGE="IT">
Balkanregionen er af afgørende betydning for EU's fremtidige geopolitiske konfiguration, og Kroatien er i denne forbindelse det land, der har gjort det største fremskridt i tiltrædelsesprocessen. Europa kunne virkelig gøre en forskel i denne region ved at fungere som en reel drivkraft ved hjælp af økonomiske og politiske reformer. Jeg stemte derfor for forslaget til beslutning i lyset af integrations- og udvidelsespolitikken i retning mod demokratiet og markedsøkonomien i det sydvestlige Europa. Efter min mening vil en afbrydelse og/eller hindring af, at udvidelsen kommer til at omfatte Balkan, så afgjort ikke redde den europæiske økonomi fra skæbnen. Det er således vigtigt at se Kroatien som et land, der vil hjælpe hele EU med at åbne sine døre op for andre lande i regionen. Kroatien vil derfor spille en strategisk rolle som forløber for denne integrations- og udviklingsproces.
<SPEAKER ID="385" NAME="Maria do Céu Patrão Neves" LANGUAGE="PT">
Kroatien har gjort væsentlige fremskridt mod et medlemskab af EU, og der er navnlig blevet noteret et fremskridt med hensyn til at opfylde de benchmarks, der er fastsat i forhandlingskapitlerne. Det bør understreges, at et flertal i den kroatiske befolkning ifølge Eurobarometer for meget kort tid siden ikke mente, at et EU-medlemskab vil gavne dem. Det er vigtigt at tage højde for, om den kroatiske befolkning ønsker at blive medlem af EU, og give dem et frit valg. En udvidelse af det europæiske projekt er ønskeligt og til gavn for oprettelsen af et fælles område med fred, frihed, demokrati, fremskridt og velfærd. Det er imidlertid af afgørende betydning, at dette projekt ene og alene og grundlæggende er og fortsat vil være baseret på befolkningens vilje. Geopolitisk set er Kroatiens tiltræden vigtig med henblik på at tilskynde de øvrige lande i det vestlige Balkan til at lancere og ufortøvet gennemføre reformer, som vedrører tiltrædelsen af det europæiske projekt. I overensstemmelse med disse benchmarks stemte jeg for beslutningen.
<SPEAKER ID="386" NAME="Rovana Plumb" AFFILIATION="S&amp;D">
skriftlig. - (RO) Jeg glæder mig over Kroatiens fremskridt med hensyn til opfyldelsen af de kriterier, der er nødvendige for at afslutte tiltrædelsesforhandlingerne. Det er imidlertid nødvendigt, at den kroatiske regering forbedrer samordningen af de centrale forvaltningsinstitutioner med ansvar for miljøforvaltning, især fysisk planlægning og forvaltningen af affald, vand- og luftkvalitet, for i tilstrækkelig grad at bevare det unikke miljø og den store biodiversitet. Jeg mener, at regionens økonomiske udvikling ville kunne fremskyndes gennem et nært samarbejde mellem Kroatien og de andre lande som led i Donaustrategien ved at indlede forskellige former for samarbejde vedrørende transport, miljø og økonomisk udvikling inden for rammerne af makroregionen Donau.
<SPEAKER ID="387" NAME="Miguel Portas" LANGUAGE="PT">
Jeg undlod at stemme. Jeg er i princippet ikke modstander af, at noget land indtræder i en union, som jeg ikke ønsker at se som en klub, der er lukket for lande, der respekterer et minimum af demokratiske værdier og menneskerettigheder, og hvis befolkning frit vælger medlemskab. Jeg kan imidlertid ikke acceptere, at Kroatien presses til at fremskynde processen med at privatisere offentlige virksomheder. Jeg kan heller ikke acceptere, at Kommissionen blander sig i de nationale beslutningsprocesser ved at støtte organisationer, der slår til lyd for medlemskab i et land, hvor et flertal af borgerne ifølge det seneste Eurobarometer ikke mener, at et medlemskab vil være til gavn for landet. Målingen kommer ikke som nogen overraskelse, hvis vi ser på den nuværende EU-politiks asociale karakter.
<SPEAKER ID="388" NAME="Crescenzio Rivellini" LANGUAGE="IT">
Tiltrædelsesforhandlingerne med Kroatien kan afsluttes i første halvdel af 2011, forudsat at de nødvendige reformer videreføres ufortøvet, især ved at fortsætte korruptionsbekæmpelsen, sikre tilbagevenden for flygtninge, omstrukturere skibsværfterne samt gennemføre reformer i forfatningen og retsvæsenet.
<P>
Selv om jeg anerkender den kroatiske regerings vilje med hensyn til korruptionsbekæmpelsen, som f.eks. er tydelig i retssagerne mod to forhenværende ministre og en forhenværende premierminister, er korruption ikke desto mindre et fænomen, som stadig er et alvorligt og udbredt problem. Reformerne af retsvæsenet skal også videreføres ved navnlig at fortsætte retsforfølgelsen af krigsforbrydere og forbedre vidnebeskyttelsesprogrammerne.
<P>
Den største udfordring kan imidlertid bestå i at forklare fordelene ved et EU-medlemskab til en noget skeptisk befolkning. Det fremgik jo af den nylige Eurobarometer-undersøgelse, at hovedparten af de kroatiske borgere ikke mener, at et EU-medlemskab vil være til gavn for landet, og dette vækker bekymring. Jeg opfordrer derfor regeringen og civilsamfundet til at gøre en indsats for at sikre, at kroaterne ser, at de også har andel i det europæiske projekt. Der skal under alle omstændigheder afholdes en folkeafstemning om EU-medlemskab.
<SPEAKER ID="389" NAME="Raül Romeva i Rueda" AFFILIATION="Verts/ALE">
skriftlig. - (EN) Med denne beslutning roser Parlamentet Kroatien for det betydelige fremskridt, der er opnået med hensyn til at opfylde de benchmarks, som er nødvendige for at lukke tiltrædelsesforhandlingerne, opfordrer Kroatien til målrettet at videreføre de nødvendige reformer for at kunne opfylde kravene i de endelige benchmarks og afslutte forhandlingerne og opfordrer Kommissionen til at anvende al sin kapacitet til at støtte Kroatiens bestræbelser på at opfylde kravene i de fastsatte benchmarks.
<SPEAKER ID="390" NAME="Licia Ronzulli" LANGUAGE="IT">
Jeg har stemt for denne rapport, da Kroatiens fremskridt med hensyn til at afslutte procedurerne forud for tiltrædelsen af EU bliver belyst heri. Hvis Kroatien fortsætter med at gennemføre reformer, som landet har gjort i de seneste år, er der en meget god chance for, at forhandlingerne allerede vil blive afsluttet senest i juni.
<P>
Tilsyneladende vil den største udfordring imidlertid komme til at bestå i at overbevise lokalbefolkningen om, at EU-medlemskabet vil medføre reelle fordele for Kroatien, da en nylig officiel Eurobarometer-undersøgelse lader til at indikere, at de mener det modsatte. Da der under alle omstændigheder skal afholdes folkeafstemning om medlemskabet, skal vi gøre en indsats for at sikre, at den kroatiske befolkning ser det store europæiske projekt som noget, der er en del af deres fortid og fremtid.
<SPEAKER ID="391" NAME="Peter van Dalen" AFFILIATION="ECR">
skriftlig. - (NL) Senest i juni 2011 vil kandidatlandet Kroatien have afsluttet sine forhandlinger om medlemskab af EU. Jeg glæder mig over fremskridtet med hensyn til forhandlingerne, men jeg ønsker at se handling inden da. Jeg ønsker ikke, at vi senere skal fortryde Kroatiens medlemskab, og i den forbindelse er Bulgariens og Rumæniens tiltræden vores dyrekøbte erfaringer. På papiret er korruptionsbekæmpelsen klart en af den kroatiske regerings prioriteringer, men vi har kun set meget få korruptionssager, der faktisk er endt i retten. Langt de fleste sager hober sig stadig op i efterforskningsfasen. Det er bemærkelsesværdigt, at dette ofte er tilfældet, når efterforskningen omhandler højtstående embedsmænd. Jeg ønsker, at den kroatiske regering tager affære. Kroatien vil immervæk modtage ca. 4 mia. euro, når landet tiltræder EU. Vi skal kunne stole på de kroatiske politikere, der kommer til at være ansvarlige for anvendelsen af disse midler.
<P>
Vi skal tage ved lære af vores erfaringer med Bulgarien og Rumænien. Disse lande blev medlem af EU for hurtigt, og midlerne fra EU er således endt i alle de forkerte lommer. Derfor vil vi ikke kunne afslutte forhandlingsprocessen med Kroatien, så længe korruptionsbekæmpelsen befinder sig på det nuværende niveau. Så enkelt er det.
<SPEAKER ID="392" NAME="Geoffrey Van Orden" AFFILIATION="ECR">
skriftlig. - (EN) ECR-Gruppen er i høj grad tilhænger af, at EU bliver udvidet. Vi mener, at udvidelserne er et af de mere vellykkede aspekter af EU's politik, forudsat at de bliver gennemført i overensstemmelse med strenge kriterier, og at vi tager ved lære af andre nylige tiltrædelser. Vi har derfor stemt for denne beslutning. Vi mener imidlertid, at der er alvorlige problemer, der stadig mangler at blive løst, inden Kroatien bliver medlem af EU. Korruptionen og reformen af retsvæsenet er ikke blevet grebet korrekt an. Vi er også bekymrede over mediefriheden, forekomsten af organiseret kriminalitet og den massive ophobning af retssager. Der er desuden stadig uløste grænsespørgsmål i forhold til Kroatiens naboer, og vi ønsker ikke, at disse bliver taget med ind i EU. Vi vil ikke have, at Kroatien herefter sætter hælen i over for andre kandidaters ønsker. Vi har allerede kedelige eksempler på dette i andre sammenhænge.
<SPEAKER ID="393" NAME="Angelika Werthmann" AFFILIATION="NI">
skriftlig. - (DE) Det forslag til beslutning, som er blevet fremsat af Udenrigsudvalget, er meget afbalanceret. Den indeholder en angivelse af de områder, hvor der stadig er svagheder, og som på nuværende tidspunkt er til hinder for, at de sidste tilbageværende åbne forhandlingskapitler kan lukkes. I henstillingerne i rapporten til de kroatiske myndigheder, er opmærksomheden rettet mod varigheden, herunder med hensyn til reformerne af retsvæsenet og korruptionsbekæmpelsen, idet retsvæsenets garanterede uafhængighed vil være nøglen til Kroatiens fremtidige demokratiske udvikling. Det er også vigtigt, at der i rapporten ydermere gøres opmærksom på, at den kroatiske regerings gode indsats skal videreføres med det samme ambitionsniveau efter tiltrædelsen af EU.
<SPEAKER ID="394" NAME="Artur Zasada" LANGUAGE="PL">
Det har i de seneste måneder vist sig, at Kroatiens indsats for at blive medlem af EU så hurtigt som muligt, har udmøntet sig i synlige resultater. De reformer, der er blevet indledt i de foregående år, har bidraget i væsentlig grad til udviklingen af mange forskellige områder. Det er især opmuntrende at iagttage det øgede samarbejde med Den Internationale Krigsforbryderdomstol for Det Tidligere Jugoslavien i Haag og ligeledes det fremskridt, der er opnået med hensyn til kvinders rettigheder og beskyttelsen af etniske mindretal. Regionale initiativer, som f.eks. aftalen mellem Kroatien, Serbien og Slovenien om et fælles jernbaneselskab, er tegn på et ønske om et fredeligt samarbejde og bidraget til en øget økonomisk udvikling i Balkan.
<P>
EU's medlemsstater bør fortsat støtte Kroatiens reformprogram og være særlig opmærksom på landets mest presserende problemer, nemlig korruption, høj arbejdsløshed og den vanskelige situation, som den fragmenterede landbrugssektor befinder sig i. Jeg håber, at vi i overensstemmelse med det ungarske formandskabs forsikringer vil afslutte forhandlingerne med Kroatien i juni, og at Kroatien bliver medlem af EU i anden halvdel af 2011 under det polske formandskab.
