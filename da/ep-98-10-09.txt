<CHAPTER ID=1>
Godkendelse af protokollen
<SPEAKER ID=1 NAME="Formanden">
Protokollen fra mødet i går er omdelt.
<P>
Hvis ingen gør indsigelse, betragter jeg den som godkendt.

<SPEAKER ID=2 LANGUAGE="DE" NAME="von Habsburg">
Fru formand, jeg vil gerne bede Præsidiet om et svar på følgende problem: I går behandlede vi de aktuelle og uopsættelige emner, deriblandt et uopsætteligt emne, som var indbragt af mig, om situationen i Georgien. Efter afstemningen fik jeg til min store overraskelse at vide, at der er blevet sendt et brev, underskrevet af en af dette Parlaments embedsmænd og med Parlamentets officielle brevhoved, til forskellige medlemmer af Parlamentet - naturligvis ikke til mig - med opfordring til ikke at stemme for dette forslag.
<P>
Jeg vil bare gerne vide, om det nu er kommet så vidt, at vores bureaukrater kan bestemme, hvordan medlemmerne skal forholde sig ved afstemningerne, og jeg beder om at få det undersøgt.
<P>

<SPEAKER ID=3 NAME="Formanden">
Hr. kollega, det tager vi til efterretning, og vi ville være taknemmelige, hvis De kunne give os dette brev.

<SPEAKER ID=4 LANGUAGE="DE" NAME="von Habsburg">
Fru formand, jeg har det her i lommen.

<SPEAKER ID=5 LANGUAGE="EN" NAME="Kerr">
Fru formand, på side 58 i protokollen er der refereret en ordveksling mellem formanden og visse medlemmer, der i øjeblikket er medlemmer af det britiske konservative partis gruppe. Desværre er formandens bemærkninger blevet redigeret, og den fulde humor fremgår ikke af protokollen. Må vi få det refereret fuldstændigt? Må vi få en udmelding fra det konservative partis gruppe, om hr. Donnelly og hr. Stevens nu tilhører gruppen eller ej? Jeg kan forstå, at de røg ind og ud flere gange i går. Den nuværende situation bør føres til protokols.

<SPEAKER ID=6 NAME="Formanden">
Hr. Kerr, Deres indlæg her drejer sig ikke om protokollen, men om det fuldstændige forhandlingsreferat. Det er protokollen, vi er i færd med at godkende!

<SPEAKER ID=7 LANGUAGE="EN" NAME="Chichester">
Fru formand, jeg har også en bemærkning til protokollen, for jeg har noteret mig, at det lykkedes næstformand Martin at få sine bemærkninger om at skulle ringe til Downing Street 10 for at få at vide, hvordan man skulle stemme, slettet fra protokollen. Hvis næstformænd kan det - og held og lykke med det - kan andre medlemmer så også? For resten, hr. Kerr, det britiske konservative partis gruppe er, som den var i går.

<SPEAKER ID=8 NAME="Formanden">
Det er heller ikke en del af protokollen, men af de fuldstændige forhandlingsreferater.

<SPEAKER ID=9 LANGUAGE="EN" NAME="Hallam">
Fru formand, det her er selvfølgelig en henvisning til protokollen, side 21. Hr. Cassidy gik åbenbart fra den ene side af salen til den anden. Jeg anmoder om en forklaring fra formanden, for ifølge avisen The Guardian fra i dag blev de to medlemmer af det britiske konservative partis gruppe i den modsatte side af salen, John Stevens og Brendan Donnelly, udelukket og senere taget til nåde igen af det konservative parti. Senere meldte de sig så ud, og blev efter et kompromis i al hast overtalt til at blive. Er der nogen, der kan forklare de britiske vælgere, om de to nu er medlemmer af det konservative parti eller om de er løsgængere?

<SPEAKER ID=10 NAME="Formanden">
Kære kolleger, i øjeblikket bliver De ved med at forveksle protokollen med forhandlingsreferatet. Det er kun protokollen, vi skal godkende. Vi har hørt, hvad De har sagt, men det ser ikke ud til, at der er flere, der vil sige noget om protokollen.

<SPEAKER ID=11 LANGUAGE="EN" NAME="McKenna">
Fru formand, jeg vil gerne sige, at for fremtiden, hvis medlemmerne af dette Parlament absolut skal opføre sig som skoledrenge, så gør det et andet sted. Nogle af os må jo arbejde.
<P>
(Blandede reaktioner)

<SPEAKER ID=12 NAME="Formanden">
Enhver har sin egen opfattelse af tingene.
<P>
(Protokollen godkendtes)

<SPEAKER ID=13 LANGUAGE="DE" NAME="Mosiek-Urbahn">
Fru formand, De omtalte den fælles holdning vedrørende direktivet om visse aspekter af forbrugerkøb og garantier i forbindelse hermed. I forbindelse med førstebehandlingen medvirkede Udvalget om Retlige Anliggender og Borgernes Rettigheder som rådgivende udvalg. Det bør også medvirke i forbindelse med andenbehandlingen. Det blev ikke nævnt.

<SPEAKER ID=14 NAME="Formanden">
Det finder vi ud af.

<CHAPTER ID=2>
Afstemning
<SPEAKER ID=15 LANGUAGE="FR" NAME="Lulling">
Fru formand, i forlængelse af vores diskussion i går aftes med kommissæren vil jeg gerne fremsætte en mundtlig ændring til ændringsforslag nr. 7. De øvrige ændringsforslag kan blive sat samlet til afstemning. Vi bad ganske vist om en uafhængig evaluering af en uafhængig evalueringsrapport af programmet, og kommissæren slog fast, at det var op til Kommissionen af udarbejde denne rapport, hvad jeg godt kan forstå. Jeg vil gerne, med Deres billigelse, foreslå, at vi i første afsnit sletter ordet »uafhængig«, så der står »foretager en midtvejsevaluering af programmets forløb...«, og i andet afsnit ligeledes sletter ordet »uafhængig«, så der står »lader udarbejde en fyldestgørende evalueringsrapport om programmets gennemførelse«, idet vi, som lovet af kommissæren, tilføjer ordene »under hensyntagen til udtalelser af uafhængige eksperter«.
<P>
Jeg vil bede Dem acceptere denne mundtlige ændring, som der er belæg for, og med denne ændring, og med Deres billigelse, kan vi stemme om ændringsforslagene 7 til 14 under ét.

<SPEAKER ID=16 NAME="Lindqvist">
Det er meget tvivlsomt, om EU bør anvende store ressourcer på fællesforetagendet JET. Ressourcerne burde hellere bruges til vedvarende energikilder. Jeg har derfor stemt nej til betænkningen.

<CHAPTER ID=3>
Svinekød
<SPEAKER ID=17 NAME="Formanden">
Næste punkt på dagsordenen er Kommissionens redegørelse om svinekød.

<SPEAKER ID=18 NAME="Fischler">
Fru formand, ærede parlamentsmedlemmer, lad mig starte med at gøre det klart, at hovedårsagen til de aktuelle vanskeligheder inden for svinesektoren vel nok er den kendsgerning, at årene 1996 og 1997, som var overordentligt gunstige for svineproduktionen, har fået de europæiske landmænd til at foretage en massiv udvidelse af svinebestanden. Hertil kommer, at den nederlandske produktion er kommet på markedet igen i fuldt omfang, efter at svinepesten er overstået. Disse to forhold har tilsammen betydet, at den europæiske svineproduktion i år er steget til 17, 2 millioner t, hvilket er ensbetydende med en stigning på godt 1 million t svinekød i forhold til 1997, eller 6 %.
<P>
En sådan udvikling må nødvendigvis være en enorm belastning for det europæiske marked for svinekød. I de seneste uger er situationen imidlertid blevet yderligere forværret som følge af, at den yderst vigtige eksport til Rusland er faldet næsten helt bort, at efterspørgslen på de fjernøstlige markeder er faldet, samt at konkurrencen fra andre eksportlande er blevet skærpet, især fra USA og Canada.
<P>
Fra Kommissionens side har vi truffet en række foranstaltninger for at støtte svinesektoren. Allerede midt i maj blev eksportrestitutionerne for frisk og frosset svinekød med ben genindført. Det betød en stabilisering af markedet gennem flere uger på daværende tidspunkt. Da priserne imidlertid faldt yderligere, forhøjede Kommissionen i slutningen af juli disse restitutioner med 50 % og indførte samme restitutionssatser for udbenet kød. Denne foranstaltning havde ligeledes en meget positiv effekt på eksporten.
<P>
Men efter at eksporten til Rusland, som jeg allerede har nævnt, faldt drastisk og blev blokeret i midten af august, faldt de europæiske markedspriser i løbet af tre uger med næsten ECU 10 pr. 100 kg. For at beskytte eksportørerne mod direkte tab forlængede vi først gyldigheden af eksportlicenserne til Rusland med 60 dage. På det sidste møde i Forvaltningskomitéen for svinekød blev det besluttet hurtigt at indføre støtte til privat oplagring. Denne støtte er blevet ydet siden den 28. september.
<P>
Denne ordning giver de handlende mulighed for at nedfryse og oplagre kødet fra friskslagtede svin i fire, fem eller seks måneder. Når de oplagrede produkter tages ud af lageret igen, skal de imidlertid under alle omstændigheder eksporteres til tredjelande. En del af de oplagrede mængder og udgifterne til denne ordning skal dog medregnes i de WTO-eksportforpligtelser, der er fastlagt for svinekødssektoren.
<P>
I forbindelse med denne ordning er der i budgetåret 1999 mulighed for at oplagre ca. 70.000 t kød. Jeg vil gerne understrege, at de handlende kan integrere lagerføringen i deres eksportaktiviteter på egnet vis, hvilket også vil bidrage til at forbedre deres konkurrenceevne på tredjelandsmarkederne.
<P>
Noge af Parlamentets medlemmer går ind for en yderligere forhøjelse af restitutionsbeløbene og har foreslået en sådan forhøjelse. I denne forbindelse vil jeg gerne minde om, at det ikke giver nogen mening at forhøje restitutionerne, især ikke for eksporten til Rusland, så længe det russiske marked er totalt lukket og vi ikke har nogen partnere der, som vi kan indgå eksportkontrakter med, og for de andre tredjelandsmarkeders vedkommende er der i øjeblikket ikke behov for højere eksportrestitutioner.
<P>
Naturligvis vil vi følge den videre udvikling på det europæiske marked for svinekød meget, meget nøje, og vi vil under alle omstændigheder fortsat drøfte emnet på det næste møde i Forvaltningskomitéen, som finder sted allerede nu den 14. oktober, og så snart de russiske markeder åbner sig igen, vil vi også se på restitutionerne igen.
<P>
Jeg vil gerne slutte af med en bemærkning, som nogle af Dem måske ikke vil synes så godt om. På trods af den aktuelle krise, som - det nævnte jeg allerede i starten af mit indlæg - først og fremmest skyldes udvidelsen af svinebestandene, findes der netop nu og stadigvæk officielle organisationer, rådgivningstjenester, regionale myndigheder og sågar regeringer, som opfordrer landmændene til at udvide svineproduktionen i stedet for at begrænse den. Det betragter jeg rent ud sagt som et dårligt råd. Kommissionen kan ganske vist hjælpe med at begrænse og afbøde konsekvenserne af en forbigående stigning i produktionen, men den kan ikke beskytte sektoren mod prisfald, som opstår på grund af strukturel overproduktion.

<SPEAKER ID=19 LANGUAGE="IT" NAME="Fantuzzi">
Fru formand, kommissær Fischlers udtalelser om krisesituationen inden for svinekødssektoren er efter min mening ansvarlige og for en stor dels vedkommende også til at blive enige om. Vores gruppe bifalder Kommissionens indsats - som også fandt sted på opfordring af Europa-Parlamentets Udvalg om Landbrug og Udvikling af Landdistrikter - med at iværksætte støtten til privat oplagring fra den 28. september og med at øge eksportrestitutionerne. Som kommissæren sagde, så er det naturligvis ikke foranstaltninger, der kan løse problemet, men de kan bidrage til at imødegå en krise, som er særligt bekymrende, også selvom denne krise er asymmetrisk, for selvom svinekødssektoren karakteriseres ved at have et meget internationalt marked, så er der nogle segmenter på det europæiske marked, som modstår krisen bedre end andre.
<P>
Situationen er alvorlig, også selvom der, som De så rigtigt sagde, hr. kommissær, i de sidste par år også er blevet registreret nogle gode indtægter til sektorens producenter, og man var ved at komme ret godt over den svinepestkrise, der gav lejlighed til at indføre nogle rationaliseringsforanstaltninger. I dag er der nogle meget vigtige produktionsområder i Frankrig, Tyskland, Danmark, Holland og Storbritannien, der har oplevet et historisk fald i priserne, og dette er således meget foruroligende.
<P>
Problemet hænger dog sammen med den internationale krise, der rammer verdensmarkedet, navnlig landbrugsfødevaresektoren, og her står vi over for en lang række mulige udveje. Jeg tror dog ikke, at man skal vælge den udvej, der består i at starte forfra og opgive forslagene i Agenda 2000 samt alle forsøgene på en reform af den fælles landbrugspolitik, fordi denne krise på verdensmarkederne slår os fuldstændigt ud af kurs. Jeg ved godt, at der på den anden side af Atlanten er nogle, der taler om, at USA tager deres egen Farm Bill op til fornyet overvejelse, for med hensyn til denne krise, som også rammer de amerikanske producenter, bliver der truffet nogle støtteforanstaltninger samt øjeblikkelige foranstaltninger vedrørende lån og finansielle garantier, der kan ændre de internationale spilleregler og stille Den Europæiske Unions producenter i en uheldig situation. Jeg tror dog ikke, at dette giver os lov til at slippe taget. Vi skal tværtimod fortsætte og styrke den påbegyndte reformproces, også ved hjælp af en forbedring af det indre marked. Jeg tror nemlig, at forslagene om at sænke kornpriserne også vil kunne skabe en fornyet fremgang inden for svinekødssektoren.
<P>
Endelig bør denne krise ikke udgøre en lejlighed til at slække på alle miljøbestemmelserne eller til at give afkald på udbudspolitikkerne, der efter min mening er mere nødvendige end nogensinde.

<SPEAKER ID=20 LANGUAGE="ES" NAME="Redondo Jiménez">
Hr. kommissær, De har netop gjort rede for de foranstaltninger, Kommissionen allerede har truffet for at løse denne alvorlige krise for svinekød. Og De har også sagt, at den bl.a. skyldes den store vækst, der har været. Men hør her, denne vækst har ikke været lige stor i alle landene, og så kan løsningerne ikke være de samme for et land, hvor overproduktionen er på 104 % som for andre, hvor forsyningsgraden er på over 470 %.
<P>
De foranstaltninger, De har nævnt, kan forbedres, og desuden er der andre, som De ikke har nævnt. Hvad angår eksportrestitutionerne, har man gjort en indsats, og udbenet kød medregnes - det takker vi Dem for - og også spørgsmålet om privat oplagring, men 70.000 t er meget lidt, især når man tænker på, at vi har en reserve på mere end 600.000 fra sidste år, og vi stadig har den fra i år til rådighed.
<P>
Desuden er der to andre foranstaltninger, som De ikke har nævnt, og som jeg vil fremhæve: Den fælles markedsordning fungerer på et liberalt marked, og vi siger her til Dem, at artikel 3 gælder, hvori det bestemmes, at når prisfaldene er ekstraordinære, kan der foretages interventionsopkøb, og man kan ikke undskylde med prisen - som Kommissionens tjenestemænd har gjort - for den er fastlagt i artikel 5 i forhold til Fællesskabets basispris. Derfor kan der foretages interventionsopkøb.
<P>
Desuden har vi ordningen om EF-støtte, ordningen om fødevarehjælp. Den kan anvendes på alle fælles markedsordninger, på velgørenhedsorganisationer, på Den Dominikanske Republik - hvor der har været en voldsom katastrofe - i Rusland kunne det også lade sig gøre.
<P>
Der er løsninger, hr. kommissær. Lad os være modige og bruge dem. I en ekstraordinær markedssituation må man træffe ekstraordinære foranstaltninger.

<SPEAKER ID=21 LANGUAGE="NL" NAME="Mulder">
Fru formand, allerførst vil jeg takke hr. Fischler for hans forklaring, og jeg tror i grunden, at hans analyse er rigtig. En svinecyklus er ikke noget nyt. Enhver her i Parlamentet, der bare har studeret en lille smule økonomi, ved, at denne cyklus behandles i næsten alle bøger om økonomi. Det, der i øjeblikket gør denne cyklus til noget særligt, er, at den falder sammen med krisen i Rusland og i Asien.
<P>
Jeg tror, at svinesektoren generelt kan være stolt af, at den koster så lidt. Når vi ser, at ud af et budget på 41 milliarder var udgifterne i 1997 på 168 millioner og nu i 1998 sandsynligvis ca. 330 millioner, så er det en meget fin præstation. Jeg mener derfor også, at de ekstra forholdsregler, der er taget, er meget rimelige. I nødsituationer må der ske noget særligt.
<P>
Kommissionen påpeger, at svineproduktionen er steget, og at det er den egentlige årsag. Det er utvivlsomt rigtigt: Hvis udbuddet stiger, falder priserne. Men skyldes det ikke også Kommissionens politik med lave kornpriser? Og vil problematikken ikke forværres i de kommende år, når kornpriserne sænkes yderligere med Agenda 2000? Hvordan vil det efter Kommissionens mening påvirke oksekødsproduktionen? For alle de kødtyper, der produceres ved hjælp af korn, opnår klart en fordel, mener jeg, i forhold til andre kødtyper. Har Kommissionen i den henseende en politik på længere sigt?
<P>
Et andet spørgsmål: Hvis beretningerne er korrekte, vil der i lyset af valgene blive frigjort fra seks-syv billioner dollar i ekstra støtte til de amerikanske landmænd. Hvad gør Kommissionen ved det? Vil Kommissionen reagere?
<P>
Sidste spørgsmål: Hvis jeg kan tro på de nederlandske aviser, har kommissær Fischler udtrykt sig meget rosende om den nederlandske svinepolitik. Denne politik omfatter bl.a. et svinekvotesystem. Er kommissæren tilhænger af, at det indføres i hele Europa?

<SPEAKER ID=22 LANGUAGE="FR" NAME="Poisson">
Fru formand, hr. kommissær, vi har siden sensommeren været vidner til et svimlende fald i prisen på svinekød, såvel i Den Europæiske Union som på verdensplan. Samtlige produktionsniveauer i EU - og i særdeleshed det lille familiebrug - befinder sig i en nødsituation. Hvad er der sket? Først og fremmest en europæisk overproduktion, som De var inde på, hr. kommissær, som for en stor del skyldes en uansvarlig udvidelse af visse bedrifter. Produktionen i Europa er således gået fra 16 millioner til 17, 2 millioner t mellem 1996 og 1998, eller en stigning på 9 %. Parallelt hermed har man i USA kunnet konstatere en forøgelse i svinebestanden i størrelsesorden 8 % på to år, hvorved amerikanerne, som opererer med priser, der lader hånt om enhver form for konkurrence, har været i stand til at erobre eksportmarkeder på EU's bekostning: Vi er i åben økonomisk krig. Situationen forklares endvidere af krisen i Asien og i Rusland, som med et slag har berøvet EU et lovende marked. Man kan i dag konstatere en stagnation i forbruget af svinekød i EU, som følge af en kraftig konkurrence fra andre former for hvidt kød.
<P>
Kommissionen må nu sætte ind med en hestekur - som man siger, hvor jeg kommer fra - ellers risikerer den at krisen varer ved og bider sig fast. Det bliver nødvendigt med nødforanstaltninger. For det første må man tilpasse eksportrestitutionernes niveau, så det bliver muligt at generobre markederne, herunder det russiske marked. For det andet vil det være på sin plads hurtigt at iværksætte en kampagne inden for EU med henblik på at påvirke opinionen og sætte skub i det europæiske forbrug igen. For det tredje må man afvikle de kødlagre, der allerede findes i EU, ud fra princippet om humanitær hjælp, især til Rusland, uden dog af den grund at bringe den nuværende handel i fare og trække veksler på fremtidige handelsrelationer. For det fjerde er der god grund til at få kontrol med udbud og efterspørgsel, foruden med produktionen, og styre husdyravlen på rationel måde. For det femte skal man tage sig i agt for at forvandle svineproduktionen til en kæmpemæssig business , der ikke længere har det fjerneste at gøre med landbrug, udvikling af landdistrikter og overholdelse af miljønormer. Men jeg er bange for, at det, når det drejer sig om dette sidste punkt, allerede er for sent.

<SPEAKER ID=23 LANGUAGE="ES" NAME="Jové Peres">
Fru formand, den nuværende krise på svinekødsmarkedet skyldes en uligevægt mellem udbud og efterspørgsel, der er forårsaget af et større antal industribrug. Senere medførte den kraftige eksportnedgang på grund af krisen i Rusland en markedskrise i hidtil uset omfang.
<P>
Ofrene for denne krise bliver de små og mellemstore brug. Kommissionen burde foreslå foranstaltninger til ændring af dette ved hjælp af særlig støtte til de små og mellemstore brug og foranstaltninger til at gøre industribrugene mindre intensive.
<P>
Det største problem er imidlertid, at disse virkninger af den russiske krise også kan gentage sig i andre sektorer. Det værste ved det er efter min mening, at Kommissionen stadig ikke vil have nogen instrumenter til at styre disse kriser med, fordi den som eneste instrument foreslår at generalisere den private oplagring som den eneste interventionsmekanisme i størstedelen af sektorerne. Den sociale struktur i de europæiske landdistrikter kan ikke bære, at grundstrukturen ødelægges - de små og mellemstore brug - og heller ikke, at beskæftigelsen falder yderligere. Derfor har Kommissionen pligt til at rette op på de sociale virkninger af strukturkrisen for svinekød ved at give støtte til de små og mellemstore brug og gøre industribrugene mindre intensive.
<P>
Og jeg vil gøre opmærksom på de seneste begivenheder, for et minimum af ansvarsfølelse ville kræve af Kommissionen, at den reviderede nogle forslag, som den har stillet vedrørende de forskellige fælles markedsordninger. Enhver fælles markedsordning bør for at kunne kaldes sådan være i besiddelse af markedsreguleringsinstrumenter til at imødegå de cykliske udsving i produktionen eller til at imødegå konjunkturkriser i alle sektorer.
<P>
Det er ikke uden grund, at mine udvalgskolleger beder om en ekstraordinær indsats over for foranstaltninger, der er mere og mere ubrugelige.

<SPEAKER ID=24 LANGUAGE="DE" NAME="Graefe zu Baringdorf">
Fru formand. Hr. kommissær, De burde have indledt Deres indlæg med den bemærkning, De kom med til slut. Alle på svinemarkedet ved, hvor denne krise kommer fra. Også i dag har landbrugets sammenslutninger hos os travlt med at fremskynde udbygningen af svinesektoren, og de propaganderer i deres skrifter for, at vi nu endelig skal hente Nederlandenes markedsandele hjem igen, som gik tabt under svinepesten.
<P>
Det samme gælder naturligvis for Nederlandene og andre medlemslande. Her forsøger man at fremskynde industrialiseringen på svineområdet, helst også med statslige midler. Det pres på markedet, der så opstår, skal fjernes ved at forhøje eksportrestitutionerne. Tabere bliver skatteyderne, som skal betale gildet, de mindre landbrug og dyrenes velfærd.
<P>
Vi må gøre modstand mod dette forehavende, og hr. Pérez, på dette punkt er jeg uenig med Dem - og det gælder også forslaget til fælles beslutning, som vi ikke har underskrevet - vi må ikke give efter for det forehavende, der går ud på at indrette en fælles markedsordning for svinekød med statslige interventioner, som fører til, at vi får permanente overskud også på dette område. Vi må sørge for, at markedet retter sig og skiller sig af med dem, som har ekspanderet, og vi må træffe foranstaltninger, som kan sikre, at dyrenes velfærd og den landbrugsmæssige svineavl ikke går bag af dansen i denne forbindelse.
<P>
Det betyder, at vi må gøre det obligatorisk for medlemsstaterne, at industriel landbrugsproduktion ikke er nogen privilegeret dyrkningsform og ikke som andre landbrugsmæssige produktioner må placeres i landområder, men skal behandles som industri, som må slå sig ned i industriområder med tilsvarende udledningsbestemmelser, som andre erhvervs- og industrivirksomheder også må overholde. Det skal være det landbrug, der er baseret på arealet, der skal have en privilegeret stilling, og det vil også sige svinehold, som står i forhold til arealet.
<P>
Desuden må vi støtte det regionale marked. Jeg er med min svineproduktion - jeg indrømmer, at den ikke er så stor - ikke ramt af denne krise, på grund af den direkte markedsføring. Jeg er heller ikke ramt af markedernes sammenbrud i Rusland eller Asien, mine markeder ligger lige uden for døren, og de mennesker, der vil købe hos mig, fordi de ikke beskæftiger sig med Rusland eller Asien og heller ikke mener, de behøver spise mere kød, bare fordi den agrarindustrielle produktion drives fremad, de holder sig til deres standard, ligesom jeg holder mig til min standard. Jeg har heller ikke udvidet. Af disse grunde synes jeg, at denne krise er hjemmelavet. Men den viser også, at netop orienteringen mod eksporten og verdensmarkedet indebærer nogle risici, fordi små partier så kan rode alt det sammen for os, som i virkeligheden kan reguleres fornuftigt på det store europæiske Indre Marked.
<P>
Derfor beder jeg Dem, lad dette svineoverskud regulere sig selv og beskyt dem, som ikke må sakke agterud i denne forbindelse, nemlig familielandbruget, som ellers kommer til at trække det korteste strå.

<SPEAKER ID=25 LANGUAGE="EN" NAME="Nicholson">
Fru formand, for det første bifalder jeg Kommissionens redegørelse her til morgen om krisen i svinekødssektoren over hele Europa. Når Kommissionen har afgivet denne redegørelse over for os, betyder det, at Kommissionen anerkender, at der er et alvorligt problem med svinekødssektoren over hele Den Europæiske Union.
<P>
I min egen valgkreds i Nordirland er det måske endda endnu værre end andre steder i Europa. Situationen blev forværret i juni, da et slagteri nedbrændte. Jeg ved, at Kommissionen muligvis godt ved det. Derfor var der trængsel i svinestaldene på bedrifterne i juli og august. Selvom politikerne gjorde, hvad de kunne, blev problemet ikke løst, hverken i Nordirland, i landbrugs- fiskeri-og fødevareministeriet i London eller i Bruxelles. Uanset hvor vi henvendte os, blev vi mødt med svaret »desværre, de er allesammen på ferie«. Grisene tog ikke på ferie. De skulle jo fodres, så vi havde et alvorligt problem. Det er ikke så godt at skulle sige til sine vælgere »jeg er ked af det, men alle i Bruxelles er på ferie«. Selvfølgelig har man da ret til at holde ferie, men i fremtiden bør der hele tiden være en tjenestemand på tilstrækkeligt højt niveau i hvert eneste kontor i Bruxelles, som kan træffe politiske beslutninger, hvis der opstår en reel krise et eller andet sted i Den Europæiske Union. Det gavner ikke ligefrem Unionens image, når der sker sådan noget som det her.
<P>
Jeg ved godt, at der ikke er nogen nemme løsninger. Jeg ved godt, at krisen i Rusland har gjort situationen værre, men det er ikke nok bare at starte med at indføre eksportrestitutioner og støtte til privat oplagring.Vi har brug for en bedre mekanisme til at lokalisere problemerne, før de opstår. Svineindustrien er vigtig. Den får de unge til at blive på bedriften, hvor de ellers ville søge andre steder hen. Den giver også betydelige beskæftigelsesmuligheder med bedriften som udgangspunkt. Jeg er bange for, at svineindustrien inden for mit eget område er kommet så langt ud, at den måske ikke overlever denne krise.
<P>
Jeg anmoder Kommisionen om at nedsætte en arbejdsgruppe, som skal undersøge situationen og sikre, at den ikke gentager sig, og at vi kan udvikle en langsigtet svinepolitik for hele Den Europæiske Union.

<SPEAKER ID=26 LANGUAGE="EN" NAME="Paisley">
Fru formand, i Nordirland har krisen ramt svineindustrien hårdere end alle andre sektorer inden for landbruget, der allerede er i krise, som kommissæren allerede ved. Midt i krisen mistede svineindustrien på en nat 40 % af sin slagteri- og tørringskapacitet, da den nye Malton-fabrik, der havde konstet GBP 10 millioner, brændte ned til grunden. Hvis en industri, der allerede er i krise, mister 40 % af sin kapacitet, er der fare for et totalt sammenbrud.
<P>
Hvad fik kommissæren at vide af Det Forenede Kongeriges regering om denne alvorlige nødsituation? Hvilke forslag til økonomisk støtte blev der fremsat? Hvis det her var sket i enhver anden region i Unionen, hvor 40 % af en industri var blevet ødelagt, ville man have krævet, at den nationale regering skulle foreslå en holdbar løsning og føre den ud i livet.
<P>
Svineindustrien er landbrugssektorens stolthed i Nordirland. Nu er den ved at bukke under, som min kollega lige sagde, og medmindre der ydes øjeblikkelig hjælp, kan den ikke klare sig. Situationen er desperat nu, hvor nogle svineproducenter overvejer at begå selvmord og andre allerede har taget livet af sig på grund af disse problemer.
<P>
Jeg opfordrer kraftigt kommissæren til at sende en af sine tjenestemænd til Nordirland med det samme, for ved selvsyn at konstatere, hvor tragisk og alvorlig situationen er. Landbruget er Nordirlands største industri, som tegner sig for GBP 2, 28 milliarder af Nordirlands handel og beskæftiger 10 % af den samlede civile arbejdsstyrke. Hele industrien er i krise. Landbrugsindkomsterne er styrtdykket. I 1997 faldt indkomsterne til GBP 203 millioner, et fald på 38 % i forhold til 1996. Endelig forventes et yderligere fald på omkring GBP 50 millioner i år. Så alvorlig er situationen. Nu håber vi, at Europa kan hjælpe os.

<SPEAKER ID=27 LANGUAGE="EN" NAME="McCartin">
Fru formand, det var mig, der oprindeligt rejste spørgsmålet. Jeg er glad for, at mange her i Parlamentet, og naturligvis kommissæren, udmærket ved, hvad problemet er, og hvor alvorligt det er.
<P>
Det drejer sig ikke kun om, at landmændene ikke kan leve af det. Det drejer sig om, at landmændene taber penge meget hurtigt og måske også kommer til at gå fra hus og hjem og hele bedriften.
<P>
For landmænd overalt i Europa er det Den Europæiske Union, der har ansvaret for landbruget. Vi bruger årligt 17 milliarder på landbrugsafgrøder. Vi bruger 5 milliarder om året på oksekød. Vi kunne finde 2 milliarder ekstra, da oksekødsindustrien havde problemer, selvom svinekødssektoren er dobbelt så stor - forbruget af svinekød i Den Europæiske Union er dobbelt så stort som for oksekød. Inden for mejerisektoren bruger vi 3 milliarder. Vi bruger kun 300 millioner på svinekødssektoren, som jo er dobbelt så stor som oksekødssektoren.
<P>
Det er yderst vigtigt, at vi tager situationen til efterretning og forsøger at finde nødløsninger, for det her er en nødsituation. Til min kollega, Graefe zu Baringdorf, som tager sagen meget alvorligt, vil jeg sige, at der er store industribrug med i det her, men det er de store industribrug, der vil blive tilbage, når krisen er forbi. Dem, der vil bukke under, er de mindste og mest sårbare. Vi taler ikke for de store industribrug her i dag. Vi beder om nødhjælp til de familiebrug, der er hårdt ramt af krisen. De vil bukke under først, efterhånden som krisen spidser til.

<SPEAKER ID=28 LANGUAGE="FI" NAME="Anttila">
Fru formand, hr. kommissær, tak til kommissær Fischler for hans redegørelse, som gav en fyldstgørende forklaring på, hvorfor vi er havnet i den nuværende situation med overproduktion inden for svinekødsindustrien. Kommissionens beslutning om at støtte privatlagre er rigtig, men det er ikke nok i sig selv. Elimineringen af bjergene af svinekød kræver øget eksportstøtte, således at man bliver i stand til at sende overskuddet ud på de globale markeder. Dette må der findes finansiering til. Desuden skal produktionen af svinekød inden for EU nedbringes således, at den svarer bedre til efterspørgselen og de eksisterende eksportmuligheder. Ansvaret for reduktionen ligger hos de medlemstater, som har forøget deres produktion ud over væksten i forbruget i løbet af de sidste to år. De regeringer, som i den nuværende situation opfordrer til at øge produktionen yderligere, er uansvarlige.
<P>
Under mindskelsen af produktionen bør der fokuseres på produktionens påvirkning af miljøet, og den bør specielt mindskes inden for de miljøtruede områder. Et spørgsmål til kommissæren: Er det muligt at benytte Den Europæiske Unions miljøstøtte til at nedbringe den del af svinekødsproduktionen, som belaster miljøet særlig meget? Det haster med at få bragt balance i produktionen, for ellers vil det ske gennem en omfattende bølge af konkurser.

<SPEAKER ID=29 LANGUAGE="FR" NAME="Querbes">
Fru formand, kære kolleger, hr. kommissær, krisen for produktionen af svinekød er utålelig for de små og mellemstore producenter. Den bør føre til effektive, finansielle foranstaltninger, aftalt mellem Kommissionen og medlemsstaterne, så bedrifterne kan stå igennem denne modgang uden problemer.
<P>
Men hvordan kan man, i en situation hvor Europa melder om et overskud på 600.000 t, acceptere, at der gives tilladelse til at oprette kæmpestore industrielle fabriksanlæg, der mødes med modstand af de omkringboende og af landmændene selv? Er der ikke brug for et moratorium for den slags installationer? Den nuværende situation, i Europa og i verden, bør munde ud i en politik for styring af produktionen gennem en virkelig fælles markedsordning. Det er nødvendigt for at sikre familiebrugene en anstændig indkomst, inden for rammerne af en produktion i menneskelig størrelse, som kan skabe arbejdspladser og sikre respekt for miljøet og en harmonisk anvendelse af landbrugsarealerne.
<P>
Men hvem af Unionens instanser har mon vilje og mod til at give den fælles landbrugspolitik en anden retning og gå til angreb på denne, jeg citerer, »overdrevne liberalisme«, som, ifølge præsidenten for COPA, er skyld i krisen? Tør man tro, at Kommissionen er parat til at foretage sig noget effektivt i denne retning og imod sammenbruddet i priserne på svinekød, når den foreslår en identisk udvikling for kornpriserne og priserne på mælk og oksekød, når den, uden nogen reel afbalanceringsmekanisme, foreslår en udvidelse med lande, hvor landbrugspriserne ligger mellem 30 og 60 % under priserne i Unionen, og når den fortsætter denne ultraliberale flugt fremad ved at forhandle om en åbning af det europæiske marked for USA og Mercosur? Haster det så ikke med at frigøre sig fra dette dogme om markedet, der regulerer markedet, og helt at skippe overvejelserne om en reform af den fælles landbrugspolitik og Agenda 2000?
<P>
Vi står ikke helt på bar bund. Da Parlamentet for nogle uger siden vedtog Cunha-betænkningen om reformen af den fælles landbrugspolitik, skitserede det rammerne for en anden landbrugspolitik, som tog langt større hensyn til samfundets behov for anstændige indkomster, beskæftigelse, kvalitet i fødevarerne og i miljøet, befolkningsmæssig balance og internationalt samarbejde. Det er en orientering som denne, der i dag burde stå i centrum for drøftelserne mellem Rådet og Parlamentet.

<SPEAKER ID=30 LANGUAGE="EN" NAME="Hallam">
Fru formand, som mange andre parlamentsmedlemmer har også jeg inden for den sidste uge været i kontakt med svineproducenter i min valgkreds. Mange af dem er ved at gå fallit. Dem, der på langt sigt har forpligtet sig til at levere et førsteklasses produkt, må nu se i øjnene, at hvor de tidligere fik GBP 34-40 for svinene, får de nu kun GBP 10-12.
<P>
De beder ikke om tilskud eller velgørenhed. De beder om hjælp. Vores svineproducenter kan hjælpes på flere forskellige måder. Vi kan indføre en eksportkreditgarantiordning. Vi kan se nærmere på mulighederne for tilskud til tilbagetrækning fra markedet. Vi kan finde ud af, hvordan vi kan rationere tilgangen af nye producenter på markedet.
<P>
Hvad angår det, hr. Fischler sagde om det russiske marked - Rusland er langt ude og vores svinemarked er langt ude. Hvorfor giver vi så ikke russerne i det mindste vores billige udskæringer. Lad os give kødet væk, lad os sende det over på det russiske marked. Lad russerne få kødet, så deres folk kan få mad, og lad os lette presset på vores egne markeder.
<P>
Der er andre forhold. De britiske svineproducenter har også problemer som følge af de ensidigt indførte regler om husdyrproduktion. Vi må sørge for, at reglerne er konsekvente over hele Den Europæiske Union. Vi må også sørge for, at import til Den Europæiske Union sker i overensstemmelse med disse regler.
<P>
Endelig bør reglerne om mærkning strammes, så svinekød kan udvikle sin egen mærkeloyalitet efterhånden. Det vil afholde de kæmpestore supermarkeder fra at skifte leverandør for at følge de laveste råvarepriser. Mine svineproducenter ønsker ikke velgørenhed, men de vil gerne have en chance.

<SPEAKER ID=31 LANGUAGE="IT" NAME="Santini">
Fru formand, vi har efterhånden drøftet årsagerne til denne krise indgående, men jeg vil også gerne give mit beskedne bidrag til forsøget på at finde en mulig løsning. De første løsninger, der er de mest enkle, er af institutionel karakter og er allerede blevet nævnt. Det drejer sig først og fremmest om at benytte sig af privat oplagring og eksportrestitutioner, men kommissæren undgår disse foranstaltninger, da han ikke anser dem for at være gennemførlige som følge af, at der på grund af den manglende efterspørgsel ikke er nogen eksport, og at restitutionerne således også ville falde automatisk.
<P>
Hvori består de andre foranstaltninger? Først og fremmest er der fare for, at enhver hytter sit eget skind, og det er så nødvendigt at gøre medlemsstaterne lydhøre over for dette, så de ikke bliver grebet af panik og af demagogi og giver sig i kast med nogle unilaterale, jeg vil endda sige ensrettede, indgreb, der alligevel kun ville hjælpe midlertidigt.
<P>
Den anden foranstaltning, man bør foreslå Kommissionen, er beslutsomt at tage fat på at administrere udbuddet med henblik på at genskabe ligevægten i det og koordinere det. Og i betragtning af, at USA altid holder grundigt øje med Den Europæiske Union, når det drejer sig om alle de problemer, der har at gøre med vores internationale forbindelser, hvorfor så ikke også komme dem i forkøbet og undersøge, om USA virkelig støtter deres producenter uretmæssigt i forhold til WTO-panelet?
<P>
Desuden bør vi foretage en grundig undersøgelse af de dybere årsager til krisen i Rusland og Japan for netop at forsøge at forebygge yderligere konsekvenser, og endelig bør vi vurdere de store landbrugsfødevarevirksomheders medansvar. Vi må kort sagt ikke affinde os med den bibelske profeti om syv magre år og syv fede år. Vi har haft fire år med høje priser, og hvis de bliver fulgt af fire år med lave priser, vil det være en katastrofe, hr. kommissær!

<SPEAKER ID=32 LANGUAGE="EN" NAME="Hardstaff">
Fru formand, i fredags holdt jeg også møde med landmænd i min valgkreds. De er alle sammen bekymret over den katastrofale nedgang i deres indkomster, især de svineproducenter, der får så lave priser på markedet, at de taber penge på hvert eneste dyr. Britiske landmænd er normalt en gruppe meget rolige, lovlydige mennesker, som slet ikke demonstrerer så ofte som deres kolleger i visse andre lande. De må virkelig være desperate, når de går i demonstration, som de gjorde i sidste uge ved Labours årsmøde i Blackpool, eller blokerer en havn for at stoppe indførsel af svinekød i Det Forenede Kongerige, som de gjorde i Immingham i min valgkreds for et par uger siden.
<P>
Når jeg kører rundt i min valgkreds i Lincolnshire, ser jeg ofte grise ude på marken, der lever et normalt, aktivt liv efter høje velfærdstandarder. Deres ejere er meget bitre over, at de lave priser, de i øjeblikket får for deres svin, ikke afspejler sig i kødpriserne i supermarkeder, som importerer kød fra grise, der er produceret efter lavere dyrevelfærdsstandarder.
<P>
Producenterne har brug for hjælp nu for at kunne klare sig indtil jul. Det er muligt at indføre en række kortsigtede foranstaltninger hurtigt for at afhjælpe situationen. Eksportrestitutioner vil være en hjælp for markedet, fordi de gør det nemmere for producenterne at finde nye markeder uden for EU. Støtte til privat oplagring kan på kort sigt aflaste et overskudsmarked. Overskudslagrene af kød bør dog eksporteres eller bruges som nødhjælpsforsyninger uden for EU - eventuelt til Rusland, som tidligere nævnt - for at undgå nye problemer med overskudslagre.
<P>
Eksportkreditgarantiordninger kan mindske risikoen for eksportørerne og gøre det nemmere for dem at konkurrere uden for EU, hvor de føler sig bedre rustet til at gå ind på nye markeder. Et intensivt markedsføringsprogram som det, der for to år siden blev indført for oksekød, hvor jeg var forfatter til Parlamentets betænkning, kunne også bidrage væsentligt til at øge forbruget og således mindske overskudslagrene. Der er også behov for at hjælpe producenter, der ønsker at afvikle deres produktion.
<P>
De samme foranstaltninger bør indføres over hele EU for at undgå, at nogen medlemsstat får bedre betingelser. Gennem Dem opfordrer jeg kraftigt Kommissionen og Rådet til at handle hurtigt efter mødet den 14. oktober. Europas landmænd har brug for hjælp nu. De kan ikke vente to eller tre måneder mere på, at der bliver gjort noget.

<SPEAKER ID=33 LANGUAGE="DE" NAME="Funk">
Fru formand, kære hr. kommissær, alt er ganske vist blevet sagt allerede, men endnu ikke af alle. Derfor vil jeg gøre det meget kort. Jeg vil omtale fire punkter. For det første er svinepriserne faldet mere for bønderne, end det bliver givet videre af handelsleddet. Det bør der også gøres opmærksom på. For det andet, hr. kommissær, De sagde ikke noget om vurderingerne af de seneste svinetællinger. De ligger jo inde med gode tal, for Deres svinesekretær har stået i lære hjemme hos mig på min gård. Derfor er han sådan en dygtig mand - det ville jeg også lige nævne!
<P>
For det tredje har vi nu en glimrende lejlighed, her er jeg enig med hr. Graefe zu Baringdorf, til at gennemføre nitrat-direktivet og se på de overdrevet store dyrebestande i Fællesskabet, så de kan føres tilbage til en normal størrelsesorden, så foderareal og udbringningsareal for gyllen står i et ordentligt forhold til hinanden. Det er den største chance, vi nu har. Det sker hos mig, det er helt klart. Vi har for længst gennemført alle disse ting. Det er naturligvis kun i Niedersachsen, at de er langt bagud. Og alligevel er en af dem sågar blevet forbundskansler i Tyskland. Der kan De se, hvad der kan ske af sære ting hos os!
<P>
For det fjerde, så bør De undersøge nedsættelsen af kornpriserne, hvilken indflydelse og hvilken stimulerende virkning den store nedsættelse af kornpriserne har på forædlingsindustrien. Bønderne stræber efter at opnå et større udbytte. Det er helt klart, og så kommer vi slet ikke ud af dette dilemma.
<P>
(Bifald)
<SPEAKER ID=34 LANGUAGE="IT" NAME="Filippi">
Fru formand, jeg ønsker blot at understrege to ting, men for at undgå misforståelser vil jeg starte med at sige, at jeg er glad for, at vi drøfter dette emne her til morgen, og at det er nødvendigt med nogle foranstaltninger, der kan hjælpe os med at overvinde denne vanskelige fase.
<P>
Jeg vil dog gerne sige, at jeg ærligt talt ikke var overrasket over Deres sidste udtalelse, hr. kommissær, og jeg tror, at vi bør skelne mellem de strukturelle årsager, der ligger til grund for denne krise, og de tilfældige årsager, der har forværret krisen. F.eks. har det russiske marked forværret den krise, der skyldes et produktionsoverskud og den fejlagtige politik, som visse medlemsstater har ført.
<P>
Denne politik skal ændres, da den risikerer også at gå ud over de områder, som traditionelt producerer svinekød, der navnlig anvendes til kvalitetsprodukter og forarbejdede produkter - skinker, charcuterivarer osv. og disse områder risikerer at betale prisen for de fejl, der sker med hensyn til efterspørgselen.
<P>
Den anden ting, som jeg vil sige, er følgende: Lad os bare gribe ind ved hjælp af nogle tilfældige foranstaltninger, men lad os forsøge ikke at benytte denne krise til at bevæge os i retning af en lovgivning for denne sektor, som hidtil har klaret sig og undgået støtteindgreb. Lad os forsøge at undgå, at man som sædvanlig går i retning af en støtte, idet man tager udgangspunkt i en konjunkturel krise inden for sektoren.

<SPEAKER ID=35 NAME="Fischler">
Fru formand, mine damer og herrer, jeg vil gerne takke hjerteligt for denne forhandling, fordi jeg er blevet spurgt, om jeg kan vise Dem, hvordan produktionen har udviklet sig. Her ser De produktionen i første halvår af 1998 sammenlignet med første halvår af 1997. I Holland er produktionen - det har jeg allerede forklaret, det skyldes især svinepesten året før - steget med 17, 9 %, i Spanien med 7, 8 % - dermed er Spanien nu den næststørste svineproducent i Den Europæiske Union - og i Portugal ligeledes med over 7 %. Men der findes også stater, hvor produktionen sågar er faldet, f.eks. i Italien, Luxembourg og Finland. I Tyskland er produktionen steget med 4 %.
<P>
Jeg vil nu ganske kort komme ind på de spørgsmål, De har bragt op. Til det meget specifikke spørgsmål, som drejer sig om branden i Nordirland, vil jeg gerne sige, at den britiske regering for det første har ansøgt om national støtte til dette område, som er ved at blive undersøgt. For det andet har dette firma, så vidt vi er informeret, i mellemtiden købt et erstatningsslagteri. For det tredje, hvis der er brug for strukturel hjælp i forbindelse med genopbygningen, så må det afvikles inden for rammerne af strukturprogrammerne. For det fjerde: Sig ikke, at vi ikke har stået til rådighed. Også i august fandt der to forhandlinger sted med mine folk om dette spørgsmål.
<P>
Så til det spørgsmål, som blev bragt op af hr. Hallam, om at vi skulle lave FOOD-AID-programmer til Rusland. Her tror jeg, at vi i første omgang først og fremmest bør tale med russerne selv. Det ville sikkert være kontraproduktivt at komme med et tilbud - det er der allerede nogle, der har forsøgt - sålænge russerne overhovedet ikke vil have det. Indtil videre har den russiske regering forklaret os, at den først og fremmest lægger vægt på, at de normale eksporter til Rusland kommer i stand igen. Desuden ville vi, hvis man besluttede at gøre det, naturligvis også først skulle klarlægge sagen på internationalt niveau, for at undgå, at et fødevarehjælpeprogram ville blive medregnet i vores eksport og vi på den måde ville få yderligere vanskeligheder. Først og fremmest måtte vi også have klarlagt, hvordan et sådant program skulle finansieres.
<P>
Vi er altså ikke principielt på forhånd og under alle omstændigheder imod et sådant program, men betingelserne må klarlægges først. Desuden lægger vi stor vægt på, at vi, hvis vi yder en sådan hjælp, også får garanti for, at hjælpen virkelig kommer de trængende til gode og ikke bare fordeles tilfældigt.
<P>
Så til spørgsmålet om sammenhængen mellem producentpriserne og supermarkederne. Hvis De i Deres land kan konstatere, at der ikke er en sådan sammenhæng, så er der tale om en svaghed i konkurrencen, som imidlertid ikke kan lægges Fællesskabet til last, her må forbrugerorganisationerne og andre instanser sørge for, at det fungerer.
<P>
Nu til de mere langfristede aspekter. I vores forslag i forbindelse med Agenda 2000 har vi skam beskæftiget os med spørgsmålet om, hvordan konkurrenceforholdet mellem svinekød og oksekød vil udvikle sig fremover. Ikke mindst fordi vi tror, at svinekødet - som alle lyse kødsorter - i fremtiden vil have flere fordele end ulemper, tror vi, at der netop derfor er behov for at skære kraftigere i priserne for oksekød, så balancen kan bibeholdes. Der er snarere tendens til større efterspørgsel efter svinekød. Jeg tror heller ikke, De kan lave et regnestykke, hvor De betragter de milliarder, som Fællesskabet betaler til agerbrugsafgrøderne, separat og lade som om, det ikke havde noget med svinekødet at gøre. Logisk nok er der netop mange svineproducenter, som modtager afgrødestøtte, fordi de netop selv producerer deres korn og foder.
<P>
Hvad angår støtten til de amerikanske producenter, så har præsident Clinton tilkendegivet, at han samlet set vil yde bedre støtte til det amerikanske landbrug - som jo især inden for korndyrkningen for tiden befinder sig i en temmelig alvorlig krise. Men naturligvis må det samme gælde for amerikanerne, som gælder for os, nemlig at de skal holde sig til de aftalte GATT-forpligtelser. Det vil vi naturligvis holde et vågent øje med. Hvis vi på noget punkt skulle konstatere, at det ikke er tilfældet, vil vi handle derefter.
<P>
Spørgsmålet om orienteringen mod verdensmarkedet ser jeg faktisk noget anderledes på, end det blev skildret før. Vi har jo ikke i sinde at ødelægge de lokale eller regionale markeder, som - det beskrev hr. Graefe zu Baringdorf meget levende - fungerer uafhængigt af kriser, tværtimod vil vi styrke og støtte disse regionale markeder. Men vi kan ikke afsætte den samlede europæiske produktion udelukkende på regionale markeder, der findes andre markeder, og dem kan vi ikke bare lade ligge.
<P>
På et punkt er jeg meget enig med Dem, og hermed kommer jeg tilbage til hr. Mulders spørgsmål. Den nedsættelse, der er blevet foreslået i Nederlandene, står i direkte sammenhæng med nitrat-direktivet. Det er Nederlandenes forsøg på at gennemføre nitrat-direktivet på svineproduktionsområdet, og sådan har den nederlandske regering også præsenteret det. Men De ved alle, hvor mange medlemsstater, der endnu ikke har gennemført nitrat-direktivet. Jeg er helt indstillet på med udgangspunkt i denne debat nu og her endnu en gang at bede de ansvarlige instanser og min kollega fru Bjerregaard om, at vi nu tager passende forholdsregler over for medlemsstaterne på dette punkt, for det er efter min opfattelse den bedste måde at beskytte den bæredygtige produktion i Europa på.

<SPEAKER ID=36 NAME="Formanden">
Mange tak, hr. Fischler.
<P>
Forhandlingen er afsluttet.
<P>
Vi går nu over til afstemning.
<P>
Forslag til fælles beslutning om krisen i svinekødssektoren
<P>
(Forslaget til beslutning vedtoges)

<SPEAKER ID=37 LANGUAGE="NL" NAME="Van Dam">
Fru formand, fænomenet med stærkt svingende priser er velkendt i svinesektoren. Ikke for ingenting taler vi inden for økonomien om en svinecyklus. På grund af at det vigtige marked Rusland er faldet væk, er de nuværende problemer på svinemarkedet meget alvorlige. Det er allerede nævnt. Derfor er det godt, at Europa-Parlamentet har udtalt sig om dette emne. Kommissionens anmodning om at komme med supplerende foranstaltninger, støtter vi. Derfor har vi stemt for denne beslutning.
<P>
Men hvad forstår vi ved supplerende foranstaltninger? Den generelle formulering af anbefalingerne viser, at der er forskellige meninger herom i Parlamentet. Der er på linje med Herodespræmien idéer om at indføre en tilskudsordning ved aflivning af smågrise. Det er vi absolut modstandere af. En sådan ordning er uetisk og dårlig for sektorens image. Blandt de andre muligheder, der nævnes, er tilskud til svinekød og nedsættelse af slagtevægten. Vi har vores tvivl med hensyn til sådanne ordninger. Det kræver, at markedsordningen for svinekød ændres, hvilket tager lang tid. Vi mener, at det er uklogt på grund af den nuværende krise at ændre den lette markedsordning til en svær.
<P>
Vi råder Kommissionen til at anvende de eksisterende instrumenter maksimalt, selvom mulighederne er begrænsede i en let markedsordning. Men med en privat oplagringsordning og en forhøjelse af eksportsubsidierne kan Unionen bestemt yde et bidrag til løsningen af problemerne. Endvidere skal Kommissionen føre tilsyn med, at de støtteforanstaltninger, som de forskellige medlemsstater har indført, ikke er i strid med de europæiske regler. Særligt skal der gribes ind over for de medlemsstater, der har ensidige støtteordninger. Det drejer sig f.eks. om rentefri lån og bidrag til opretholdelse af overproduktionen. Det er det samme som at tørre op, mens hanen løber.

<SPEAKER ID=38 NAME="Barthet-Mayer">
ARE-gruppen har ikke underskrevet dette såkaldt »fælles« beslutningsforslag, som grupperne PSE, PPE, UPE og GUE/NGL har fremsat. Dette beslutningsforslag har overrasket os med sin mangel på saft og kraft. Set med vores øjne er denne tekst blot en konstatering, sikkert korrekt, men ikke desto mindre hul, af den nuværende krise i svinekødsektoren, og frem for alt afstår dette beslutningsforslag fra at drage nogen lære af krisen, og det er blottet for konkrete forslag, som de producenter, som nu mærker snærten af denne krise, ellers har så stærkt brug for.
<P>
Denne krise var til at forudse, i konsekvens af kombinationen af en ustyrlig industrialisering af svineproduktionen, fire års opretholdelse af kunstigt tillokkende priser, som tilskyndede til overproduktion, og fraværet af en egentlig styring af produktionen på europæisk plan. Det brutale fald i priserne på svinekød, samtidig med tabet af eksportmarkeder, især som følge af den russiske krise, er bare symptomer på sektorens strukturelle skrøbelighed, som er fremkaldt af en manglende politisk vilje og en vis magtmisbrug. Hver ny krise i svinesektoren eliminerer de mindste svineavlere til fordel for de industrielle producenter, som selv i højeste grad er ansvarlige for den nuværende situation.
<P>
Med de tynde og undseelige forslag i dette beslutningsforslag, som nøjes med at bede om en blind videreførelse af den eksisterende ordning, uden at sætte spørgsmålstegn ved fundamentet af den hidtil førte politik, vil EU på ingen måde kunne levere tilfredsstillende svar på svineavlernes problemer. ARE-gruppen havde foreslået, at man tog nogle effektive skridt i retning af at bringe produktionen under reel og varig kontrol. En spredning af produktionen, som skulle præmiere kvalitet frem for kvantitet, er ligeledes en af vores prioriteter.
<P>
I denne ånd støtter gruppen Kommissionens opretholdelse af forbuddet mod tilskud til forøgelse af produktionskapaciteten i områder med strukturelle overskud. Det er nødvendigt at tilskynde Kommissionen til at prioritere den støtte, der gives til producenter, hvis mål er at fremme ekstensive opdrætsmetoder, som respekterer hensynet til jorden, og som benytter foderstoffer produceret inden for EU.
<P>
Endelig er det ARE-gruppens opfattelse, at enhver særlig hjælpeforanstaltning til denne sektor, ud fra hver regions særlige behov, bør gøres betinget af tiltag vedrørende kommercialisering, forarbejdning, miljøbeskyttelse, spredning af produktionen, omstilling af virksomheder, samt indgå i en samlet strategi for styring af produktionen og tilstræbelse af kvalitet.
<P>
Vi vil ikke desto mindre stemme for dette beslutningsforslag som tegn på vores betænkeligheder over omfanget af denne krise og på vores solidaritet med de berørte landmænd.

<SPEAKER ID=39 NAME="Sindal">
De danske socialdemokrater har i dag stemt for den fælles beslutning om svinekød. Dette har vi gjort ud fra den betragtning, at beslutningen overordnet set er acceptabel. Visse produkter, der eksporteres til bl.a. Det Fjerne Østen, får ikke eksportstøtte. Dette er diskriminering af de pågældende producenter. Derfor går vi ind for støtte til privat oplagring af produkter, der ikke får eksportstøtte. På længere sigt mener vi selvfølgelig, at den bedste måde at skabe balance på markedet er at give dyrene ordentlige forhold og tage hensyn til miljøet. Vi går ind for en reform med tilnærmelse af priserne til verdensmarkedspriserne og nedskæring af eksportstøtten.

<SPEAKER ID=40 NAME="Souchet">
Markedet for svinekød befinder sig i en situation med overskud. EU's eksport til det asiatiske og det russiske marked udgør faktisk tæt ved 40 % af den totale volumen, der eksporteres til tredjelande. De to nævnte markeder befinder sig i en økonomisk situation, der er yderst foruroligende, og de er ikke længere i stand til at aftage de samme mængder som tidligere.
<P>
Indadtil har en epidemi (svinepest) nok raset i de sidste to år i to medlemsstater, Nederlandene og Spanien. Men den næsten totale udryddelse af denne sygdom har gjort det muligt at genoprette niveauet for disse to medlemsstaters produktion til samme niveau som i tidligere år.
<P>
Selvom det var til at forudse, at der ville opstå et overskud, fremhævede Kommissionen, i stedet for at analysere utilstrækkelighederne i den fælles markedsordning for svinekød, tværtimod over for os svineproduktionen som et eksempel til efterfølgelse for at retfærdiggøre sit forslag til reform af den fælles markedsordning for oksekød (privat oplagring, afskaffelse af offentlig intervention, sænkning af produktionsprisen osv...).
<P>
Her og andetsteds er det god tone systematisk at fordømme intensivering af landbrugsproduktionen og specielt den del, der foregår på anlæg uden jordtilligender, sådan som den har udviklet sig især inden for svineproduktionen. Men, og det lægger jeg vægt på at fremhæve, det er ikke landmændene, der er ansvarlige for denne situation. I mange år har Kommissionen ført en politik, der begunstigede denne intensivering i områder tæt ved steder, hvor leverancerne af foderstoffer fandt sted. Vi ved alle, at det er nødvendigt at reducere omkostningerne til foder mest muligt, hvis man vil producere svinekød til konkurrencedygtige priser på verdensmarkedet. EU bærer et direkte ansvar for koncentrationen af kødbedrifterne rundt om udskibningshavnene på Unionens vestkyst, i og med at den prioriterer importen af vegetabilske proteiner som sojakager, maniok osv... (EU producerer selv kun 15 % af sine vegetabilske proteiner) og importen af kornsubstitutter (corn gluten feed ) uden at opkræve nogen som helst importafgift. Den konkurrencemæssige fordel, som disse kystnære produktionsregioner havde, har været så betydelig, at den europæiske produktion fuldstændig har skiftet plads og er blevet koncentreret til afgrænsede områder (Nederlandene, Belgien, Bretagne, Danmark), med de velkendte konsekvenser, når det gælder miljøet og risici for epidemier.
<P>
Men denne intensivering har også haft en fordærvende virkning på landmændene selv. Disse har nemlig været nødt til at foretage betydelige investeringer i højteknologiske avlsbygninger. Hvis man f.eks. analyserer situationen i fransk landbrug, konstaterer man, at svineproducenterne tilhører den kategori af landmænd, der har den største gæld. I en situation med markedsdepression, som den vi oplever i øjeblikket, er de tvunget til fortsat at producere, selv med tab, og afsætte deres produkter til meget lave priser.
<P>
Hvad betyder det så for forbrugeren? I dag, efter at kiloprisen i flere uger har ligget på under seks francs pr. kilo levende vægt, er forbrugerpriserne fortsat de samme. Det er i virkeligheden opkøberne, som profiterer på denne situation, idet de ikke lader prisfaldet på råvarerne komme forbrugerne til gode.
<P>
Jeg vil nødig slutte uden at understrege de alvorlige konsekvenser, visse funktionsforstyrrelser i Kommissionen har for opdrætterne. Vores kollega Jim Nicholson, valgt i Nordirland, har udmalet den dramatiske situation for os, som hans region var ude i i sommer på grund af en forsømmelse fra Kommissionens side. I Nordirland brændte ét af de to svineslagterier i sommerens løb og var således ikke i stand til at modtage slagtesvin. Selvom det eneste tilbageværende svineslagteri kørte for fuld kapacitet, kunne det ikke afhjælpe denne mangel, og producenterne kunne ikke få deres dyr slagtet. Kommissionen var nødt til at give tilladelse til at slagte svin fra Nordirland i Den irske Republik. Men Kommissionen var på ferie... Der var ingen ansvarlige i Bruxelles. Ingen kunne tage beslutningen. Alt var blokeret. Og i mellemtiden overskred dyrene deres optimale vægt. Denne tragiske situation viser os endnu en gang de negative virkninger af et beslutningssystem af teknokratisk tilsnit, fjernt fra de steder, hvor tingene sker.
<P>
Til sidst vil jeg gerne fremhæve det interessante ved et forslag, som vores kollega Edouard des Places har fremsat. I den udtalelse, han sidste år fremkom med til den meddelelse, der hed Agenda 2000, præciserede han, at det var nødvendigt at indføre princippet om indkomstforsikring. Dette system har den fordel, at det er tilladt inden for rammerne af aftalerne med GATT om de fælles markedsordninger. Men efterhånden som Kommissionen fremlægger sine forordninger om Agenda 2000, kan vi konstatere, at dette forslag endnu ikke er med. Det forholder sig imidlertid sådan, at hvis svineproducenterne i den forudgående periode, hvor priserne var højere, havde kunnet tegne denne type forsikring, medfinansieret af EU, så ville de bedre have kunnet stå den markedssituation igennem, som vi oplever i dag. I stedet for en reform af den fælles landbrugspolitik og af de vigtigste af de fælles markedsordninger, centreret omkring en sænkning af priserne og en delvis kompensation i form af godtgørelser, anmoder vi Kommissionen om seriøst og hurtigt at overveje indførelsen af nye instrumenter, der gør det muligt for landmændene at få stabiliseret deres indkomster.
<P>
Er Kommissionen i stand til at forestille sig andet end den fremadskridende afvikling af den fælles landbrugspolitik, som den er i færd med at gennemføre? Er den i stand til at foreslå de europæiske landmænd andre perspektiver end at stille sig tilfreds med at underlægge sig dollarens udsving og udsvingene i verdenspriserne på landbrugsråvarer? Hvis svaret er nej, så er der ikke længere belæg for at overføre beføjelser til Kommissionen i samme takt som hidtil.

<CHAPTER ID=4>
Euroen og den fælles landbrugspolitik
<SPEAKER ID=41 NAME="Formanden">
Næste punkt på dagsordenen er betænkning (A4-0320/98) af Schierhuber for Udvalget om Landbrug og Udvikling af Landdistrikter om
<P>
I.Rådets forordning om den agromonetære ordning for euroen (KOM(98)0367 - C4-0406/98-98/0214(CNS)); II.Rådets forordning om overgangsforanstaltninger for euroens indførelse i den fælles landbrugspolitik (KOM(98)0367 - C4-0407/98-98/0215(CNS)).
<SPEAKER ID=42 NAME="Schierhuber">
Hr. formand, hr. kommissær, kære kolleger. Indførelsen af euroen i Den Europæiske Union medfører mange ændringer, justeringer og omstillinger, som også berører landbruget og det hidtidige agromonetære system. Det system, der hidtil har været gældende, havde til formål at afdæmpe virkningerne af valutasvingninger, som kunne påvirke bøndernes indkomst. Ved hjælp af en fiktiv omregningskurs, den såkaldte »grønne kurs«, forsøgte man på en yderst kompliceret og dyr måde af holde indkomsterne relativt stabile.
<P>
På grund af den fælles valuta vil der fremover ikke længere være behov for denne udligningsmekanisme i eurozonen. Den 1.1.1999, når valutakurserne er lagt fast, vil dette tunge system falde bort. Der vil dog stadig skulle opretholdes et agromonetært system for de stater, som ikke deltager i den fælles valuta. Derfor foreslår Kommissionen, at man ophæver de hidtidige forordninger om det agromonetære system og erstatter dem af to nye. Jeg tror, Kommissionen har udarbejdet er godt system, der som allerede nævnt er langt enklere at håndtere, og som i sidste ende også vil være billigere.
<P>
Disse to forordninger skal nu for det første regulere overgangen fra det hidtidige system til den nye ordning og for det andet systemet mellem INS-landene og PRE-INS-landene. Her vil jeg gerne understrege, hvor vigtig indførelsen af euroen er for de europæiske bønder, for det er netop dem, der har brug for stabile valutapolitiske betingelser. Jeg kan henvise til den massive devaluering af liren, som fandt sted i 1995, og som bl.a. medførte store tab for de østrigske bønder.
<P>
Nu, hvor indkomsterne ikke længere er udsat for risikoen for valutasvingninger inden for eurozonen, er det min opfattelse, at sikkerheden øges i Det Indre Marked og på tredjelandsmarkedet.
<P>
Lad mig sige et par ord om den nye agromonetære mekanisme for PRE-INS-landene. Kommissionen skelner mellem på den ene side priser og andre støtteordninger og på den anden side direkte støtte. Da der ikke straks kan foretages en udligning ved hvert eneste lille valutaudsving, er der fastsat en franchise. For prisernes vedkommende har man bestemt, at en væsentlig revaluering skal være på mindst 2, 6 %, for at der opstår et såkaldt indkomsttab, som så i sidste ende skal udlignes. For den direkte støtte ligger denne sats på 0, 5 %. Til de 2, 6 % vil jeg desuden gerne sige, at dette beløb allerede gælder i det nuværende system, fordi det for nylig er blevet besluttet med en forordning fra Rådet.
<P>
Nu til nyhederne i finansieringssystemet: Også her er der forskel mellem på den ene side priser og andre støtteordninger og på den anden side den direkte støtte. Hvad angår den direkte støtte vil Unionen også fremover yde 50 % af bidragene, også selvom en medlemsstat ikke yder sin andel. Anderledes med priserne: Her vil der fremover kun blive ydet støtte, hvis medlemsstaten også er med til at finansiere den, med lige store andele.
<P>
I det videre forløb nedtrappes betalingerne, og efter tre år udløber de. Dette system gælder i det store og hele også INS-landenes omstilling til euroen, det vil sige på tidspunktet for fastsættelse af valutakurserne. Her vil jeg kun fremhæve, at der i det første år vil ske en udligningsbetaling på 100 % fra Unionen i forbindelse med direkte støtte, hvis der sker en revaluering på mindst 0, 5 %.
<P>
Indførelsen af den fælles valuta er et vigtigt skridt og af stor betydning for fortsat udvikling og integration i Europa. Hermed er vi kommet et skridt nærmere på gennemførelsen af Det Indre Marked. Personligt opfatter jeg ikke kun Den Europæiske Union som et økonomisk fællesskab, men også som et solidarisk fællesskab. Derfor går jeg også ind for Kommissionens hjælp til landmændene i de medlemsstater, som nu en gang ikke deltager i den fælles valuta. Det skal de ikke have fordele af, men heller ikke ulemper, for det må ikke være landmændene, der i sidste ende bliver tabere, fordi deres regeringer har besluttet, at de foreløbig ikke vil deltage i euroen. Som sagt vil slutresultatet af ændringen af Fællesskabets budget blive, at der spares mange penge. Men af hensyn til landmændene må det sikres, at der kan finansieres en fornuftig overgang.
<P>
Til slut forventer og håber jeg af Kommissionen, at der, hvis der på tidspunktet for indførelsen af euroen skulle opstå uforudsete vanskeligheder, vil blive reageret hurtigt og effektivt herpå.
<P>

<SPEAKER ID=43 LANGUAGE="EN" NAME="Wilson">
Hr. formand, den fælles valuta - euroen - vil naturligvis medføre store besparelser. De fleste EU-lande vi ikke kræve udbetaling af landbrugsstøtte efter den 1. januar.
<P>
De »grønne kurser« som vi kender dem, vil bortfalde, og for de lande der ikke er med i »euroland«, vil de trinvise udsving i det nuværende grønne punds kurs ophøre. I stedet vil der være en omregningskurs baseret på den erklærede dagskurs.
<P>
De EU-lande, der ikke er med i »euroland«, får en støtteformel, der gælder indtil år 2002 - altså i de næste tre år. Det ligger mig på sinde at sikre, at udbetalingen af støtte til de landmænd, der måtte ønske det, ikke forsinkes. Vores målsætning er jo at træde til, når landbrugsindkomsten falder, så det hjælper ikke noget først at udbetale støtten, når landmændene er gået fallit. Ved revaluering på over 0, 5 %, skal den foreslåede direkte støtte udbetales til landmændene, mens det stadig er muligt at hjælpe dem.
<P>
Lige en ting, som vi må gøre noget ved: Mit land, Det Forenede Kongerige, lider nu under, at pundet er så stærkt i forhold til andre valutaer. Billige importvarer strømmer ind, og vi har økonomiske problemer. I »euroland« kunne den sammme situation opstå i tilfælde af en frihandelsaftale med Nordamerika. I vores forhandlinger må vi virkelig tænke på omkostningerne for den fælles landbrugspolitik.
<P>
Afslutningsvis respekterer jeg de fremsatte ændringsforslag. Jeg tror, vi vil gå ind for dem. Jeg lykønsker ordføreren.

<SPEAKER ID=44 LANGUAGE="DE" NAME="Funk">
Hr. formand, hr. kommissær, jeg går naturligvis helt og fuldt ind for det, som min kollega Schierhuber her så udmærket har fremlagt. Hun henviste også til nogle punkter, hvoraf jeg vil uddybe det ene.
<P>
Det er helt klart således, at det er landbruget, der har lidt mest under valutasvingningerne og dermed også har måttet leve med alvorlige udsving og fald i indkomsten. Nu er jeg imidlertid blevet opmærksom på et papir, som det tyske Forbundsråd har offentliggjort, og som siger, at den nuværende kompensationsordning ikke er retfærdig og heller ikke egnet til at beskytte landmændene mod de tab, som hr. Wilson også allerede har nævnt.
<P>
I dette papir er man gået ud fra, at 1 % kompensation svarer til DEM 600 millioner, og vi arbejder med et bånd på 2, 6 %. I et givet land, hvor dette bånd på 2, 6 % slår igennem, kan der altså opstå tab på landbrugspriserne, f.eks. i Tyskland, på 1, 5 milliarder, hævder det tyske Forbundsråd.
<P>
Her spidsede jeg naturligvis øren og sagde til mig selv, at det ville jeg fortælle her i dag. Jeg vil ikke skulle stå til regnskab for, hvorfor der ikke var nogen, der åbnede munden. Derfor vil jeg nu gerne spørge Dem og Deres vagthunde: Kan dette ske, og skal kompensationen så i givet fald ikke forhandles på ny?

<SPEAKER ID=45 LANGUAGE="FI" NAME="Anttila">
Hr. formand, hr. kommissær, tillykke til fru Schierhuber med den vigtige betænkning. Ifølge Kommissionens forslag skal fællesskabet betale alle medlemslande, som ikke deltager i euroen, 100 % udligning af indkomsttab i det første år i form af direkte støtte. Dette forslag kan efter min mening danne præcedens. Når nye medlemslande kommer ind i Unionen, vil de næppe træde direkte ind i euroområdet. Jeg spørger således: Vil man også automatisk give disse ikke-deltagende lande 100 % udligning i form af direkte støtte af indkomsttab forårsaget af ændringer i valutakurser i det første år?
<P>
Den nationale valuta har været et af landenes midler til beskyttelse af egen levnedsmiddelproduktion. Nu blotlægger euroen fuldstændig forskelle i konkurrenceevne og priser på levnedsmidler inden for EU. Den nyligt indtrufne 7-8 % svækkelse af valutaen i de ikke-deltagende lande, som f.eks. den svenske og den danske krone i forhold til f.eks. den finske mark, giver disse landes produktion en tilsvarende konkurrencefordel. Ifølge den betænkning, der nu er til behandling, forsvinder risikoen for handelsforvridning forårsaget af det agromonetære system. Imidlertid får landene uden for euroområdet konkurrencefordel af valutakursændringer, et aspekt, som efter min mening ikke er tilstrækkeligt afklaret i forberedelsesfasen til euroen. Jeg spørger så, om Kommissionen har tænkt sig at holde øje med udsving i valutakurser i landene uden for euroområdet og med disses indflydelse på de konkurrerende landes, eller på euroområdets aktiviteter? Til sidst konstaterer jeg, at de lande, Finland fortrinsvis konkurrerer med og eksporterer til, hvis man ser bort fra Tyskland, netop er de lande, som ikke deltager i euroen, og i den forstand er sagen yderst vigtig for os. Ellers mener jeg, at euroen er en ganske god ting. Den giver mulighed for at beskytte sig mod de for tiden urolige valutamarkeder.

<SPEAKER ID=46 NAME="Formanden">
Mange tak, fru Anttila. Mine damer og herrer, jeg vil give ordet til hr. Hallam, men først skal jeg sige til Dem, hr. Hallam, at formandskabet bemærkede, at De var fraværende om fredagen ved forrige plenarmøde.

<SPEAKER ID=47 LANGUAGE="EN" NAME="Hallam">
Hr. formand, jeg var ikke til stede, fordi jeg gennemgik en udvælgelsesprocedure, som jeg dog ikke bestod, og jeg vil sandsynligvis ikke være medlem af Parlamentet i fremtiden. Det var ret påfaldende, at jeg netop var fraværende den fredag. Politikkens veje er jo undertiden uransagelige.
<P>
Jeg tilslutter mig min kollega hr. Wilsons indlæg og bestemt visse af fru Anttilas kommentarer om bekymringerne hos os i PRE-INS om, hvordan det monetære system kommer til at fungere, når den fælles valuta er indført. Jeg vil også gerne have ført til protokols nogle af mine bekymringer om det, I måske har hørt om britisk politik, det vil sige, hvordan det konservative parti - det største oppositionsparti - nu har besluttet definitivt at smække døren i for euroen.
<P>
Jeg har dog stadig visse betænkeligheder. Jeg har altid ment, at John Majors »vent-og-se-politik« faktisk var ret fornuftig. Det bekymrer mig i høj grad, at oppositionen i vores eget land har lagt hindringer i vejen for arbejdspladser i min valgkreds ved tilsyneladende at smække døren i definitivt. Vi har brug for udenlandske investorer f.eks. i Telford, det nordlige Shropshire, Hereford, Ross-on-Wye og Wyre Forest. Jeg ved, at når det største oppositionsparti definitivt smækker døren i for euroen, vil det forringe mulighederne for udenlandske investeringer i fremtiden.
<P>
Det er klart, at de kun taler for et lille mindretal nu. Jeg vil gerne understrege over for Parlamentet, at det britiske folk afventer, ser sig godt for og overvejer sagen. Der er et voksende pres, især fra britiske foretningsfolk, for at gå med i euroen.

<SPEAKER ID=48 LANGUAGE="DE" NAME="Lulling">
Hr. formand, hr. kommissær, allerede for flere måneder siden fremlagde De jo i god tid forslag til en grundlæggende omlægning af det agromonetære system. Efter indførelsen af euroen som fælles valuta bliver dette nødvendigt, og De behøvede jo ikke at blive gjort opmærksom på det i breve fra parlamentsmedlemmer, som vist kun var bestemt for galleriet, for at gøre sig populær hos landmændene.
<P>
Folk, som kender det ganske vist yderst komplicerede system for agromonetære udligningsbetalinger, vidste, at der for landmænd i Euroland ikke længere ville være behov for sådanne udligningsbetalinger, sådan som vores ordfører, fru Schierhuber, så udmærket har forklaret det. De kan dog stadig udløses for landmændene i de medlemslande, som man kalder PRE-INS-lande, hvis disse landes valutaer opskrives i forhold til euroen.
<P>
Dette er for mig det centrale punkt. Jeg vil gerne stille det spørgsmål, hvorfor medlemsstater, som bevidst ikke deltager i euroen, skal modtage 50 % af de beløb, der eventuelt skal udbetales som udligningsstøtte, fra fællesskabskassen, og medlemsstaten sågar kan vælge ikke at betale den nationale del af støtten. Hvis de indførte euroen, ville hele den agromonetære problematik jo forsvinde i ét hug, og vi ville kunne spare endnu flere penge. Jeg ønsker bestemt ikke, at landmændene i de lande, som ikke vil tiltræde euroen, skal straffes. Men jeg kan ikke se, hvorfor disse landes beslutning om ikke at deltage skal koste de andre medlemsstater måske hundreder af millioner. Jeg mener, at vi her bør se, om vi kan finde en løsning inden for rammerne af EU's finansiering, for disse lande kan da ikke holde på to heste på én gang.

<SPEAKER ID=49 LANGUAGE="EN" NAME="Gillis">
Hr. formand, jeg vil gerne takke ordføreren, fru Schierhuber, for denne betænkning. Indførelsen af euroen den 1. januar 1999 som Europas fælles valuta vil føre til betydeligt større integration i Unionen. Den vil give deltagerlandene et stort skub fremad, og for lande som Irland, som eksporterer en stor del af deres samlede landbrugproduktion, vil euroen medføre store besparelser, fordi der ikke længere vil være behov for omregning, når euroen bliver et selvstændigt betalingsmiddel og ikke blot en regningsenhed som ecuen.
<P>
Det bliver meget nemmere at forvalte den fælles landbrugspolitik, hvilket kommer landmændene til gode. For fødevareeksportører, som opererer på markeder i både EU og tredjelande, bortfalder den konkurrenceforvridning i deres kontrakter, der var resultatet af agromonetære og omregningsfaktorer, så deres risici og omkostninger mindskes. Jeg bifalder Kommissionens fremragende forberedelsesarbejde samt den reelle mulighed for at spare over EUR 1 milliard om året på EU-budgettet. Som betænkningen viser, kræves der dog forskellige mekanismer for deltagerlandene og de ikke-deltagende lande. Det illustrerer endnu en gang, at Irland vil få vanskeligheder i sin samhandel med Det Forenede Kongerige, fordi Det Forenede Kongerige jo har valgt ikke at deltage. Det er klart, at jo før Det Forenede Kongerige beslutter at gå med, hvad jeg tror, de ender med at gøre, jo bedre for os allesammen.

<SPEAKER ID=50 NAME="Fischler">
Hr. formand, mine damer og herrer, allerførst vil jeg gerne takke Udvalget om Landbrug og Udvikling af Landdistrikter og især parlamentsmedlem fru Schierhuber som ordfører hjerteligt for denne udmærkede betænkning. Det glæder mig, at ordføreren og udvalget har taget positivt imod Kommissionens hovedreformmål, som lyder således: For det første drejer det sig om en væsentlig forenkling af de eksisterende regler. For det andet: Med indførelsen af euroen og den nye valutasituation, der hermed opstår, vil vi tilpasse den bestående ordning. For det tredje: Vi vil tilpasse systemet til den aktuelle markedssituation, og sidst, men ikke mindst, vil vi forhindre indkomsttab for vores landmænd.
<P>
For at nå disse mål har Kommissionen foreslået, at de grønne kurser afskaffes og for de lande, der endnu ikke deltager i euroen, erstattes af omregningskurserne og for deltagerlandene af de uigenkaldeligt fastlåste pariteter for valutaerne. På samme måde skal systemet med udløsende begivenheder fortsættes og systemet med agromonetær udligningsstøtte bibeholdes med nogle få ændringer for PRE-INS-landenes vedkommende. Jeg glæder mig over, at Europa-Parlamentet hilser alle disse forslag velkommen, hvilket jo også kom til udtryk allerede tirsdag i debatten om betænkningen af Langen.
<P>
Hr. Funk havde nogle betænkeligheder i forbindelse med franchisen og med hensyn til udløsningstærsklen. Franchisen på 2, 6 % er overhovedet ikke noget nyt, den er allerede indeholdt i det nuværende system, og den anvendes også allerede nu. Denne tærskel er så at sige modstykket til en generel ansættelse ved beregning af de indkomsttab, som er en følge af faldende priser eller faldende indirekte støtte i det enkelte lands valuta. Ved en generel beregning er der større risiko for overkompensation, og derfor har vi fastsat disse 2, 6 %.
<P>
Det har imidlertid overhovedet ikke noget med den såkaldte udløsningstærskel på 0, 5 % at gøre, som også allerede findes i det nuværende system. Denne tærskel skal kun forhindre, at allerede meget små ændringer udløser forpligtelsen til udligning, for det ville føre til den absurde situation, at administrationsomkostningerne bliver højere end det beløb, landmanden kan få udbetalt.
<P>
Alt i alt er Kommissionens forslag et eksempel på, at et koncept, som sigter mod en forenkling, samtidig også kan virke fremmende for gennemsigtigheden af et forslag og forbedre forståelsen for det.
<P>
Jeg vil nu kommentere de enkelte ændringsforslag, som med en enkelt undtagelse kun vedrører betragtningerne. Jeg konstaterer med tilfredshed, at alle de øvrige artikler støttes af ordføreren. Da betragtningerne i forslaget imidlertid har en præcis reference til de enkelte artikler og også er affattet med dette formål, og da de desuden begrænser sig til de netop nødvendige forklaringer, vil jeg nu alligevel hellere bevare den nuværende ordlyd.
<P>
Lad mig blot omtale ændringsforslag nr. 6, som omhandler de ikke-deltagende medlemsstaters anvendelse af euroen. Dette er et vigtigt aspekt af forslaget. Ændringsforslaget sigter mod en formulering, som i øjeblikket ikke er i harmoni med den pågældende artikel. Kommissionen er imidlertid helt villig til at fremlægge de betænkeligheder, som kommer til udtryk i forslaget, ved drøftelserne i Rådet.
<P>
Hvad angår ændringsforslag nr. 8 til artikel 4, så mener jeg stadig, at en ændring af kriterierne for tilpasning til markedssituationen i forbindelse med beregning af nedsættelsen af den agromonetære støtte skal være en sag for Kommissionen og det Agromonetære Udvalg. Når alt kommer til alt, er der her tale om rent tekniske tilpasninger, som først og fremmest skal foretages hurtigt, så der ikke sker det, som blev kritiseret før, nemlig at der opstår forsinkelser ved beregning og udbetaling af støtten. Det er det eneste, vi ønsker at opnå hermed.
<P>
Jeg vil gerne afslutte med en tak til Parlamentet og endnu en gang sige tak for støtten i forbindelse med denne reform, som sikrer en fuldstændig og omgående tilpasning af den Fælles Landbrugspolitik til det store skridt, som valutaunionen udgør i det Europæiske Projekt.

<SPEAKER ID=51 NAME="Formanden">
Tak, mange tak til Dem, hr. kommissær. Jeg beder Dem om, før vi går over til afstemning, at lytte til et indlæg af et minuts varighed af fru Schierhuber, som har bedt om ordet i sin egenskab af ordfører.

<SPEAKER ID=52 LANGUAGE="DE" NAME="Schierhuber">
Hr. formand, hr. kommissær, jeg har lyttet meget opmærksomt til Deres indlæg. Det var egentlig hensigten i Udvalget om Landbrug og Udvikling af Landdistrikter, som har vedtaget alle ændringsforslagene enstemmigt, at man ikke ville ændre teksten, altså Kommissionens forslag, men kun bidrage med en uddybning. Jeg beder om, at man ved given lejlighed overvejer sagen endnu en gang i denne ånd.

<SPEAKER ID=53 NAME="Formanden">
Mange tak, fru Schierhuber.
<P>
Forhandlingen er afsluttet.
<P>
Vi går nu over til afstemning.
<P>
(Begge forslag til lovgivningsmæssig beslutning vedtoges)

<SPEAKER ID=54 NAME="Souchet">
I-EDN-gruppen har stemt for denne betænkning, for de seks ændringsforslag, den foreslog under udvalgsarbejdet, blev vedtaget.
<P>
Disse seks ændringsforslag erindrer om, at et af de principper, der ligger til grund for den fælles landbrugspolitik, er princippet om ligestilling mellem landmændene i EU's medlemsstater, og de understreger nødvendigheden af at påse, at indførelsen af euroen ikke rammer landmændene i medlemsstaterne, og især ikke landmændene i de stater, der skal indføre den fælles mønt.
<P>
Det er alt for tit blevet sagt og gentaget, at landmændene ville komme til at nyde godt af euroen, takket være fraværet af såkaldt konkurrencemotiverede devalueringer. I virkeligheden kan man, når man stifter bekendtskab med Kommissionens forslag, konstatere, at der ikke er gennemført én eneste undersøgelse af euroens indvirkning på landmændenes indkomster. Og hvad der er endnu mere overraskende: disse forslag opererer med, at der ikke skal tildeles nogen kompenserende støtte, når beløbet svarer til mindre end 0, 5 % af revalueringen, og at der ikke skal udbetales støtte ved beløb, hvor der i løbet af de sidste 24 måneder forud for ikrafttrædelsen af denne forordning er blevet anvendt en kurs, der er lavere end den nye kurs.
<P>
Og hvad konstaterer vi så nu? Vi er vidne til en verdensomspændende finanskrise, der begyndte i sommer. Eftervirkningerne af denne krise er allerede betydelige, når det gælder pariteten mellem de forskellige valutaer, mellem dem, der deltager i euroen, og dollaren.
<P>
Vi ved, at verdenspriserne på landbrugsråvarer fastsættes i dollar. En stærk euro vil således belaste den europæiske landbrugseksport. Hvad skal vores landmænd gøre, når de ser deres priser falde i euro, selvom basispriserne i dollar er uforandrede?
<P>
I Kommissionens forslag vedrørende Agenda 2000 tales der udelukkende om prissænkninger og dermed om en kraftig formindskelse af landmændenes indkomst, eftersom de kompenserende godtgørelser kun vil blive ganske svagt opskrevet, så længe man venter på forhandlingerne om de fælles markedsordninger.
<P>
Jeg frygter derfor, som alle kollegerne i min gruppe, at det europæiske landbrug kommer til at lide hårdt under indførelsen af euroen. Hvilken fremtid venter der under disse betingelser landdistrikterne i Europa ?
<P>
I stedet for at stille sig selv det spørgsmål, debatterer man for øjeblikket i Den franske Nationalforsamling, på fuldstændig surrealistisk vis, en lov for hovedsigtet med landbruget, hvis eneste formål er at opmuntre landmanden til at blive funktionær i de amtslige landbrugsdirektorater. Men det er en anden historie! Jeg frygter i hvert fald stærkt for fremtiden for et erhverv, der er og bliver mørtlen i vores europæiske samfund.

<CHAPTER ID=5>
Landbrugsprodukter og levnedsmidler
<SPEAKER ID=55 NAME="Formanden">
Næste punkt på dagsordenen er betænkning (A4-0280/98) af Mulder for Udvalget om Landbrug og Udvikling af Landdistrikter om en kvalitetspolitik for landbrugsprodukter og levnedsmidler.

<SPEAKER ID=56 NAME="Mulder">
Hr. formand, ved drøftelsen af den europæiske landbrugspolitik i denne uge ses to hovedstrømninger i diskussionen. For det første, at landbrugspolitikken skal ændres. For det andet, at de fødevarer, vi producerer, skal være mere sikre og mere dyrevenlige. Udvalget om Landbrug og Udvikling af Landdistrikter forsøger med denne betænkning at styre diskussionen i en bestemt retning. For det første siger Kommissionen klart, at uanset hvilke forslag der vedtages om indtægtstilskud, vil det altid være sådan, at den gennemsnitlige landmand eller gartner hellere vil opnå sin indtægt på markedet via priserne end ved at udfylde alle mulige blanketter for at få tilskud.
<P>
En af de muligheder, vi ser for at opnå bedre priser, er ikke at lægge vægt på kvantiteten af fødevarer, men på kvaliteten. Kommissionen har også erkendt dette. Det er ikke en ny tanke. I begyndelsen af halvfemserne fremsatte Kommissionen forslag om biologisk produktion, biologisk vegetabilsk produktion, og inden længe fremsættes der forhåbentligt forslag om animalsk biologisk produktion. Men uanset hvordan vi vender og drejer det, om det er rigtigt eller forkert, består ca. 2 % af det europæiske marked for landbrugsprodukter i øjeblikket af biologiske produkter.
<P>
Det andet forslag, som Kommissionen har fremsat, er at lægge større vægt på regionale produkter. Udmærket. Udvalget om Landbrug og Udvikling af Landdistrikter finder også, at der skal lægges meget større vægt på dette, større fremme af afsætningen af disse produkter, støttefonde og alt hvad dertil hører. Det kan bestemt forbedres. Men det er også kun en lille del af markedet. Hvis de statistikker, som Kommissionen har givet os, er rigtige, drejer det sig i øjeblikket om 8 %. Det betyder, at 90 % af alle landbrugsprodukter, der produceres i Europa, kommer på markedet på forskellige stadier i produktionsprocessen. Nogle producenter forurener, mens andre ikke gør det. Markedet er allerede til en vis grad gået ind i denne udvikling. Der findes et utal af kvalitetsmærkninger i Europa. Jeg tror, at Kommissionen lige har gennemført en undersøgelse heraf. Der er i øjeblikket ca. 1500 kvalitetsmærkninger. Et område for kvalitetsmærkning udskiller sig imidlertid fra de andre. Det er området for integreret produktion, der for tiden starter op overalt i Europa. Det er et koncept, der på engelsk kaldes for from the stable to the table . Alle led i produktionskæden kontrolleres. Udvalget om Landbrug og Udvikling af Landdistrikter finder, at denne form for produktion skal fremmes.
<P>
Forbrugerne vil vide, hvad de får på bordet, og for landmændene er det interessant at vide, hvilke krav de skal leve op til for at producere. Det betyder også, at der kan opnås større transparens i virvaret af kvalitetsmærkninger, hvis der indføres ét fælles europæisk kendetegn. Det er betænkningens vigtigste afsnit. Vi går ind for en europæisk kvalitetsmærkning for den største del af markedet, de 90 % der bliver tilbage. Det betyder ikke, at de eksisterende nationale, regionale eller andre mærkninger bortfalder. Nej, alle har lov til at producere, hvad de vil, frihed og glæde, men alle påstande skal kontrolleres.
<P>
Systemet skal først og fremmest bygge på følgende: Landmænd og gartnere skal frivilligt kunne deltage i systemet. De tekniske krav til kriterierne skal være offentligt tilgængelige og kunne kontrolleres. Der skal gennemføres uafhængig kontrol enten af en offentlig instans eller af en instans, der er godkendt af myndighederne.
<P>
Til sidst behøver det ikke at medføre ekstra udgifter for EU&#x02BC;s budget. Det skal gennemføres for de interesseredes regning. Det eneste, som Udvalget om Landbrug og Udvikling af Landdistrikter anmoder om fra EU&#x02BC;s budget, er lidt ekstra penge til reklame for denne type produkter. Hr. formand, hvorfor er denne kvalitetspolitik så vigtig? For det første fordi det europæiske marked i stigende grad bliver lettere tilgængeligt for verdensmarkedet. Det forekommer mig meget urimeligt at bede de europæiske landmænd og gartnere om at producere mere miljøvenligt, mere dyrevenligt og samtidig at åbne markedet for produkter fra landmænd andre steder i verden, der ikke skal opfylde de samme krav. Det er uærlig konkurrence, og vi anmoder derfor også Kommissionen om at tage denne form for kvalifikation af produkter, denne type kvalitetsmærkning op i WTO.

<SPEAKER ID=57 LANGUAGE="IT" NAME="Fantuzzi">
Hr. formand, jeg vil gerne lykønske vores kollega, hr. Mulder, der har udarbejdet en god betænkning, hvis blot denne kommer til at udgøre et arbejdsgrundlag i fremtiden, og hvis blot vi ikke stopper her eller betaler for det, som Kommissionen har gjort. Jeg betaler ikke bare for det, som Kommissionen har gjort, på trods af det, som visse funktionærer fra GD VI siger, nemlig at med kvalitetspolitikken bygger hele den fælles landbrugspolitik ikke længere på Fords principper, ligesom den gjorde engang. Der er efter min mening kun et gran af sandhed i dette. Vi har nemlig stadig en fælles landbrugspolitik, der i alt for høj grad er baseret på kvantitet. Hvis de ikke begynder at indføre nogle kvalitetsbegreber i de fælles markedsordninger, så støtten ikke afhænger af det producerede antal tons, vil der stadig være lagt for lidt vægt på kvalitetspolitik og producentansvarspolitik.
<P>
Dette betyder dog ikke, at der ikke har været nogle positive signaler fra Kommissionen, som f.eks. dem, der var her i august om produkterne med beskyttet oprindelsesbetegnelse og med beskyttet geografisk betegnelse. Jeg har desuden set, at der på GD VI's hjemmeside på Internettet er et nyt websted om kvalitetsprodukter, og jeg ved, at man er ved at studere nogle salgsfremmende foranstaltninger. I Parlamentets Landbrugsudvalg har jeg flere gange hørt beretningerne fra BEUC, Kontoret for De Europæiske Forbrugerorganisationer. De har noget imod kvalitetsprodukter, og de kan ikke forstå, at der er nogen bestemmelser, der går i den retning. De fortolker disse bestemmelser som en protektionistisk foranstaltning til gavn for producenterne, så de får en indtægt og narrer forbrugerne. Vi skal således stadig gøre en stor indsats og udkæmpe et kulturelt slag, og i den forbindelse mener jeg, at ordførerens forslag om et kapitel om kvaliteten, der også er forbundet med miljømæssige kriterier, er et meget interessant forslag.
<P>
Vi taler ganske vist om disse ting, men i Agenda 2000 lægges der ikke tilstrækkelig vægt på kvaliteten i miljømæssig forstand. Forbedringerne i forordning nr. 2078 er alt for ringe, og jeg er især ikke overbevist om det hensigtsmæssige i at overlade det fuldstændigt til medlemsstaternes skøn at gøre indkomststøtten betinget af miljøfaktorerne. Desuden øges antallet af salgsfremmende foranstaltninger ikke tilstrækkeligt. Vi har efterhånden 500 traditionelle specialiteter med beskyttet oprindelsesbetegnelse og beskyttet geografisk betegnelse. Jeg mener, at disse specialiteter bør fungere som nogle enestående ambassadører med henblik på at fremme Europas produktions- og forbrugsvaner i hele verden, og de skal derfor være et instrument, der støtter nye salgsfremmende foranstaltninger på internationalt plan.
<P>
Endelig er jeg enig med hr. Mulder i, at det er nødvendigt, at Fællesskabet er meget opmærksomt på at beskytte kvalitetspolitikken i de internationale forsamlinger. I WTO taler man om kød med hormoner og transgene fødevarer, som om det var fjernsynsapparater. Og det er efter min mening ikke acceptabelt.

<SPEAKER ID=58 LANGUAGE="IT" NAME="Filippi">
Hr. formand, PPE-gruppen støttede betænkningen af hr. Mulder. Vi vil gerne takke ham for det arbejde, han har udført inden for Udvalget om Landbrug og Udvikling af Landdistrikter. Han valgte at lade være med at fremlægge nogen ændringsforslag for Parlamentet, netop fordi han var enig i afstemningen, og på vores stemmeliste afviser vi ændringer, netop fordi vi allerede havde foretaget en forbedring i Udvalget om Landbrug og Udvikling af Landdistrikter.
<P>
Jeg vil blot understrege nogle få og meget vigtige aspekter i betænkningen. Det første aspekt er nødvendigheden af at indføre en samlet strategi med hensyn til kvalitetspolitikken, hvilket skal ske ved hjælp af en særlig lovgivning, der er rettet mod branchen, og hvor begrebet kvalitet får sin fulde betydning. Når vi taler om kvalitet, så tænker vi ofte udelukkende på, at et produkt ikke må være sundhedsskadeligt. Men kvalitet er et mere komplekst begreb, og vi bør forsøge at give dette princip sin fulde betydning. Det andet aspekt er, at vi skal forsvare vores traditionelle specialiteter i Verdenshandelsorganisationen. Det tredje vigtige aspekt er efter min mening, at vi skal fremme nogle nye erhvervsformer, hvor kvaliteten beskyttes og udnyttes, og at det rent faktisk er nødvendigt at bruge flere ressourcer til at fremme de traditionelle specialiteter og kvalitetsprodukterne. Der er blevet gjort alt for lidt i den henseende. Vi skal gøre en større indsats, men vi skal dog undgå at øge bureaukratiet.

<SPEAKER ID=59 LANGUAGE="FI" NAME="Anttila">
Hr. formand, hr. kommissær, først tillykke til min kollega Mulder med en væsentlig og sagkyndig betænkning. Forbrugerne forvirres af for mange kvalitets-, vare- og oprindelsemærker. Derfor støtter jeg varmt det koordinerede system, som omtales i Mulders betænkning, og ifølge hvilket man på unionsplan regulerer de eksisterende kvalitetsmærker og kriterierne for disses godkendelse. Dette hindrer på ingen måde kvalitetsfremmende arbejde eller kvalitetspolitik på nationalt, regions- eller lokalplan, som ligeledes er yderst nødvendigt. Også i Finland er principperne for en national levnedsmiddelkvalitetspolitik netop blevet udarbejdet. Det er et samarbejde i hele fødevareindustrikæden, et kvalitetsarbejde lige fra markerne til forbrugerens bord. Med i dette kvalitetsarbejde skal vi også have forretningerne, som i øjeblikket, i hvert fald i Finland, kun konkurrerer på madens pris, og fuldstændig glemmer betydningen af høj kvalitet. Kvalitetsvarer skal have en højere pris, for de er dyrere at producere.
<P>
Jeg støtter oprettelsen af en europæisk kvalitetskategori baseret på miljøkriterier, som nævnt i Mulders betænkning, fordi Den Europæiske Union aldrig vil kunne klare sig i den globale konkurrence på nogen anden måde end med høj kvalitet og den deraf bestemte høje pris.

<SPEAKER ID=60 LANGUAGE="PT" NAME="Rosado Fernandes">
Hr. formand, jeg troede, mit indlæg skulle berettige til to minutter, men man har åbenbart beskåret mig med det europæiske mærke. Jeg vil dog gerne sige, at vi var enige i de holdninger, som hr. Mulder har lagt frem, at vi stadig mener, at et af kvalitetskriterierne er varens smag, at vi stadig siger, at samtidig med, at vi holder fast ved smagen, må vi også holde fast ved de etiske vilkår, hvorunder varen fremstilles.
<P>
Det er ikke kun Kommissionen, der kan løse dette problem. Det drejer sig om et kulturproblem, hvor også forbrugerne må være indblandet. Forbrugerorganisationerne må mobiliseres til at kontrollere de varer, der forbruges. Det forekommer mig ikke at være et tyngende problem, for så vidt gennemsnitslevealderen i Vesten er steget drastisk og oven i købet har afstedkommet et politisk problem. Vi indtager altså ikke gift hver dag, og jeg er ikke underlagt det hysteri, der får én til at mene, at det er gift, det, som vi forbruger. Men da jeg går ind for kvalitet, ligesom jeg mener, at kvalitet skal respekteres, og »macdonaldiseringen« af verden skal undgås, kunne jeg også godt tænke mig at bede om, at hele denne sag ikke bliver for bureaukratiseret. Og at kampen for smagen samtidig bliver ført i Verdenshandelsorganisationen, også imod den dårlige smag hos mange folkeslag, der kulturelt sluger hvad som helst. Jeg går ind for den europæiske kvalitet som ægte kvalitet ved det, som jeg kan lide at spise, og det er dét, som jeg anser for kvalitet.

<SPEAKER ID=61 NAME="Formanden">
Tak, hr. Rosado Fernandes, jeg vil gøre opmærksom på, at formandskabet ikke har nogen interesse i at korte 30 sekunder af Deres veltalenhed. Derfor har jeg ikke - til trods for, at uret har talt - brugt hammeren. Jeg ville have ventet til de to minutter var udløbet, for det er altid en fornøjelse at lytte til Dem.

<SPEAKER ID=62 LANGUAGE="FI" NAME="Seppänen">
Hr. formand, hr. kommissær, jeg bringer hilsener fra Den Europæiske Unions nordlige områder. Det er paradoksalt, at vi har ugunstige naturforhold, men vi producerer levnedsmidler af bedre kvalitet, end de gør ved gunstige naturforhold. Det hænger sammen med, at vi har tradition for familiebrug, og ikke for den industrielle produktionsmetode. Det er den økologiske produktionsmetode. Vi har vinter, kolde forhold, som sørger for, at der bliver færre rester af ukrudtsmidler end i de sydlige lande. Vi overholder forbud mod anvendelse af hormoner og antibiotika på en anden måde, end man gør i lande med gunstige naturforhold. Den frie handel inden for EU har skadet vores levnedsmidlers kvalitet, og derfor støtter vi alle kvalitets-, miljø- og indholdsmærkninger, som forbedrer beskyttelsen af forbrugerne, og giver dem flere valgmuligheder.

<SPEAKER ID=63 LANGUAGE="DE" NAME="Graefe zu Baringdorf">
Hr. formand. Hr. Fischler, De sagde tidligere, at man ikke kunne afsætte alt på de regionale markeder. Men det, vi diskuterer nu, er præcis det modsatte af det, som vi talte om før. Før handlede det ikke om at afsætte kvalitet på verdensmarkedet, men derimod overskud, som vi kun kan komme af med, hvis vi dumper med pris og penge. Jeg har ikke spor imod at bringe kvalitet på verdensmarkedet, hvis det drejer sig om konkurrence. Østrigsk vin, fransk vin, parmaskinker - her skal man så anvende samme logik på verdensmarkedet som på det regionale marked.
<P>
Det, jeg gerne vil sige, er, at det, vi skal nå frem til, er kvalitet, og ikke at blive af med overskud fra et område, som hører til verdens største importområder for fødevarer. Vi har ingen overskud. Vi har dem alle de steder, hvor interventioner tiltrækker disse overskud. Derfor er denne betænkning meget vigtig: Vi skal nå frem til en produktion, som er rettet mod kvalitet, og så kan man gerne producere til verdensmarkedet, men uden statsstøtte, om jeg må bede, men ved at man finder kunder og områder på verdensmarkedet, som vil aftage disse produkter.
<P>
Afslutningsvis endnu en bemærkning. Hr. Fischler, naturligvis er vi med vores kvalitetsprodukter også afhængige af det øvrige marked. Hvis svinemarkedet bryder sammen nu, er det naturligvis meget sværere at opretholde priserne på det regionale kvalitetsmarked, end hvis prisen samlet set er stabil. Derfor er vi ikke helt koblet fra og har også en interesse i, at der sker en samlet kvalitetsudvikling på markedet.

<SPEAKER ID=64 LANGUAGE="FR" NAME="Barthet-Mayer">
Hr. formand, vores politik for kvalitet i landbrugsprodukter og fødevarer er ufuldstændig, selvom den er af nyere dato. Den hviler på tre forordninger, der siden 1991 har vedrørt dels økologisk grøntsagsproduktion med en løbende udstrækning af forordningen til også at gælde for animalsk produktion, og dels, siden 1992, beskyttede geografiske henvisninger og attestering af særlig beskaffenhed.
<P>
Betænkningen af hr. Mulder, som jeg lykønsker med dette meget seriøse stykke arbejde, stiller forslag om to interessante omdrejningspunkter for en udvidelse af denne politik. For det første foreslår han, at der vedtages et regelsæt, som gør mærkningen mere gennemskuelig og oprigtig. Han præciserer, at kontrollen bør udføres af organismer, akkrediteret af medlemsstaterne og fuldt ud uafhængige af produktion og handel. Dernæst foreslår han, at der indføres et europæisk kvalitetsmærke, byggende på overholdelse af miljømæssigt forsvarlige produktionskriterier.
<P>
Jeg tror, hr. Mulder, at vi skal huske på, at kvalitet er et helhedsbegreb, som ikke uden videre kan reduceres til én enkelt komponent, hvad enten det er hygiejne, æstetik, smag eller fravær af reststoffer. For landbrugsprodukters vedkommende er kvalitetet forbundet med mangfoldighed, produktionsmetoder, miljø og konserveringsmetoder. For forarbejdede produkters vedkommende er den forbundet med den oprindelige kvalitet og med måderne de forarbejdes på.
<P>
For at gøre dette begreb mere fuldstændigt foreslår min gruppe, at man medtager begreber om næringsværdi og optimal sundhed i ændringsforslag nr. 8. For så vidt angår kontrollen, så viser erfaringen fra det økologiske landbrug, at kontrollen skal være skrap for at undgå konkurrenceforvridning i forbindelse med import fra tredjelande, men også medlemsstaterne imellem. Det er det, der ligger bag ændringsforslag nr. 8, som slår til lyd for, at kontrollen skal være éns for importerede produkter og harmoniseres for EU-produkters vedkommende.
<P>
Afsluttende vil jeg sige, at der mellem to yderligheder, økologisk landbrug og industrielt landbrug, faktisk er plads til en middelvej, som er heterogen, og som der skal udarbejdes regler for i forbrugernes og de producenters interesse, som praktiserer et integrereret landbrug. Et sæt fuldstændige regler bør præcisere, hvordan der skal produceres i denne type landbrug, og hvordan der kan tildeles en europæisk etikette, som skal kunne genkendes på et fælles logo, så den med rette kan indgyde forbrugerne tillid.

<SPEAKER ID=65 LANGUAGE="FR" NAME="Souchet">
Hr. formand, alle taler om kvalitet, men begrebet dækker i virkeligheden over vidt forskellige dimensioner. Nogle taler om produktets sundhedsmæssige kvalitet, og på det punkt viser BSE-krisen, at forbrugeren bliver stadig mere opmærksom på denne dimension. Andre taler om et produkts kvalitet som det umiddelbart fremtræder for vores sanser, og atter andre taler om kvalitet i sammenhæng med en bestemt egns tradition for produkter.
<P>
Vores ordfører, som jeg gerne vil takke mange gange for hans betænkning, har på udmærket vis analyseret de to første dimensioner, som der er særlig stor bevidsthed om blandt forbrugere i Unionens nordlige medlemsstater. Gruppen Nationernes Europa har på sin side fremsat tre ændringsforslag til vores kollegas betænkning, som alle har til formål at styrke den tredje dimension af begrebet kvalitet.
<P>
Det er nemlig sådan, at markedet for landbrugsråvarer, som følge af at handelen bliver verdensomspændende, i stigende grad går i retning af at blive domineret af prisbegrebet. Det er min opfattelse, hr. formand, at konceptet »tradition« som en kvalitet udgør et betydeligt potentiale for landdistrikterne i Europa. I så fald er markedet for landbrugsprodukter ikke længere udelukkende knyttet til prisen, men til den konkrete egn.
<P>
I Frankrig har vi en lang tradition for produkter af garanteret ægte oprindelse. Det nationale institut for oprindelsesbenævnelser har muliggjort udviklingen af kvalitetsvinavl og indførelse og bevarelse af visse ostes og pålægsvarers kvalitet, og vi kan konstatere, at dér hvor den landbrugsmæssige produktion er knyttet til et produkt med oprindelsesbenævnelse, giver dette mulighed for at bevare et landbrugsmæssigt omdømme i det pågældende produktionsområde.
<P>
Bevarelse af dette omdømme i benævnelseszonerne gør det muligt på én gang at bevare arbejdspladserne i landbruget og undgå en afsporing af produktionsmetoderne, der er skæbnesvanger for miljøet, samtidig med at biodiversiteten bibeholdes.
<P>
Visse særlige ostetyper gør det nødvendigt at benytte mælk fra specifikke malkeracer, og i vinavlen er det kun de traditionelle vinstokke, der kan anvendes. Disse eksempler viser, at denne dimension af kvalitetsprodukter, fra særlige egne og med benyttelse af bestemte traditioner, udgør et potentiale for visse produktionsområder på landet.
<P>
Det er på høje tid, at vi i den Europæiske Union, som også betænkningen gør opmærksom på, får en egentlig politik for landbrugsprodukters og levnedsmidlers kvalitet. Denne politik bør dække samtlige aspekter af begrebet kvalitet. Det er nødvendigt at kombinere disse tre dimensioner for på én gang at kunne leve op til både forbrugernes og forarbejdningsindustriens krav, men også til nødvendigheden af en større og bedre ligevægt på landet.
<P>
Beskæftigelsen på landet vil kun udvikle sig positivt, dersom landbruget viser sig i stand til at tilpasse sin produktion til forbrugernes krav og til kravene fra de forskellige operatører i branchen og fuldt ud bevare den værditilførsel, der finder sted tæt på produktionsstederne.

<SPEAKER ID=66 LANGUAGE="FR" NAME="Happart">
Hr. formand, hr. kommissær, det kulturelle særpræg findes for en stor dels vedkommende ikke blot i måden, vi ernærer os på, men også og især i det vi spiser og i det vi drikker. Oprindelsesbenævnelser skal hvile på meget præcise, kvalitative kriterier, både når det gælder oprindelsen og måden at producere på. På den måde sikrer vi, at de kulturelle særpræg overlever, men desuden opretholder vi et potentiale for betydelig økonomisk aktivitet i de landområder, som ikke har andre produktioner eller andre alternativer. I to år, siden konferencen i Cork, har vi sat fokus på det nødvendige i at bevare arbejdspladser på landet, og vi har søgt efter egnede midler til at opnå dette. Produktioner af ganske særlig oprindelse og kvalitet er et konkret svar.
<P>
Der er her til formiddag blevet talt om krisen i svinesektoren. Den var naturligvis forudsigelig. Det er cyklisk. Hvad er alternativet? F.eks. er det nødvendigt, for at producere Ardenner-skinke, at svinet er opdrættet og opfedet i Ardennerne, med korn som er dyrket netop i denne region, og kødet skal være behandlet efter helt præcise driftsbetingelser på hvert eneste stadie af produktionen, fra gården til forbrugerens tallerken. Det betyder naturligvis ikke, at man kan gøre hvad der passer én, når der er tale om masseproduceret kød uden henvisning til oprindelsessted. Sikkerheden og kvaliteten i levnedsmidlerne må ikke udsættes for nogen form for laden stå til. Menneskets sundhed sikres først og fremmest gennem måden det ernærer sig på og især af kvaliteten i de produkter, der stilles til rådighed for forbrugeren.
<P>
Jeg vil undlade at minde om de ansvarlige britiske myndigheders strafbare laden stå til i den kriminelle problematik omkring kogalskaben. Jeg håber, at alle ansvarlige i Europa har forstået, at nogle få personers iver efter rentabilitet aldrig må komme til at veje tungere end det udtrykkelige hensyn til det størst mulige antals sundhed. Man skal under ingen omstændigheder, og ligegyldigt hvad der anføres som begrundelse herfor, give afkald på de særpræg ved kvalitetsproduktioner, som henter deres værdi i regionale traditioner for i stedet at gøre dem til produktion af massevarer, almindeliggjorte og tilpasset verdensmarkedets krav. Almindeliggørelse vil aldrig kunne skabe så mange arbejdspladser og give forbrugeren så stor tilfredsstillelse som bevarelsen af de regionale særpræg.

<SPEAKER ID=67 LANGUAGE="DE" NAME="Keppelhoff-Wiechert">
Hr. formand, hr. kommissær, vores kollega hr. Mulder har fremlagt en vældig god betænkning om kvalitetspolitikken for landbrugsprodukter og fødevarer. Forbrugeren i Det Indre Marked kan imidlertid efterhånden knapt finde rundt i de mange regionale kvalitetsmærker, og derfor bør vi egentlig alle hilse det velkommen, at der nu foreslås en europæisk ordning som supplement. Miljø og dyrevelfærd spiller en stadig større rolle for Europas forbrugere. Men om en dobbelt mærkning - altså både et regionalt og et europæisk kvalitetsmærke - også vil betyde, at forbrugeren er parat til at betale højere priser for disse levnedsmidler, som er fremstillet under skærpede restriktioner, det vil jeg som repræsentant for en stor kvindeorganisation stadigvæk sætte et stort spørgsmålstegn ved.
<P>
Min erfaring er, at borgerne er indstillet på at betale højere slutpriser for tøj, bolig, biler eller rejser end lige netop for fødevarer. Men den dobbelte mærkning er jo heller ikke nødvendigvis ensbetydende med højere priser. Ved WTO-forhandlingerne må vi gøre et europæisk kodeks for god landbrugspraksis i den integrerede produktion meget tydeligt for amerikanerne som europæisk landbrugsmodel, som mange af de foregående talere allerede har sagt.
<P>
Vi mangler imidlertid stadig at forklare vores borgere, at hvis man forlanger stadig bedre miljøbeskyttelse og dyrevelfærd, må man også være indstillet på at betale en fornuftig pris for de produkter, der produceres under disse skærpede restriktioner. Med et europæisk kvalitetsmærke vil vi nu hjælpe forbrugerne i Det Indre Marked med at identificere nationale og regionale kvalitetsmærker fra andre medlemslande, da disse siger noget om disse fødevarers særlige kvalitet.
<P>
På denne måde kan en spansk forbruger i forbindelse med tyske produkter med et kvalitetsmærke, som hun ikke kender, være helt sikker på, at disse fødevarer lever op til strenge og gennemsigtige krav. Godkendte europæiske kvalitetsmærker skal opfylde nogle helt bestemte grundlæggende krav, og jeg tror, at vi med dette forslag fra hr. Mulder kan åbne et endnu større marked for disse produkter.
<P>
I dag har vi allerede to europæiske kvalitetskategorier for landbrugsprodukter, økologisk landbrug og beskyttelsen af traditionelle specialiteter. Vi i Parlamentet vil udvide dem med en tredje kategori for økologiske produkter, som også opfylder miljø- og dyrevelfærdskriterier. På denne måde kan vi imødekomme forbrugernes efterspørgsel efter miljøvenlige landbrugsprodukter og samtidig give den meget omtalte, men for mig at se endnu ikke entydigt definerede, integrerede produktion en højere prioritet.

<SPEAKER ID=68 LANGUAGE="EN" NAME="Hardstaff">
Hr. formand, jeg mener også, at levnedsmidlers kvalitet ikke kun skal bedømmes på grundlag af størrelse, form og udseende. Det er ikke så tit, at jeg er enig med hr. Rosado Fernandes her i Parlamentet, men jeg er fuldstændig enig i, at smag, aroma og næringsværdi er nøgleparametre for levnedsmidlers kvalitet.
<P>
For nylig var jeg i Polen for Det Blandede Parlamentariske Udvalg. Efter tre dages meget intensivt arbejde følte jeg mig overraskende sund og rask. Da jeg tænkte nærmere efter, skyldtes det nok, at jeg havde nydt førsteklasses mad i de tre dage, frisk frugt, grøntsager, frisk fisk og kød og det lækreste brød, jeg nogensinde har smagt. Og i EU har vi en tendens til at betragte det polske landrug som ineffektivt.
<P>
Vi må se nærmere på vores landbrugsmetoder i et EU med 15 medlemsstater og på, hvordan vi definerer kvalitet. Intensivt producerede landbrugsprodukter, der ser lækre ud, men ikke smager af noget, er ikke reel kvalitet, og det er de store supermarkeder begyndt at anerkende. Naturligt producerede levnedsmidler fremstillet uden overdreven brug af pesticider osv., levnedsmidler med rigtig smag og næringsværdi er, hvad de europæiske forbrugere med rette efterspørger mere og mere. Europas landmænd, levnedsmiddelproducenter og supermarkeder bør tilpasse sig den efterspørgsel.

<SPEAKER ID=69 LANGUAGE="DE" NAME="Schierhuber">
Hr. formand, hr. kommissær, mine damer og herrer, jeg vil gerne lykønske hr. Mulder med hans betænkning. Kvalitetspolitik er helt uomgængelig for det europæiske landbrug, selvom det må konstateres, at der altid er delte meninger, når det skal defineres, hvad der er kvalitet. Kvalitetsproduktion må også komme til udtryk i prisen og i landmændenes indkomst. Her vil jeg gerne henvise til, at under kogalskabskrisen var det i Østrig netop de produkter, som kom fra mærkede kvalitetsproduktioner med dokumentation for oprindelsen, der ikke blev ramt af krisen.
<P>
Selvom det i øjeblikket ikke er muligt at have et fælles europæisk kvalitetsmærke, så bør det, som det står i punkt 8 i vores beslutningsforslag, være vores mål fortsat at gå denne vej. Det overvejende flertal af Europas landmænd lever ikke under priviligerede forhold. Derfor har de ikke mulighed for at forhøje deres indkomst væsentligt ved at øge produktionen. Derfor er det kun kvalitetsproduktionen, der kan være det overordnede kriterium for det europæiske landbrug og dets egenart, og det er nødvendigt med en tilsvarende sikring i forbindelse med de næste WTO-forhandlinger.

<SPEAKER ID=70 NAME="Fischler">
Hr. formand, mine damer og herrer. Også jeg har med stor interesse læst hr. Mulders betænkning om kvalitetspolitikken for landbrugsprodukter og fødevarer. Jeg kan fra min side kun principielt hilse de overvejelser velkommen, der fremlægges i betænkningen. Alle punkterne i Deres beslutningsforslag kunne bestemt også fortjene Kommissionens særlige interesse og vurdering, men jeg vil her nøjes med at koncentrere mig om de to hovedkapitler i Deres betænkning.
<P>
For det første: Hvad angår indførelsen af et europæisk kvalitetsmærke, som skulle koordinere de eksisterende kvalitetsmærker, vil jeg især gerne gøre opmærksom på én ting. Principielt skal det i forbindelse med enhver ny lovgivning altid først undersøges, om de pågældende problemer kan reguleres gyldigt inden for den eksisterende retsramme eller ej. I denne forbindelse minder jeg om Kommissionens grundlæggende lovgivningskoncept, som blev fremlagt i 1985 i Hvidbogen om gennemførelsen af Det Indre Marked. I henhold til dette koncept er der siden da kun blevet foreslået harmoniserede fælles regler for sundheds- og forbrugerbeskyttelsen, miljøbeskyttelsen og fair handelspraksis. Det, som ikke falder ind under disse harmoniserede regler, skal reguleres ved gensidig anerkendelse af de enkeltstatslige ordninger, normer eller tekniske bestemmelser.
<P>
Ved hjælp af pligten til at anmelde normer og tekniske specifikationer til Kommissionen kan det bedømmes, om det tilstræbte mål, det vil sige afskaffelse af tekniske handelshindringer i Unionen, er nået. Hvis kvalitetsmærker indholdsmæssigt er meget forskellige i de forskellige medlemsstater, kan de være en ikke uvæsentlig hindring for handelen inden for Fællesskabet. Dette viser sig i aktiviteten i Kommissionens afdelinger og i forskellige domme fra Domstolen.
<P>
Derfor udstedte de europæiske lovgivere i begyndelsen af halvfemserne en retlig ramme for beskyttede oprindelsesbetegnelser, beskyttede geografiske angivelser, garanteret traditionelle specialiteter samt for økologisk landbrug. Dette var begrundet i, at et fælles initiativ ville være mere effektivt end enkeltstående initiativer fra medlemsstaternes side - på grund af den europæiske merværdi, om De vil.
<P>
Derimod blev forslag om kvalitetsangivelser eller om attestering af særlige kendetegn ved produkter forkastet, med undtagelse af de traditionelle specialiteter. Kommissionen kan på nuværende tidspunkt ikke se, at der skulle være ændret noget principielt ved de grundlag, der førte til beslutningen dengang. Det ses også af de lidet tilfredsstillende erfaringer med det europæiske ECO-mærke, hvilket ikke betyder, at vi ikke også fremover vil følge udviklingen nøje.
<P>
Lad mig komme med en kort bemærkning til det andet hovedforslag, som drejer sig om en ny europæisk kvalitetskategori på grundlag af miljøkriterier. Som De ved, findes der allerede talrige fællesskabsinitiativer om den integrerede produktion, studier og forskningsprogrammer, særlig støtte i forbindelse med den Fælles Markedsordning, f.eks. for frugt og grøntsager, samt finansiering af miljøforanstaltninger i landbruget i forbindelse med forordning 2078. Disse områder skal jo sågar styrkes i forbindelse med Agenda 2000.
<P>
Vi bør derfor fortsætte vores overvejelser på dette niveau og f.eks. udvikle nogle kriterier, hvor der tages højde for mangfoldigheden af produkter, de forskellige produktionsmetoder, de lokale forhold og anvendelsen af teknologi. Jeg er helt overbevist om, at den videre udvikling af det integrerede landbrug kan føre til en ægte merværdi for miljøet, også hvad angår en bæredygtig udnyttelse af jorden. Men netop derfor er det vigtigt, at man allerførst har en klar strategi. Hvis en sådan omfattende strategi viser, at der vil være fornuft i et europæisk kvalitetsmærke, og at der kan opnås sammenhæng ved hjælp af fælles foranstaltninger, så kan det absolut også være passende at indføre et europæisk kvalitetsmærke. På nuværende tidspunkt forekommer det mig at være for tidligt at tage endelig stilling til dette spørgsmål.

<SPEAKER ID=71 NAME="Formanden">
Mange tak, hr. kommissær.
<P>
Forhandlingen er afsluttet.
<P>
Vi går nu over til afstemning.
<P>
(Forslaget til beslutning vedtoges)

<SPEAKER ID=72 NAME="Formanden">
Vi ønsker hr. Mulder tillykke med vedtagelsen af hans betydningsfulde betænkning.

<SPEAKER ID=73 LANGUAGE="DE" NAME="Graefe zu Baringdorf">
Hr. formand, jeg har endnu et spørgsmål til hr. Fischler, før han går. Vi har nu i punkt 5 stemt for, at de animalske produkter skal inddrages i forordning nr. 2092/91 om det økologiske landbrug og at dette nu sættes i gang. Som De ved, har der længe ligget et fælles forslag fra Kommissionen og Parlamentet om dette spørgsmål, som Rådet imidlertid ikke sætter på dagsordenen. Jeg vil endnu en gang gerne bruge dette som anledning til at opfordre Dem og Parlamentet til at presse på for at denne sag nu i det mindste kommer på dagsordenen under det østrigske formandskab, for økologisk landbrug spiller jo en meget stor rolle i Deres land, hvilket jeg gerne vil gratulere Dem med.

<SPEAKER ID=74 NAME="Fischler">
Hr. formand, hr. parlamentsmedlem, mine damer og herrer, jeg vil gerne forelægge Parlamentets ønske for det nuværende formandskab. Jeg kan imidlertid også fortælle Dem, at formandskabet allerede har sagt til mig, at det har til hensigt at behandle dette punkt allerede under det nuværende formandskab.

<SPEAKER ID=75 NAME="Gillis">
Størstedelen af landarealet i min valgkreds og mange af de mennesker, jeg repræsenterer her i Parlamentet, beskæftiger sig med produktion, forarbejdning og markedsføring af levnedsmidler. Levnedsmidler både til hjemmemarkedet og til eksport. Alle mine vælgere er forbrugere af levnedsmidler. Derfor er levnedsmidlers sikkerhed, kvalitet og hygiejne afgørende faktorer for os allesammen. Det er klart, at BSE-krisen og undersøgelsesudvalgets resultater har fået både producenter og forbrugere til at fokusere på levnedsmidler. Producenterne har nu for alvor indset, at respekt for forbrugernes interesser og opfyldelse af deres behov er absolutte forudsætninger for succes inden for markedsføring af levnedsmidler. Forbrugerne forlanger med rette gennemsigtighed og åbenhed, gode produktionsmetoder, høje standarder inden for husdyropdræt og dyrevelfærd. De forlanger også mere miljøvenlige landbrugsmetoder, som giver mulighed for et bæredygtigt landbrug.
<P>
Jeg går helt ind for princippet om kvalitetsmærker. Som producent har jeg i mange år deltaget i udviklingen af et sådant nationalt kvalitetsmærke. Jeg er dog lidt i tvivl om, hvorvidt man kan indføre et EU-kvalitetsmærke oven i de eksisterende kvalitetsmærker uden at skade hverken det ene eller det andet. Producenter og detailhandlere bruger kvalitetsmærker til at give kunderne tryghed - ikke kun for at informere dem om produktionsmetoder og oprindelse, men også som et meget vigtigt salgs- og markedsføringsværktøj.
<P>
Forudsætningen for et EU-kvalitetsmærke er et strengt kontrolleret overvågningssystem, der skal sørge for, at de meget høje standarder efterleves over hele EU. Det er også vigtigt, at de eksisterende kvalitetsmærker identificeres separat og fortsat kan betale sig i forhold til de omfattende udviklingsomkostninger.
<P>
Et samlet EU-kvalitetsmærke kan også anvendes i WTO-regi med henblik på håndhævelse af EU's sundhedsstandarder for importerede levnedsmidler.

<SPEAKER ID=76 NAME="Sindal">
De danske socialdemokrater har i dag stemt for betænkningen af Mulder om landbrugsprodukter og levnedsmidler. Dette har vi gjort ud fra betragtningen om, at betænkningen overordnet set er acceptabel. Vi støtter indførelsen af et europæisk kvalitetsmærke, der medtager hensyn til dyrevelfærd og miljø. Vi mener dog, det er vigtigt at præcisere, hvad man mener med dyrevelfærd og miljø. Der skal opstilles konkrete regler, og de lande, der ikke overholder bestemmelserne, mister retten til at anvende mærket. Mange medlemslande opfatter stadig kvalitet som noget, der er forbundet med smag. Vi mener også, at kvalitet er dyrevelfærd og miljøhensyn. Det er vigtigt at skabe gennemsigtighed for forbrugerne med et sådant mærke.

<SPEAKER ID=77 NAME="Van Dam">
I flere lande er der udviklet kvalitetsmærkning af produkter fra det integrerede landbrug. For at gøre det mere transparent for forbrugerne slår kollega Mulder til lyd for at undersøge, om de forskellige mærkninger kan samles under en europæisk kvalitetsmærkning. Som nederlandsk undergruppe har vi sympati for denne idé, og vi har derfor støttet betænkningen af hr. Mulder. Vi vil dog gerne gøre et par bemærkninger til betænkningen.
<P>
På den ene side kan et europæisk logo ikke erstatte de eksisterende nationale, regionale og lokale kvalitetsmærker, men højst være supplerende. Alle regioner har deres egne specifikke landskabs- og kulturværdier samt miljøproblemer. De samlede regler for det integrerede landbrug og de hertil knyttede kvalitetsmærker kan derfor kun delvist harmoniseres på europæisk plan. Dertil kommer, at et mærkes succes står og falder med den tillid, forbrugeren har til det. De eksisterende mærker har nu opbygget et tillidsvækkende image. Spørgsmålet er altså, om forbrugerne vil have lige så stor tillid til et lille europæisk flag.
<P>
På den anden side kan vi kun gå ind for et europæisk kvalitetsmærke, hvis det virkelig står for noget. Det vil sige, at de pågældende produkter ikke kun med hensyn til deres indre værdi, men også med hensyn til miljøbeskyttelse skal have en klar merværdi i forhold til almindelige landbrugsprodukter. I modsat fald er det europæiske kvalitetsmærke ikke andet end et billigt salgskneb.
<P>
Kort sagt, vi støtter en undersøgelse af mulighederne for et europæisk kvalitetsmærke. Vores endelige dom over et europæisk kvalitetsmærke lader vi afhænge af den nærmere udarbejdelse. Her er to ting vigtige. Der skal være tilstrækkelig plads til nationale og regionale kvalitetsmærker. Og det skal dreje sig om produkter, der med hensyn til beskyttelse af miljøet har klare fortrin sammenlignet med almindelige landbrugsprodukter.

<CHAPTER ID=6>
Mål 2: Jobskabelse
<SPEAKER ID=78 NAME="Formanden">
Næste punkt på dagsordenen er betænkning (A4-0213/98) af Vallvé for Udvalget om Regionalpolitik om Kommissionens meddelelse om de nye regionale programmer 1997-1999 under EU's strukturpolitiske mål 2 - med særlig vægt på jobskabelse (KOM(97)0524 - C4-0641/97).

<SPEAKER ID=79 NAME="Vallvé">
Hr. formand, fru kommissær, vi skal diskutere mål 2 i programmerne for 1997-1999.
<P>
Jeg spørger mig selv, om en forhandling om denne meddelelse, der blev fremlagt af Kommissionen for næsten et år siden, helt præcist den 14. november 1997, er fornuftig. Det drejede sig om at analysere perioden fra 1997-1999, men vi modtog først dokumentet, da næsten en tredjedel af den omtalte tid var gået.
<P>
På den anden side kan det ikke skjules, at forhandlingen om dette dokument finder sted, efter at Udvalget om Regionalpolitik allerede har udarbejdet de fem betænkninger, der vedrører Agenda 2000, og at disse vil blive diskuteret i udvalget netop i den kommende uge.
<P>
Men jeg mener, det er positivt, hvis vi benytter os af denne forhandling til at tale om regionalpolitik, for det sker ikke så ofte i Parlamentet, og det må ikke glemmes, at Den Europæiske Union bruger 34 % af sit budget til det.
<P>
Jeg vil her særligt takke kommissæren, som er kommet på grund af denne betænkning. Det undrer mig ikke, for hendes interesse for det arbejde, Udvalget om Regionalpolitik udfører, har været vedvarende.
<P>
Jeg vil ikke bruge denne betænkning om perioden fra 1997-1999 til at tale om, hvordan Den Europæiske Unions regionalpolitik kan og bør være i fremtiden, til at analysere Agenda 2000. Det vil jeg ikke. Dette spørgsmål bliver genstand for fremtidige forhandlinger her i Parlamentet og muligvis i mødeperioden i november.
<P>
Jeg vil fremhæve de ændringer, der blev indført for at kunne anvende mål 2 i 1997-1999, som især vedrører immaterielle faktorer, erhvervsudvikling - særligt små og mellemstore virksomheder - innovation og produktudvikling, uddannelse og faglig kvalificering og også de foranstaltninger, man har måttet træffe med henblik på miljøbeskyttelse.
<P>
Jeg mener, fru kommissær, at disse ændringer medfører, at strukturfondene - mere præcist mål 2 - ikke længere vil blive anvendt til skabelse af infrastrukturer, som på en eller anden måde optrådte som en erstatning for mål 1.
<P>
Mål 2 er omstilling af industriområder, og ordet »omstilling« bibeholdes i Agenda 2000. En omstilling der udvider sit område: Det, der kun vedrørte industriområder, omfatter også landdistrikter, byområder og fiskeriområder.
<P>
Omstillingsmålet er et grundlæggende instrument til fremme og forbedring af den økonomiske og sociale samhørighed i Den Europæiske Union. Det er klart, at jobskabelse har højeste prioritet i den omtalte periode, 1997-1999. Det er et grundlæggende mål i et Europa, der - det må vi ikke glemme - har 18 millioner borgere uden arbejde.
<P>
Desuden må det beklages, at der ikke har været en koordineret vurdering af de aktioner, som nogle medlemsstater allerede havde iværksat vedrørende de sociale grupper, der i fremtiden kan føle sig truet af langtidsledighed.
<P>
Jeg vil fremhæve de fire vigtigste faktorer: Konkurrenceevne, udvikling af forskning, uddannelse og lige muligheder samt miljøbeskyttelse. Disse faktorer har stor betydning ved omstilling og ved udvikling af konkurrencedygtige regionale økonomiske strukturer.
<P>
Men jeg kan ikke lade være med at beklage, at udgiftsforøgelsen især er sket inden for forskning og udvikling og praktisk talt ikke på de øvrige områder.
<P>
Programmerne for 1997-1999 er tydeligt en fortsættelse af dem fra 1994-1996. Og det bør fremhæves, at mål 2's nye orientering for 1997 - dette er en af fordelene ved at vurdere dokumenter med forsinkelse - har gjort det muligt at observere fuld udnyttelse af de disponible ressourcer. Anvendelsen af additionalitetsprincippet og evalueringen heraf på det tidspunkt, hvor programmet vedtages, giver af og til stadig anledning til problemer. Og det kræver en afklaring og definition af betingelserne.
<P>
Partnerskabsprincippet skal også styrkes. Og de regionale myndigheders og arbejdsmarkedets parters rolle er grundlæggende, hvilket jeg er sikker på, at kommissæren allerede har planlagt for fremtiden.
<P>
Det er også vigtigt at fremhæve, at naboskabet mellem mål 2-områder og mål 1-områder, skal være et kriterium, der vurderes på passende måde.
<P>
Til sidst vil jeg takke for de ændringsforslag, der er blevet fremsat, selvom det er denne ordførers hensigt ikke at indarbejde dem, der drejer sig om Agenda 2000.

<SPEAKER ID=80 NAME="González Álvarez">
Hr. formand, fru kommissær, Udvalget om Beskæftigelse og Sociale Anliggender udarbejdede en fælles udtalelse for betænkningen af Vallvé og betænkningen af Howitt, der allerede blev diskuteret i sidste uge, og som drejer sig om ændring af strukturfondsprogrammerne frem til udgangen af 1999 og de nye regionale programmer 1997-1999 vedrørende mål 2. Det, som de to betænkninger har til fælles, er et forslag til midtvejsevaluering af strukturinterventionerne i Den Europæiske Union, og, som ordføreren, hr. Vallvé, sagde, er vi midtvejs.
<P>
Vi deler ordføreren, hr. Vallvés, bekymring, for i realiteten er beskæftigelsen det højest prioriterede mål i dette forslag. Og derfor mener vi, at det er nødvendigt at styrke de fire sektorer, som han talte om: Små og mellemstore virksomheder - mere end 80 % af beskæftigelsen i Den Europæiske Union foregår i små og mellemstore virsomheder - miljøet - jeg sidder i Miljøudvalget og ved udmærket, at der er meget betydningsfulde sektorer i de nye beskæftigelseskilder, der styrker miljøet, og det er meget vigtigt at holde sig det for øje - forskning og udvikling og selvfølgelig lige muligheder - så kvinder én gang for alle får de samme muligheder som mænd.
<P>
Vi deler også kritikken af manglen på evaluering af den forrige periode, som ville have givet os bedre betingelser for at stille forslag for fremtiden. Vi har set, hvor vanskelig miljømyndighedernes og arbejdsmarkedets parters deltagelse i de enkelte programmer tidligere har været, og der eksisterer heller ikke en reel evaluering af nye beskæftigelseskilders andel i disse strukturfondes udgifter til jobskabelse især i industriområder med tilbagegang, som det er tilfældet med mit - jeg er fra Asturien. Derfor mener vi, at det er meget vigtigt, at man i fremtiden ved denne igangværende reform, som skal diskuteres i næste uge, tager højde for behovet for at foretage en yderligere konkretisering af principperne om gennemskuelighed, deltagelse, lige muligheder og bæredygtig udvikling - der er kun øremærket 5, 2 % til bæredygtig udvikling - og en balance mellem den politik, der skaber arbejdspladser, og økonomiske politikker, der ikke nedlægger arbejdspladser, for det sker, at økonomiske politikker nedlægger arbejdspladser. Vi mener også, at de midler, der er sat af til infrastrukturer, skal mindskes, for den beskæftigelse, de skaber, er kortvarig, og at der skal være flere midler til de nye beskæftigelseskilder, for den beskæftigelse, de skaber, er af længerevarende karakter.

<SPEAKER ID=81 LANGUAGE="EN" NAME="Howitt">
Hr. formand, på Den Socialdemokratiske Gruppes vegne vil jeg gerne give udtryk for vores kraftige støtte til dette program til bekæmpelse af arbejdsløsheden i Europas industriområder i tilbagegang. Vi støtter det, fordi jobskabelse og bekæmpelse af arbejdsløshedens svøbe skal have førsteprioritet i vores strukturfondsprogrammer, og fordi de mennesker, der bor i vores kulmine-, tekstil-, stålværks- og militærregioner ikke har bedt om de økonomiske chokbølger, som har revet tæppet væk under deres lokalsamfund, og man kan ikke forlange, at de skal genopbygge deres økonomi uden offentlig støtte. Vi støtter det også, fordi denne udgiftspost på ECU 9 milliarder - over GBP 7 millioner - repræsenterer folkets prioritering af, hvordan vi skal bruge pengene.
<P>
Når jeg lykønsker hr. Vallvé med betænkningen, kan jeg se, at der er mange områder, hvor den er i tråd med min egen parallelle betænkning om retningslinjer for mål 1- og 5b-områder i samme periode. Vi er enige om, at efterlevelsen af målene om ligebehandling og miljø skal strammes op i alle programmerne. 5 % for miljøet, det betyder, at 95 % af vores midler måske går til at skade vores naturressourcer, og det er ikke godt nok.
<P>
Vi er enige om, at der er behov for at støtte udarbejdelsen af retningslinjer, der skal sikre fælles temaer i programmerne i alle vores lande, og at der er behov for fuldt samråd med Europa-Kommissionen om disse retningslinjer. Jeg håber, at kommissæren vil benytte lejligheden her til formiddag til at garantere over for os, at det nye sæt retningslinjer vil være færdigt den 31. december.
<P>
Vi er enige om, at den forsinkede aftale om programmerne i den første periode - 12 % af midlerne skulle overflyttes - medfører uacceptable skadevirkninger i de regioner og lokaliteter, der venter for længe og så skal bruge midlerne for hurtigt.
<P>
På mit eget lands vegne må jeg sige, at vi anerkender, at Det Forenede Kongerige er den største modtager af midler fra dette program, nemlig ECU 2, 7 milliarder - over GBP 2 milliarder. Over 50.000 små og mellemstore virksomheder i Storbritannien modtager i dag støtte i form af disse midler. Omkring 14 % af alle offentlige investeringer i Frankrigs storbyer er repræsenteret i dette program, og det viser klart, at sikkerhedsnettet er vigtigt, som vi jo argumenterede for i næste programmeringsperiode, når det gælder om at undgå, at dette meget vigtige støtteniveau forsvinder. Tak til Kommissionen, fordi de accepterede det, vi sagde.
<P>
Socialdemokraterne støtter langt de fleste af de ændringsforslag, der ligger på bordet her i dag. Vi støtter især konklusionerne fra vores kolleger i Udvalget om Beskæftigelse og Sociale Anliggender om, at der skal tildeles flere midler til nye beskæftigelseskilder, herunder andelssektoren, miljøprojekter og lokale udviklingsinitiativer. Vi er enige med dem i, at den totale mangel på vurdering af antallet af handicappede modtagere er en betydelig streg i regningen for den mainstreaming, som Kommissionen så ofte taler om.
<P>
Lad mig forklare, hvor vi ikke er enige. For det første kan vi ikke støtte specifikke ændringsforslag, der udpeger bestemte områder, der er afhængige af fiskeri, eller byområder som prioritetsområder, uanset hvor vores personlige sympati ligger, fordi dette er en afbalanceret pakke, hvor man ikke kan sætte den ene særinteresse over de andre. For det andet kan vi ikke støtte opdelingen af finansieringen eller kriterierne i forhold til den nye strukturfondsforordning. Det behandles i øjeblikket i udvalg, og det ville være at foregribe begivenhedernes gang at træffe beslutning herom i dag. For det tredje vil vi ikke rette specifik kritik mod Kommissionen for at bruge for få midler eller for ikke at gøre nok for de horisontale mål.
<P>
Vi deler bekymringerne, men vi foretækker at samarbejde med kommissæren og tackle årsagerne til disse problemer på en konstruktiv måde i fremtiden.
<P>
Endelig har vi i vores beslutning af 14. februar 1996 beskrevet vores krav i forbindelse med dette program over for kommissæren. Det glæder mig, at de stort set blev godkendt. Den 14. februar er Valentine's Day, hvor elskende sender budskaber til hinanden. Med al respekt for fru Wulf-Mathies, selvom vi ikke i dag kan garantere et så tæt forhold mellem Parlamentet og Kommissionen, takker vi hende og lykønsker hende med det meget vigtige arbejde, der er gjort med dette program.

<SPEAKER ID=82 LANGUAGE="DE" NAME="Berend">
Hr. formand, fru kommissær, mine damer og herrer, ligesom ordføreren, hr. Vallvé, glæder jeg mig over, at der fastlægges kriterier for Kommissionens prioriteringer. Det skal sørge for en balance mellem den økonomiske politik, skabelse og bevaring af arbejdspladser og de andre specifikke politikker i Unionen. De sidstnævnte er allerede blevet omtalt: konkurrenceevne, støtte til og styrkelse af små og mellemstore virksomheder, miljø og bæredygtig udvikling samt innovation og lige muligheder.
<P>
Initiativerne i det nye mål 2-program er fortsat uhyre vigtige i forbindelse med at skabe og bevare arbejdspladser. Det er glædeligt, at vi nu begynder at kunne se en kontinuitet mellem de forskellige nye programmer og de tidligere programperioder. Det skal imidlertid også siges, at programmernes kvalitet nu som før stadig ikke lever op til forventningerne, og at resultatet af midtvejsevalueringer ikke gøres tilgængeligt tidligt nok til at kunne udnyttes til fremtidig planlægning.
<P>
Additionalitetsprincippet og evalueringen heraf giver stadig anledning til problemer på grund af mangelfuld fremsendelse af de nødvendige dokumenter. Vi tilslutter os, at der knyttes betingelser til udbetalingen af det andet forskud. Dog bør de nye bestemmelser om vurderingerne forenkles markant.
<P>
Vi støtter Kommissionen i dens bestræbelser på fremover at give medlemsstaterne et større spillerum til at kombinere medlemsstaternes nationale kriterier med fællesskabskriterier. Ordførerens bekymring for, at dette spillerum ville kunne misbruges af medlemsstaterne, finder vi egentlig ikke begrundet. Her er Kommissionens subsidiære initiativ efter min mening et skridt i den rigtige retning.

<SPEAKER ID=83 LANGUAGE="SV" NAME="Lindqvist">
Hr. formand, fru kommissær, de fire områder, små og mellemstore virksomheder, miljø og bæredygtig udvikling, ligebehandling af kvinder og mænd samt satsning på forskning og udvikling, er gode prioriteringer for jobskabelse.
<P>
Jeg vil specielt fremhæve miljøområdet, med nye miljøprodukter og nye miljøsystemer, som et område, hvor der i fremtiden bliver behov for god teknik og miljøteknik i hele verden. Det skal vi naturligvis udnytte og sørge for, at vi er langt fremme på dette område.
<P>
Der er dog nogle ulemper. Bevillingerne skal udnyttes bedre. Det må ikke være sådan, at der findes tomme stole og uanvendte midler i flere måneder eller i et halvt år før projekterne. Evalueringen skal forbedres gennem rigtige miljøkonsekvensbeskrivelser og ligestillingsbekrivelser i alle programmer, så man følger de hovedregler, der er for ligebehandling, miljø og bæredygtig udvikling.
<P>
I det nye mål 2 vil jeg specielt støtte kyst-, skærgårds- og øområderne, det vil sige de gamle mål 5b-områder. For mit vedkommende støtter jeg ændringsforslag 4, som handler om øget national indflydelse.

<SPEAKER ID=84 LANGUAGE="FR" NAME="Donnay">
Hr. formand, Den Europæiske Union tæller hen ved 20 millioner arbejdsløse, en situation der er yderst urovækkende. Spørgsmålet om beskæftigelse er nu den største udfordring. Resultaterne af fjerde fase af mål 2's program, hvis højeste prioritet var jobskabelse, er relativt tilfredsstillende. Men endnu er der meget, der skal gøres.
<P>
Vi kan udlede et vist antal konklusioner af betænkningen. Men, ud over dette delresultat må vi også tage stilling til Kommissionens forslag til det fremtidige mål 2. Efter vores mening risikerer de begrænsede resultater at skade de positive virkninger af at forlænge programmerne for at sikre den nødvendige kontinuitet. Vi er ligeledes skeptiske over for at fastsætte vejledende procentsatser for fordelingen af omfanget af programmernes interventioner mellem de forskellige prioriteter og over for den ekstreme mangfoldighed i dette mål, som risikerer at skade dets kohærens og effektivitet.
<P>
Endelig kommer vi ikke uden om at opretholde en væsentlig støtte til industriområder i tilbagegang, så de har mulighed for at fortsætte en udvikling, som de for de flestes vedkommende allerede er godt i gang med, og som en sænkning af støtten meget nemt kunne sætte over styr.
<P>
Til sidst vil jeg opfordre til, at vi drager nytte af den lære, vi har haft af det nuværende mål 2 med henblik på at optimere virkningerne af interventionerne i forbindelse med det kommende, ny beskæftigelsesmål.

<SPEAKER ID=85 NAME="Formanden">
Mange tak, hr. Donnay.
<P>
Mine damer og herrer, jeg vil nu give ordet til hr. Manuel Escolá Hernando for Gruppen Europæisk Radikal Alliance. Hr. Manuel Escolá Hernando taler for første gang her i mødesalen. Tillad mig, at byde ham velkommen, og tillad mig også, da jeg har haft mulighed for at lære ham personligt at kende og høre om hans karriere, at forsikre om, at hans samarbejde her vil være meget positivt for det samlede arbejde i Parlamentet og for Den Europæiske Unions udvikling.

<SPEAKER ID=86 LANGUAGE="ES" NAME="Escolá Hernando">
Hr. formand, som De sagde så rigtigt, er det første gang, jeg taler i Parlamentet på vegne af Gruppen Europæisk Radikal Alliance, og det er for at give vores støtte til denne betænkning. Vi lægger især vægt på den holdning, der kommer til udtryk i afsnit 18 i betænkningen, og vi er fuldstændig enige, når der refereres til Kommissionens forslag til det nye mål 2. Og den holdning vi deler, er frygten for den tilfældighed, der kan råde, når staternes spillerum udvides så betydeligt, hvis forslaget om at kombinere fællesskabskriterier og nationale kriterier ved valget af regioner, der i teorien er berettigede til at modtage støtte fra det nye mål 2, bibeholdes.
<P>
Denne løsning, mine damer og herrer, kunne af nogle fortolkes som Kommissionens overdragelse af ansvar til de interne politiske interesser i hver enkelt medlemsstat. Vi kunne endda tale om en vis renationalisering af strukturpolitikkerne, hvilket kunne betyde ikke blot en forvridning af de resultater, som Kommissionen efterstræber med skabelsen af det nye mål 2, men også en ren tilsidesættelse af det egentlige formål, altså støtte til områder i tilbagegang og med strukturvanskeligheder. Det kunne ske, mine damer og herrer, at områder, der var berettigede til at blive valgt som mål 2 blev holdt udenfor, og andre, som ikke var så berettigede, blev valgt af interne politiske årsager i staterne.
<P>
Derfor mener vi, at det er nødvendigt med en større objektivisering af Kommissionens udvælgelseskriterier for det fremtidige mål 2.

<SPEAKER ID=87 LANGUAGE="PT" NAME="Porto">
Hr. formand, strukturfondmål 2 fortjener en særlig overvejelse, da det er af stor betydning, men også meget vanskeligt at sætte korrekt i værk.
<P>
Da der er tale om industriområder i tilbagegang, må man meget nøje se på, om det drejer sig om industrier med fremtidsperspektiv, og man må mere konkret enhed for enhed se, om det drejer sig om levedygtige virksomheder. I bekræftende fald må man give den nødvendige direkte støtte i en korrekt anvendelse af »de alderdomssvækkede industriers argument«.
<P>
Hvis det ikke er tilfældet, eller hvis det ikke er industrier eller virksomheder, der er konkurrencedygtige på mellemlangt eller langt sigt, er det i alles interesse, ikke mindst de ansattes, at finde gyldige alternativer i en verden, hvor det hverken er forventeligt eller ønskeligt igen at lukke grænserne.
<P>
Da mål 2 nu også retter sig mod byfornyelse, må man også være opmærksom på, at dette ikke vil kunne opnås, medmindre landene har en klart formuleret politik til fordel for en afbalanceret udvikling. Hvis man, som man gør det i mit land, fastholder en polariseringspolitik, eventuelt med to poler, der koncentrerer al aktivitet af større kvalitet og dynamik i kun én eller to byer, så vil der stadig være befolkningstilflytning, og man vil ikke kunne undgå vanskelige sociale problemer i form af udelukkelse og usikkerhed. I så fald vil alle de økonomiske tilskud, der nationalt og fra EU sendes derhen, komme til kort i en »kamp mod strømmen«.
<P>
Det er tydeligt, hvis man sammenligner de erfaringer, som man har gjort sig i Europa: De lande, der har et afbalanceret net af byer, har ikke disse problemer, men er i stand til at fastholde befolkningen i dens hjemegn og opnår derved yderligere en bedre anvendelse af dens ressourcer.
<P>
Det er halsløs gerning altid at skulle løse sociale problemer for dem, der ikke er skyld i den forkerte politik, fremfor at søge grundlæggende løsninger, som vil være til gavn for alle.

<SPEAKER ID=88 LANGUAGE="DE" NAME="Klaß">
Hr. formand, fru kommissær, mine damer og herrer, strukturpolitik er også altid arbejdsmarkedspolitik. Vi har et kredsløb i regionerne. Folk bor dér, hvor der er arbejde. Men de vil helst arbejde i regioner, som foruden arbejde også har intakte omgivelser, det vil sige en velplejet, sund natur, en god infrastruktur og hurtige trafikforbindelser mellem erhvervs- og boligområder. Til den ideelle arbejdsplads hører også de kulturelle omgivelser. Der skal være sikret skoler, uddannelse og videreuddannelse, og der skal også være interessante kulturelle fritidstilbud. Hvis et af de små hjul i dette kredsløb mangler, opstår der ubalance, og hele regioner forbløder. Hvor der ikke er noget arbejde, bor der heller ikke nogen mennesker, og omvendt - hvor der ikke er nogen mennesker, er der heller ikke noget arbejde. Her er der brug for strukturpolitik, og vi skal se på hele spektret og ikke fokusere ensidigt på arbejdspladsen.
<P>
Hvis vi ser på vejbyggeri, ser vi store maskiner og kun få arbejdere på selve pladsen, men denne vej er en livsåre for regionen. Vurderingen af de enkelte programmer har vist, at der, hvor der tilflyder EU-midler, der kommer der også medfinansieringsmidler, men især også midler fra den private sektor. For hver million ecu medfinansieringsmidler fra EU bidrager medlemsstaterne med to millioner, og 20 % af de samlede midler stammer fra den private sektor. Der bliver altså sat en væsentlig bevægelse i gang. Vi skal se på de langfristede initiativer, og jeg er enig med ordføreren hr. Vallvé i, at en periode på tre år er for kort. Her skal vi se på det store, samlede billede, så menneskene i Europa kan forme deres liv, så det er værd at leve.

<SPEAKER ID=89 LANGUAGE="EL" NAME="Hatzidakis">
Hr. formand, fru kommissær, mens der endnu er et år tilbage, inden den programperiode, vi taler om, er afsluttet, kan vi egentlig ikke gøre andet end at udlede konklusioner og erfaringer til den nye programperiode.
<P>
Det er væsentligt - og det er min første bemærkning -, at der ifølge Kommissionens vurdering skal skabes 880.000 arbejdspladser i de egne, der anføres i mål 2 i den periode, vi taler om. Antallet kunne være højere, men det kunne så sandelig også være lavere. Følgelig vil jeg udtrykke min tilfredshed over det. For det andet vil jeg også udtrykke min tilfredshed over det faktum, at vi har koncentreret os om fire prioriteter: konkurrencedygtighed, miljøbeskyttelse, ligeberettigelse og fornyelse, områder, som jeg anser for yderst væsentlige. Men samtidig findes der også de problemer, som mine kolleger nævnte, nemlig om programmernes kvalitet og det foreløbige skøn af de arbejdspladser, der skal skabes. Og det er rigtigt at tage sig af disse problemer.
<P>
Men om den nye programperiode må vi i Det Europæiske Folkepartis Gruppe sige Dem - jeg ved det - at vi stiller os tvivlende over for det forsøg, som Kommissionen samtidig med det nye mål 2 gør for at imødegå problemerne i de industri- og landbrugsområder, der har omstillingsproblemer. Men fra det punkt af anser vi det for nødvendigt, at der gennem forordningen, om ikke andet, så stilles en garanti for, at vi får en dækning på 10 % - befolkningsmæssigt forstås - på europæisk plan til industriområderne og på 5 % til landsbrugsområderne.
<P>
Ligeledes er vi for Kommissionens forslag om, at der på samme tid skal findes både nationale og EU-kriterier for udvælgelsen af disse områder. Det kræver subsidiaritetsprincippet. Vi er også for Kommissionens forslag om, at der findes et sikkerhedsnet, det vil sige en største formindelse i størrelsesordenen 33 % for de perioder, de i dag er dækket af mål 2 og 5b.

<SPEAKER ID=90 NAME="Wulf-Mathies">
Hr. formand, mine damer og herrer, først vil jeg gerne hjerteligt takke parlamentsmedlem hr. Vallvé, men også alle andre, som har deltaget i diskussionen, for den konstruktive diskussion og den overordentligt konstruktive betænkning. Jeg glæder mig over den store enighed mellem Kommissionen og Parlamentet, både hvad angår hovedkriterierne, og hvad angår de særlige prioriteringer for mål 2-programperioden 1997-1999. Det må i sandhed være vores fornemste mål at hjælpe de regioner, som er inde i en strukturel ændringsfase, med at skabe varige arbejdspladser.
<P>
Jeg glæder mig i særdeleshed også over, at De støtter Kommissionens reformforslag om koncentration, decentralisering og forenkling, og at De i Deres betænkning anerkender, at Kommissionen allerede i anden støtteperiode for mål 2 har bestræbt sig på at drage direkte konsekvenser af læren fra fortiden. Jeg kan også kun give Dem ret, når De i forslaget til beslutning konstaterer, at koncentration skal nås gennem solidaritet. Også den positive modtagelse af kriterierne for mål 2 som middel til at støtte medlemsstaternes udviklingsplaner styrker Kommissionens argumentation for en reform af strukturfondene. Jeg vil gerne her forklare endnu en gang, at vi for det første vil færdiggøre kriterierne for den nye programperiode inden udgangen af dette år, og De ved fra vores procedure for kriterierne for mål2, at vi altid gør dette i tæt dialog med Udvalget om Regionalpolitik og med Parlamentet, hvilket jo også gør, at vi er enige om målene.
<P>
Som De ved, er vi helt enige med Parlamentet i kravet om, at målene i fremtiden skal kvantificeres mere. Allerede for perioden 1997-1999 gav vi medlemsstaterne en metodisk ramme for at foretage nogle skøn over beskæftigelseseffekten. Vi må imidlertid konstatere, at dette redskab desværre ikke er blevet benyttet særligt intensivt. Derfor gælder det netop om at forbedre indikatorer og evaluering i fremtiden. Lad mig derfor på foranledning af bemærkningen fra et af medlemmerne endnu en gang gøre det helt klart, at effektivitetsreserven kan give positive incitamenter til dette, for det er jo ikke indikatorer, der mangler, det er heller ikke nødvendigvis opfordringer fra Kommissionen til at udnytte dem, der mangler, men der mangler muligheder for at opnå en positiv incitamentvirkning, f.eks. med sådanne instrumenter.
<P>
Kommissionen er enig med Dem i, at vi skal være opmærksomme på at forbedre støtten til de fire særlige prioriteringer - konkurrenceevne, små og mellemstore virksomheder, innovation, miljø og fremme af lige muligheder. Vi tror imidlertid, at vores forslag i de nye strukturfondsforordninger, nemlig at give nogle finansielle incitamenter til interessante fællesskabsprioriteringer som miljø eller kvinder, er mere effektivt end kvoter, især da vi også skal passe på, at vi ikke selv ødelægger den bottom-up -politik, som vi følger i regionalpolitikken, med sådanne kvoter.
<P>
Med hensyn til spørgsmålet om sammenhængen i det nye mål 2 vil jeg gerne endnu en gang kort komme ind på vores initiativ, for i indlæggene i diskussionen blev der ytret bekymring for, at disse ting ikke passer samme. Endnu en gang: For alle områdernes vedkommende - industriregioner, landområder, fiskerizoner, byområder med problemer - drejer det sig om det samme indhold, nemlig om hjælp til at håndtere strukturforandringen og til at skabe arbejdspladser inden for andre områder end i de krisesektorer, hvor vi slås med tab af arbejdspladser.
<P>
De bløde nationale kriterier, som er indeholdt i forordningsudkastet med op til 50 % og den større fleksibilitet ved udvælgelsen af regionerne, giver medlemsstaterne det nødvendige råderum til at tage hensyn til nationale og regionale særegenheder og også at anvende supplerende kriterier, som det ofte er blevet krævet i diskussionen. Deres bekymring for, at den foreslåede kombination af fællesskabskriterier på den ene side og bløde, nationale kriterier på den anden side giver medlemsstaterne for stort spillerum og kunne føre til misbrug, deler Kommissionen ikke. Jeg vil dog gerne understrege, at Kommissionen vil gøre alt for at forhindre, at den regionale bottom-up -politik trues af national sektoralisering og opsplitning. Jeg tror, at det i dette spørgsmål er vigtigt også at stole på Parlamentets støtte, og så kan vi nok modvirke de bekymringer, som her blev udtalt af hr. Vallvé og en anden taler. Jeg tror, det er vigtigt, at vi ved at integrere støtteområderne overvinder konkurrencen mellem sektorpolitikker, men også konkurrencen mellem land og by og udnytter synergieffekter, som i dag i vidt omfang går tabt.
<P>
Vi er enige hvad angår spørgsmålet om partnerskabets betydning. Jeg vil i denne forbindelse udtrykkeligt igen gøre opmærksom på, at både inddragelsen af lokale og regionale partnere og af arbejdsmarkedets parter, deltagelse af ngo'er, altså også miljøorganisationer, og flere kvinder i opfølgningsudvalgene i fremtiden skal sikre en større nærhed til borgerne, men også en bredere mobilisering for vores fælles mål. Derfor har det nye partnerskabsprincip efter vores opfattelse en nøglefunktion både for at forbedre effektiviteten og for at synliggøre Fællesskabets støtte.
<P>
Hvad angår forenklingen er vi vist stort set enige. Jeg vil gerne rydde en misforståelse af vejen: Også ved ændringer inden for programmets prioriteringer skal opfølgningsudvalget fremover være besluttende organ. Også her har vi reduceret Kommissionens indflydelse for at rydde et bureaukratisk irritationsmoment af vejen.
<P>
Lad mig afslutningsvis sige et par ord om additionalitet. De problemer, vi har haft med at gennemføre additionaliteten, er jo kommet tydeligt frem både i Kommissionens meddelelse og i hr. Vallvés betænkning. Derfor vil vi med reformen opnå nogle forenklinger og forhøje muligheden for at kontrollere. Hvis additionaliteten fremover bliver en del af forhandlingsprocessen ved opstilling af programmet, kan vi bedre end hidtil sikre, at medlemsstater og Kommission når frem til en fælles definition af, hvad denne additionalitet egentlig vil sige, og sikre at den kan kontrolleres.
<P>
Desuden skal det ikke længere kontrolleres hvert år, om additionalitetsprincippet overholdes, men kun tre gange under hele støtteperioden. Det giver på den ene side mindre bureaukrati og giver samtidig mulighed for at opnå den nødvendige effektivitet, så vi kan sikre, at strukturstøtten er et supplerende strategisk element til udvikling af regionerne og ikke blot træder i stedet for nationale budgetmidler.
<P>
Med disse ord vil jeg gerne endnu en gang takke hjerteligt for støtten, ikke kun i betænkningen, men også i diskussionen her i plenum.

<SPEAKER ID=91 NAME="Formanden">
Mange tak, fru Wulf-Mathies.
<P>
Forhandlingen er afsluttet.
<P>
Før vi går over til afstemning, får hr. Kellett-Bowman ordet til et indlæg til forretningsordenen.

<SPEAKER ID=92 LANGUAGE="EN" NAME="Kellett-Bowman">
Hr. formand, en bemærking til forretningsordenen, jeg har bemærket, at Gruppen Nationernes Europa har anmodet om seks afstemninger ved navneopråb under denne afstemning med alt, hvad det kræver af tid og ressourcer. De har ladet et medlem blive i salen for at sikre, at vi nu også overholder det.
<P>

<SPEAKER ID=93 NAME="Formanden">
Hr. Kellett-Bowman, der er blevet anmodet om afstemning ved navneopråb i henhold til forretningsordenen. Formandskabet kan ikke gøre andet end at følge forretningsordenen. Jeg har ikke bemyndigelse til at gøre andet, men Deres ord vil fremgå af protokollen.

<SPEAKER ID=94 LANGUAGE="FR" NAME="Berthu">
Hr. formand, jeg vil blot svare hr. Kellett-Bowman med én sætning. Når vi ser diskussionen og stemmerne, er vi glade for, at vi har bedt om afstemning ved navneopopråb. Et af vores ændringsforslag blev vedtaget, andre blev forkastet med nogle få stemmer, og vi mener, det var rigtigt af os at opretholde denne anmodning.

<SPEAKER ID=95 NAME="Formanden">
Mange tak, hr. Berthu. Formandskabet har allerede sagt, at forslaget er blevet stillet i henhold til forretningsordenenen, og derfor vil der ikke finde nogen ændring sted.
<P>
Vi går nu over til afstemning.
<P>
(Forslaget til beslutning vedtoges)

<SPEAKER ID=96 NAME="Andersson">
Jeg stemmer for ændringsforslag 4, fordi jeg ønsker større fleksibilitet, frem for alt når det gælder statsstøtte.

<SPEAKER ID=97 NAME="Souchet">
Hr. Vallvés betænkning fremstår som et diptychon. Dets første fløj forsøger at opgøre status over mål 2 i de 60 regioner, der er på tale i perioden 1989-1993. Ordføreren konstaterer loyalt, at man befinder sig i en totalt omtåget tilstand: de nødvendige data er »sjældent disponible«, og resultatindikatorerne »er ikke standardiserede«. Den mindste smule konsekvens burde således have fået ordføreren til at tage forbehold over for de vilkårlige, samlede evalueringer, som Kommissionen har sat i omløb vedrørende antallet af skabte eller bevarede jobs som følge af eksistensen af mål 2-programmerne. Hr. Vallvé indrømmer ganske vist, at »dette tal imidlertid skal tages med forsigtighed på grund af manglende oplysninger eller usammenlignelige oplysninger, deres skønsmæssige karakter og den manglende sammenkædning med målsætninger. Målrettethed var stadig undtagelsen i disse programmer, og det var således vanskeligt at foretage en vurdering af, i hvor høj grad programmerne var succesrige«, tilføjer ordføreren.
<P>
Alligevel opnår han et samlet tal, der med al tydelighed er fremskaffet til propagandistiske formål, eftersom det ikke har nogen for sagen relevant, statistisk betydning: mellem 450.000 og 500.000 nettojobs som resultat af mål 2-programmerne. Virkeligheden er den, at ingen er i stand til at give nogen reel vurdering af virkningen af disse strukturfonde, som er meget vigtige, når det drejer sig om jobs. Vi havde foreslået et ændringsforslag, der tog netop disse forbehold op, som ordføreren selv har givet udtryk for i sin begrundelse, som forfatteren sjovt nok ikke fulgte.
<P>
Den anden fløj af hr. Vallvés betænkning beskæftiger sig med perspektiverne for det ny mål 2. Odføreren sætter spørgsmålstegn ved heterogeniteten i det ny mål, og det ligner en eufemisme, når han erklærer, at han »ikke fuldt ud deler Kommissionens optimisme omkring muligheden for at sikre kohærens i et så diversificeret mål«. I øvrigt frygter han, at det befolkningsloft, Kommissionen har valgt at operere med, skal føre til opstilling af uhensigtsmæssige kriterier for at definere de regioner, der teoretisk er antagelige.
<P>
Jeg beklager, at ordføreren fuldstændig glemmer betydningen af kystlinjerne i EU's medlemsstater, som ellers er et af de vigtigste karakteristika ved de vestlige lande på kontinentet. Risikoen for affolkning er faktisk reel i et stort antal regioner, især dem, hvis handicap som perifert beliggende vil blive endnu mere udpræget. Sommerturisme kan ikke alene holde livet i gang på vores kyster. En rent regional logik, som indfører ordninger med betydelige forskelle fra den ene kystsektor til den anden, risikerer at få meget forstyrrende virkninger. Man skal derfor generelt give tilladelse til, at medlemsstaterne får tilstrækkeligt med råderum til, at de kan gennemføre en afbalanceret fysisk planlægning og imødegå risikoen for gradvis affolkning af visse regioner. Skal det ske, må den foreslåede geografiske fordeling på henholdsvis 10 %, 5 %, 2 % og 1 % ikke fortolkes på en snæver måde. Vores gruppe har fremsat adskillige ændringsforslag, som trak i den retning.
<P>
En sådan smidighed er især vigtig i områder, der er afhængige af fiskeri, hvor det er yderst vigtigt, at man fortsat kan kompensere de forskellige restriktioner, fiskerne pålægges, med en præcist målrettet intervention med strukturel bistand, hvilket er en nødvendig forudsætning for, at en rimelig fælles fiskeripolitik kan være effektiv og varig. Ellers er det end ikke umagen værd at blive ved med at tale om en fælles fiskeripolitik, for så er der kun en tom strandskal tilbage.
<P>
Endelig er det interessant at bemærke den liberale ordfører, hr. Vallvs, åh, så forsigtige tilbageholdenhed i forhold til sammenhængen mellem jobs og offentlige subsidier. Det er paradoksalt, at han ikke har drømt om at gøre opmærksom på, at den bedste måde at bevare eller skabe jobs på, for staternes vedkommende, var at sænke skatterne og lempe de administrative begrænsninger, de pålægger virksomhederne, og for Den Europæiske Unions vedkommende at gøre mere ud af at fremme handel på lige vilkår.
<P>
Af alle disse grunde har vores gruppe ikke kunnet give denne betænkning sin støtte.

<CHAPTER ID=7>
Ariane-programmet - Kalejdoskop-programmet
<SPEAKER ID=98 NAME="Formanden">
Næste punkt på dagsordenen er forhandling under ét om følgende betænkninger:
<P>
A4-0355/98 af Pex for Udvalget om Kultur, Ungdom, Uddannelse og Medier om forslag til Europa-Parlamentets og Rådets afgørelse om ændring af afgørelse nr. 2085/97/EF om et program til støtte for bøger og læsning, herunder for oversættelse (Ariane) (KOM(98)0539 - C4-0544/98-98/0282(COD)).-A4-0356/98 af Pex for Udvalget om Kultur, Ungdom, Uddannelse og Medier om forslag til Europa-Parlamentets og Rådets afgørelse om ændring af afgørelse nr. 719/96/EF af 29. marts 1996 om iværksættelse af et program til støtte for kunstneriske og kulturelle arrangementer med en europæisk dimension (Kalejdoskop) (KOM(98)0539 - C4-0545/98-98/0283(COD))
<SPEAKER ID=99 NAME="Pex">
Hr. formand, jeg glæder mig over, at jeg i dag må tale om fortsættelsen af kulturprogrammerne Ariane og Kalejdoskop i 1999. Ariane-programmet er et program om EU-tilskud til litteratur og læsning, herunder også oversættelser. Programmet var opstillet for perioden 1. januar 1997 til og med 31. december 1998. I alt har EU i de to budgetår ydet tilskud til oversættelse af ca. 300 litterære værker, spredning af litteratur efter oversættelse til de mest almindelige sprog i Europa af ca. 80 forfattere fra mindre sprogområder, realisering af mere end 60 samarbejdsprojekter, der er gennemført af biblioteker, kulturelle foreninger osv. samt efteruddannelse af mere end 900 litterære oversættere. Kort sagt, Ariane-programmet har fungeret godt, og det bør derfor fortsættes.
<P>
Det andet kulturprogram, Kalejdoskop, omfatter EU-tilskud til kunst- og kulturaktiviteter med en europæisk dimension. Dette program blev opstillet for perioden 1. januar 1996 til og med 31. december 1998. I alt har Kalejdoskop i denne periode ydet tilskud til 420 kulturelle projekter. Ved opsættelsen og gennemførelsen af disse projekter var der involveret ca. 1.500 kulturelle institutioner fra Unionens 15 medlemsstater, Den Europæiske Frihandelssammenslutning og Mellem- og Østeuropa. Endvidere har programmet bidraget til aktiviteter fra 50.000 skabende eller udøvende kunstnere og andre fagfolk fra kultursektoren. Det har ført til, at 20.000 unge mennesker har fået adgang til kunst- og kulturaktiviteter, at der er opført eller afholdt ca.10.000 skuespil og udstillinger, til 600 praktikpladser og mange andre aktiviteter. Kort sagt, Kalejdoskop har ydet væsentlig støtte til udviklingen og bevarelsen af kunstneriske og kulturelle aktiviteter i Unionen. Det vil derfor være en skandale, hvis Ariane og Kalejdoskop standses fra 1. januar 1999, og der først iværksættes et nyt program et år senere i år 2000. Kommissionen, der i øvrigt er skyld i denne fejl, har fremsat forslag om at starte prøveprojekter i 1999 for at lukke hullet. Dette forslag kan imidlertid ikke gennemføres på grund af Domstolens afgørelse, hvori det fastsættes, at der ikke er juridisk grundlag for sådanne prøveprojekter
<P>
Men i weekenden 12.-13. september skete der i Linz i Østrig et mirakel. Kommissær Oreja og den østrigske kulturstatssekretær, hr. Wittmann, var i Rådet i stand til at overbevise EU&#x02BC;s kulturministre om, at forsættelse af de nuværende programmer er nødvendig.
<P>
Takket være medvirken af alle Kulturudvalgets og Budgetudvalgets medlemmer er budgettet for 1999 blevet tilpasset på rekordtid, og der er behandlet et forslag om at skabe et juridisk grundlag. Disse beslutninger er taget enstemmigt. Imidlertid står der i Kommissionens forslag, af tekniske grunde, og det beklager jeg meget, lavere budgetter end det, der er aftalt i den interinstitutionelle aftale. Det er således besluttet at fortsætte på basis af budgetterne for 1998. Derfor omfatter dagens forslag et ændringsforslag om at forhøje budgetterne til 1998-niveauet. Parlamentet skal således lave Kommissionens lektier, og det gør vi med glæde. For en god ordens skyld nævner jeg lige beløbene: For Ariane drejer det sig om ECU 4, 1 millioner og for Kalejdoskop om ECU 10, 2 millioner.
<P>
Med den beslutning, der forhåbentligt bliver taget inden længe, fortsætter begge kulturprogrammer i det kommende år. I år 2000 håber vi at kunne starte med en ny kombination af programmer med måske en ny struktur: Det første rammeprogram for kultur 2000-2004. Rådet har nu ordet. Den beslutning, der blev taget enstemmigt af kulturministrene, skal bekræftes på ny. Desværre kan Rådet kun tage enstemmige beslutninger. På det sidste Coreper-møde var man åbenbart ikke bekendt med kulturministrenes beslutning, for nogle af medlemsstaterne havde indvendinger.
<P>
Jeg anmoder derfor Rådet og alle medlemsstaterne om at vedtage denne beslutning, inden Europa-Parlamentets første budgetbehandling, så beløbene, der endnu er angivet med p.m., også kan opføres på budgettet.

<SPEAKER ID=100 LANGUAGE="DE" NAME="von Habsburg">
Hr. formand, jeg vil blot sige et par ord til det, som hr. Pex sagde. Det allervigtigste for os er, at vi endelig kan få overbevist regeringerne om, at vi med afslutningen af forberedelserne til euroen går ind i en ny fase af den europæiske udvikling, hvor ikke kun erhvervslivet, men også kulturen vil have en afgørende stilling. Det lader ikke til, at man helt har forstået dette i de højere sfærer, og derfor ser vi disse forskellige udskydelser, disse forskellige vanskeligheder, som fortsat optræder i forbindelse med de kulturelle programmer. Jeg vil gerne takke hr. Pex for, at han insisterer på, at vi i det mindste efter årtusindskiftet endelig får nogle kulturprogrammer, som omfatter den europæiske kulturs store mangfoldighed.

<SPEAKER ID=101 NAME="Wulf-Mathies">
Hr. formand, mine damer og herrer. Som De ved, vil Kommissionen med forslagene om at forlænge Kalejdoskop og Ariane sikre kontinuiteten i Fællesskabets kulturelle aktioner i 1999. Målet er at dække tiden frem til vedtagelsen af Det Europæiske Fællesskabs første kulturelle rammeprogram for år 2000 til 2004. Kommissionen havde oprindeligt planlagt forberedende foranstaltninger i det kommende år som en overgang mellem den første generation af Kalejdoskop og Ariane og det nye rammeprogram, som skal komme i år 2000, og som allerede nu skulle sigte mod de centrale punkter i det nye rammeprogram. Men efter at Domstolen i sin dom af 12. maj har afgjort, at enhver fællesskabsudgift kræver et retsgrundlag, har Kommissionen foretrukket at afstå fra de planlagte foranstaltninger og i stedet forlænge de to programmers løbetid og dermed i det mindste sørge for kontinuitet.
<P>
I denne forbindelse har Kommissionen været særlig opmærksom på ikke at bringe den succes for det hidtidige samarbejde på det kulturelle område i fare, som er kommet i stand i form af partnerskaber og netværk af kulturel karakter, og det henviste ordføreren jo også til. Den 21. september enedes de tre organer ved den uformelle trilog om at forlænge løbetiden for Kalejdoskop og Ariane til 1999, under de samme betingelser og med de samme midler som for 1998.
<P>
Da Kommissionen i sine forslag af hensyn til sammenhængen med det foreløbige budget for 1999 er gået ud fra et lavere beløb, skal forslagene nu ændres inden for rammerne af lovgivnings- og budgetproceduren, og De skal jo for Deres part træffe afgørelse om lidt. Jeg kan kun tilslutte mig hr. Pex' og hr. von Habsburgs opfordring til at afslutte dette kapitel med et positivt signal.
<P>
Jeg vil gerne takke Parlamentet, særligt ordfører og formand for Udvalget om Kultur, Ungdom, Uddannelse og Medier, hr. Pex, for det konstruktive samarbejde. Jeg vil også gerne takke Dem for, at De på så kort tid har gjort denne forbedring mulig, som vil komme Fællesskabets kulturelle aktion for 1999 til gode. Dermed har De på ny bevist, hvilken status De tilskriver kulturen i den europæiske integration, og jeg vil gerne understrege, at subsidiaritet og mangfoldighed hører samme, men at dette netop ikke udelukker, at vi i fællesskab er os denne subsidiaritet og denne mangfoldighed bevidst og netop også understreger den gennem udveksling og ved at synliggøre vores Fællesskabsaktioner.

<SPEAKER ID=102 LANGUAGE="ES" NAME="Medina Ortega">
Hr. formand, jeg beder formanden og Parlamentet tilgive, at jeg misbruger den tålmodighed, som formanden altid har sat en ære i. I dette tilfælde vil jeg fremkomme med et indlæg, som efter min mening har direkte forbindelse til de to betænkninger, vi diskuterer, Kalejdoskop-betænkningen om støtte til kunstneriske og kulturelle arrangementer og betænkningen, der også er af hr. Pex, om et program til støtte for bøger og læsning, herunder for oversættelse, Ariane-programmet. Det siger jeg, hr. formand, fordi nobelpriskomitéen i går tilkendte nobelprisen til en stor europæisk forfatter, hr. José Saramago, der er portugiser, bosiddende i Spanien, adoptivsøn på min hjemø, Lanzarote, hvor han bor, og jeg vil gerne på en eller anden måde overbringe formanden Parlamentets anmodning om, at der fra Parlamentet sendes en hilsen til hr. Saramago, som i øvrigt har besøgt Parlamentet og deltaget i aktiviteterne her.

<SPEAKER ID=103 NAME="Formanden">
Mange tak, hr. Medina. Som bekendt kan en god gerning ikke gøres for tit. Derfor er Deres ord velkomne, men det fremgår af protokollen fra i går, at jeg umiddelbart efter, at tildelingen blev kendt, henvendte mig til Parlamentets plenarforsamling i samme ærinde. Jeg vil helt sikkert ikke glemme sagen, når vi tager afsked med hinanden i dag. Hr. Medinas ord vil selvfølgelig fremgå af protokollen, og jeg er sikker på, at de vil understrege de ord, som jeg udtalte i går, og at Parlamentets formand virkelig vil henvende sig til hr. José Saramago.
<P>
Forhandlingen under ét er afsluttet.
<P>
Vi går nu over til afstemning.
<P>
(Begge forslag til lovgivningsmæssig beslutning vedtoges)

<SPEAKER ID=104 NAME="Formanden">
Mine damer og herrer, jeg vil lykønske hr. Pex med det fremragende arbejde fra Udvalget om Kultur, Ungdom, Uddannelse og Medier, som han er formand for.

<SPEAKER ID=105 NAME="Hawlicek">
Jeg glæder mig meget over det lovgivningsforslag om forlængelse af programmerne Kalejdoskop og Ariane, som foreligger i dag. Kulturudvalget kritiserede allerede i foråret, at året 1999 ville være uden kulturprogrammer og kun have pilotprojekter, hvilket ville føre til en nedskæring af kulturbudgettet på 40 %.
<P>
Takket være statssekretær Dr. Peter Wittmanns indsats er det lykkedes at opnå, at der på Kulturrådets uformelle møde i Linz den 11. september 1998 blev truffet den politiske beslutning, at begge programmer forlænges med et år. Som følge af kulturudvalgsformand Pex' særlige indsats besluttede vi allerede den 14. september 1998 det således ændrede budget i udvalget, og den 21. september kom så den politiske aftale mellem Rådet, Parlamentet og Kommissionen om at forlænge programmerne Kalejdoskop og Ariane med et år.
<P>
Denne aftale betyder, at budgetmidlerne fastholdes på niveauet for 1998, nemlig på ECU 14, 3 millioner og ikke på ECU 10, 9 millioner, som der står i Kommissionens forslag.
<P>
Jeg er sikker på, at Parlamentet vil stemme for dette berettigede forslag, og at det også vil lykkes for formanden for Rådet Dr. Wittmann at få beslutningen om de ECU 14, 3 millioner igennem ved kulturministrenes rådsmøde den 17. november 1998.
<P>
Denne forlængelse af programmerne er et fremragende eksempel på det udmærkede samarbejde mellem Europa-Parlamentet og det østrigske rådsformandskab.

<SPEAKER ID=106 NAME="Formanden">
Der er ikke flere punkter på dagsordenen. Protokollen fra dette møde vil blive forelagt Parlamentet til godkendelse ved begyndelsen af næste møde.
<P>
Mine damer og herrer, før lyset i mødesalen slukkes, har jeg den behagelige opgave at takke Parlamentets tjenestegrene for deres tålmodige og effektive samarbejde.
<P>
Men tillad mig også at benytte den lejlighed, som disse fredage med venlige ord giver, til at udtrykke en følelse, som jeg er sikker på, at jeg i det store hele deler med Dem allesammen, og det er, at denne uge har været en uge, hvor det blå i Den Europæiske Unions flag, så at sige er blevet tonet med Den Iberiske Halvøs farver, med det portugisiske flags farver og med det spanske flags farver, for vi har været vidner til to begivenheder, der efter min mening vil berige kulturarven og den politiske arv. Omend det er på to meget forskellige måder. Hvad angår den kulturelle arv - det har hr. Medina netop mindet om - har man netop helt fortjent tildelt hr. Saramago nobelprisen. Det er faktisk en anerkendelse af hans litterære kvalitet, men det er også en anerkendelse af det portugisiske sprog, der er en del af kulturarven i vores institution. Et vigtigt sprog, ikke kun på grund af dets historie, men et vigtigt sprog på grund af dets nuværende bidrag til dette hus, til denne institution, men også som en sproglig hånd af solidaritet og samarbejde, der rækkes ud mod Sydamerika. Jeg synes, vi skal glæde os over denne begivenhed.
<P>
Men også over den anden, mine damer og herrer - og den berører mig lidt dybere - og det er fordi, vi i denne uge har haft besøg af den spanske statschef, af Kong Juan Carlos I. Og jeg mener, at vi har været fælles om en varm velkomst, og vi har også allesammen været fælles om at lægge stor vægt på værdien af hans europavenlige ord. En overfladisk observatør kunne undre sig over, at republikanere og monarkister giver udtryk for den samme følelse, men det er en overfladisk observation, for Kong Juan Carlos I, mine damer og herrer, er demokrat og ikke en passiv demokrat, fordi dem, der kan huske den nyere, men sande historie, kan ikke have glemt det positive bidrag, han ydede til den fredelige overgang fra diktatur til demokrati i Spanien. Og desuden stod han forrest i forsvaret af vores demokratiske forfatning, da der en 23. februar var et forsøg på statskup.
<P>
Mine damer og herrer, jeg har ønsket at tale om dette, fordi det kulturelle og politiske bidrag, som disse to personligheder har givet, harmonerer med det beskedne og daglige arbejde, som vi udfører her, og i det mindste jeg personligt får fornyet tiltro til Den Europæiske Unions fremtid.

<CHAPTER ID=8>
Afbrydelse af sessionen
<SPEAKER ID=107 NAME="Formanden">
Jeg erklærer Europa-Parlamentets session for afbrudt.
<P>
(Mødet hævet kl. 12.45)

