<CHAPTER ID="021">
Stor naturkatastrofe i den selvstyrende region Madeira (forhandling) 
<SPEAKER ID="277" NAME="Formanden">
Næste punkt er Kommissionens redegørelse om den store naturkatastrofe i den selvstyrende region Madeira.
<SPEAKER ID="278" NAME="Günther Oettinger" LANGUAGE="DE">
Hr. formand, mine damer og herrer! Kommissionen er bekymret og forfærdet over de tragiske begivenheder i Madeira, navnlig over det høje antal ofre. Jeg vil gerne udtrykke min medfølelse med alle indbyggere i Madeira, der er påvirket af katastrofen. Kommissionen sender sine kondolencer til navnlig ofrenes familier.
<P>
I går havde min kollega, Johannes Hahn, som den kompetente kommissær, mulighed for at tale med præsidenten for den selvstyrende region Madeira, hr. Jardim, som sagde, at situationen stadig er alvorlig. De regionale og nationale beredskabstjenester har den dog under kontrol. De har i øjeblikket ikke brug for støtte fra Fællesskabets ordning for civilbeskyttelse.
<P>
Når det er sagt, så er skaderne så alvorlige, at Madeira håber på at modtage finansiel støtte fra EU's Solidaritetsfond. Kommissionen undersøger i øjeblikket alle muligheder for at yde finansiel EU-støtte til Madeira. Tilbage i 2003 kunne vi efter den frygtelige brandkatastrofe yde mere end 48 mio. EUR i solidaritetsstøtte til Portugal. Solidaritetsfonden blev oprettet i 2002 med det formål at yde finansiel støtte på EU-plan til medlemsstater, der rammes af alvorlige naturkatastrofer.
<P>
Mobiliseringen af Solidaritetsfonden kræver dog, at visse kriterier opfyldes. Den vigtigste forudsætning er, at den portugisiske regering indgiver en ansøgning om hjælp. Jeg må minde om, at forordningen om oprettelse af Solidaritetsfonden normalt kun tillader, at fonden mobiliseres ved store katastrofer, hvor omkostningerne til skader overstiger en grænse på 0,6 % af bruttonationalproduktet for den berørte medlemsstat. For Portugal betyder dette aktuelt, at omkostningerne til skade skal overstige 958 mio. EUR. Under særlige omstændigheder kan der, hvis bestemte kriterier opfyldes, dog også ydes hjælp ved mindre "regionale" katastrofer, navnlig hvis katastrofen har ramt en region i den yderste periferi, som f.eks. Madeira. Da Kommissionen endnu ikke har tilstrækkelige oplysninger om skaderne, er det stadig for tidligt at sige, om disse betingelser opfyldes.
<P>
Myndighederne i Portugal skal nu gennemføre en hurtig og grundig vurdering af skaderne og indgive en ansøgning til Kommissionen inden for 10 uger. Min kollega, hr. Hahn, mødes med Portugals indenrigsminister, hr. Pereira, på fredag for at drøfte det videre forløb. Den 6. og 7. marts besøger hr. Hahn Madeira for selv at bese skaderne. Kommissionens Generaldirektoratet for Regionalpolitik vil efter behov hjælpe Portugals myndigheder med at udforme ansøgningen.
<P>
Jeg vil minde Dem om, at finansiel støtte fra vores Solidaritetsfond ikke straks udbetales. Fonden er et instrument, der skal hjælpe medlemsstaterne med at håndtere de finansielle konsekvenser af katastrofer. Det er ikke et nødhjælpsinstrument. Ressourcerne til Solidaritetsfonden kommer fra et yderligere bidrag fra medlemsstaterne i tillæg til det almindelige budget. Det skal derfor godkendes af Parlamentet, med andre ord af Dem, og af Rådet ved hjælp af en budgetændring. Hele processen fra ansøgningstidspunktet til udbetalingen af støtte vil tage flere måneder. Vi vil i Kommissionen dog på enhver måde sikre, at processen bliver så kort som muligt.
<P>
Strukturfondene kan ikke anvendes til nødforanstaltninger. De kan evt. yde støtte i forbindelse med den langsigtede genopbygning. Kommissionen vil drøfte mulighederne og de nødvendige programændringer på kort sigt med de administrative myndigheder i Portugal.
<P>
Jeg kan forsikre Dem om, at Kommissionen vil gøre alt, hvad den kan, for at hjælpe befolkningen og myndighederne i Madeira med at håndtere denne frygtelige naturkatastrofe.
<SPEAKER ID="279" NAME="Nuno Teixeira" LANGUAGE="PT">
Hr. formand! Jeg taler i dag i Parlamentet med en stemme, som er tynget af den sorg, der bæres af alle, som personligt oplevede og var vidne til den tragedie, der ramte Madeira sidste søndag. Jeg deler den sorg og smerte, der har ramt familierne til de 42 ofre, som er døde, og jeg kondolerer og udtrykker min medfølelse med deres tab.
<P>
Det sande omfang af katastrofen er endnu ikke gjort op, idet de eftersøgnings- og redningshold, der har arbejdet uafbrudt siden lørdag og ydet en enorm indsats, som jeg hylder, først nu begynder at nå ud til de mest isolerede befolkninger. Det frygtes, at antallet af ofre kan stige.
<P>
På stedet er der omfattende ødelæggelser, herunder betydelig materiel skade på adgangsveje, hvor veje og broer er fuldstændig ødelagt, og på vigtige funktioner, som f.eks. vand- og elektricitetsforsyningen. Der er mere end 600 fordrevne personer, som har mistet deres hjem og personlige ejendele. Den økonomiske og sociale indvirkning af denne katastrofe hindrer indbyggerne i at vende tilbage til deres dagligdag. Men nu skal vi se fremad. Vi skal også sende et budskab om solidaritet, håb og tillid til alle de berørte. Der skal ydes hjælp. EU og navnlig Parlamentet skal spille en rolle her, da de er grundlæggende i processen for mobilisering af Solidaritetsfonden. Når vi bliver opfordret til at gribe ind, skal vi gøre det omgående, fordi vi ikke kan bede de berørte indbyggere om at vente, især ikke på et tidspunkt, hvor de har størst brug for os.
<P>
Jeg appellerer hermed til Kommissionen og dens formand, hr. Barroso, og især til Johannes Hahn, kommissær for regionalpolitik. Jeg glæder mig over hans planer om snart at besøge Madeira, og jeg opfordrer ham til at medbringe dette budskab om håb, hjælp og støtte til genopbygning, fordi tiden nu er inde til at genopbygge det, som naturen desværre igen har taget fra os. Jeg har fuld tillid til, at vi vil gøre det, fordi Madeiras befolkning er ydmyg, rolig og tapper, som Madeiras hymne har lært mig. De er dem, der har pløjet jorden blandt de hårde klipper. De er helte, der har arbejdet i bjergenes vildmark. For Madeira vil de ære deres historie, og gennem deres arbejde vil de stræbe efter og opnå lykke og ære.
<SPEAKER ID="280" NAME="Edite Estrela" LANGUAGE="PT">
Hr. formand! På vegne af Gruppen for Det Progressive Forbund af Socialdemokrater i Europa-Parlamentet vil jeg give udtryk for vores kondolence til ofrenes familier og vise vores medfølelse med de mennesker, der er berørt af den tragedie, der ramte den selvstyrende region Madeira i Portugal den 20. i denne måned. Voldsom regn, stærk vind og store bølger har gjort turistbyen Funchal uigenkendelig og har efterladt ødelæggelse og død i kølvandet. Der er også sket store skader på offentlig og privat infrastruktur samt naturmiljø og kulturarv. I henhold til de indledende skøn vil skaderne beløbe sig til mere end 1 mia. EUR, så dette vil falde ind under kriterierne for Solidaritetsfonden, hr. kommissær! Der er desværre også snesevis af døde at sørge over, et betydeligt antal sårede og savnede samt hundredvis af hjemløse. Billederne af ødelæggelser og lidelser er blevet vist over hele verden, og ingen er forblevet uberørt. Udtryk for solidaritet er kommet fra alle verdenshjørner.
<P>
EU og Kommissionen skal også vise deres aktive solidaritet med denne øregion i den yderste periferi ved omgående at mobilisere Solidaritetsfonden med henblik på at mindske de høje sociale og økonomiske indvirkninger og hjælpe med at genskabe normalitet i det berørte område.
<P>
Til sidst vil jeg spørge kommissæren om følgende: Parlamentet har allerede godkendt ændringer af Solidaritetsfonden. Hvorfor er disse ændringer ikke i kraft? Hvorfor anvendes de ikke?
<SPEAKER ID="281" NAME="Marisa Matias" LANGUAGE="PT">
Hr. formand! Vi indledte dette plenarmøde med et minuts stilhed. Dette minuts stilhed havde to anledninger: for det første at vise solidaritet med ofrene for katastrofen på Madeira og deres familier og for det andet for at hylde de arbejdere, der utrætteligt har hjulpet ofrene.
<P>
Et minuts stilhed skal dog få os til at reflektere og også få os til at reflektere over ting, der går videre end vores umiddelbare bekymringer her. Det, som vi så i Madeira, er et fænomen, der vil ske oftere og oftere. Klimaændring forårsager igen og igen disse ekstreme begivenheder, og vi skal finde ud af, hvordan vi håndterer dem. Vi kan ikke undgå naturkatastrofer, men vi kan heller ikke tillade, at de altid får så tragiske konsekvenser for menneskers liv. Derfor skal vi kæmpe for planlægnings- og udviklingspolitikker til gavn for almenvellet. Jeg vil dog afslutte med noget, som er vigtigt, og som har bragt os alle her. Kommissionen, Parlamentet og de europæiske institutioner skal have kapacitet til at yde en omgående indsats i nødsituationer. Der kræves finansielle ressourcer og den nødvendige hurtighed i indsatsen til dette formål.
<SPEAKER ID="282" NAME="Nuno Melo" AFFILIATION="PPE">
- (PT) Hr. formand! Tragedien i Madeira tog mange liv, ødelagde ejendom og sønderrev ansigtet på en portugisisk ø, der var stolt af sin skønhed, som så mange besøgende fra hele verden har haft lejlighed til at se. Jeg tror, ingen, ikke en gang i - faktisk langt mindre - i Portugal kan have været forberedt på rædselen i de billeder, der blev sendt ind i vores hjem i konstante nyhedsberetninger, af mennesker, som var blevet skyllet væk af vandmasserne, huse, der gav efter, broer, der styrtede sammen, og et helt landskab, der blev ændret af naturens kræfter.
<P>
Som det fremgår af bemærkningerne her, er dette trods alt ikke blot en tragedie, der er sket i en region af Portugal. Det er en tragedie, der voldsomt har ramt en del af EU, som i solidaritet bør yde hjælp uden forbehold. EU bør uden forbehold hjælpe familierne til de døde og de mennesker, der pludselig står uden ejendele, og EU bør hjælpe med genopbygningen af infrastrukturen ved at genoprette det i Madeira, som naturen har skyllet væk. Dette er helt sikkert. Budskabet i Madeiras hymne er blevet nævnt, men jeg minder også om Portugals nationalhymne, der hylder havets helte, de ædle folk, den tapre nation. De er de tapre mennesker, der, som de har vist ved andre lejligheder i deres historie, altid har vidst, hvordan de skulle komme videre i vanskelige tider og overvinde sådanne ulykker.
<P>
Det vil ske igen og ved denne lejlighed uden tvivl med solidaritet og hjælp fra hele EU.
<SPEAKER ID="283" NAME="Constanze Angela Krehl" AFFILIATION="S&amp;D">
- (DE) Hr. formand! Dette er bestemt ikke en rar anledning til denne forhandling. Madeira er blevet ramt af en utrolig naturkatastrofe, og vi sender vores kondolencer til de berørte familier. EU skal yde støtte i denne situation. Hele EU's solidaritet er påkrævet her, og jeg kan kun gentage det, der allerede er blevet sagt. Jeg opfordrer indtrængende Kommissionen til at mobilisere Solidaritetsfonden så hurtigt som muligt, så der kan ydes hjælp. Jeg opfordrer også Rådet til at sikre, at den reform af Solidaritetsfonden, som Parlamentet vedtog for to år siden, endelig gennemføres, fordi vi dermed hurtigere kan yde hjælp til de berørte regioner.
<P>
Vi skal også se på fremtiden. I de senere år har Madeira modtaget mange ressourcer fra strukturfondene og vil fortsat gøre det i de næste par år. Disse ressourcer skal bruges til forebyggende foranstaltninger, så de frygtelige konsekvenser af naturkatastrofer kan mindskes og dermed også lidelserne. Det er noget, vi som EU skal gennemføre i regionerne og derfor også i Madeira.
<SPEAKER ID="284" NAME="João Ferreira" AFFILIATION="GUE/NGL">
- (PT) Hr. formand! Katastrofen på øen Madeira kræver nødforanstaltninger og kræver, at der ydes ekstraordinær finansiel støtte til denne selvstyrende region. En sådan støtte skal målrettes mod genopbygningen af den infrastruktur og de offentlige funktioner, der er blevet ødelagt eller beskadiget, og skal også gøres tilgængelig for mennesker, der er ramt af de forskellige aspekter af tragedien, uanset om det er økonomisk, socialt eller personligt.
<P>
Tragedier er ikke retfærdige. Ofte er det dem, der har mindst, som mister mest. Det er derfor vigtigt, at vi identificerer og så vidt muligt kompenserer alle, der har mistet deres familiemedlemmer, deres hjem og deres levebrød. Det, der er sket i Madeira, har dramatisk vist os vigtigheden af styrket samarbejde og solidaritet i EU samt inden for katastrofeforebyggelse. Det er nu vigtigt, at vi opbygger en passende finansiel ramme for forebyggelse, der styrker og udnytter mekanismer, som f.eks. samhørighedspolitikken, politikken til udvikling af landdistrikterne og regionalpolitikken, med henblik på at hjælpe medlemsstaterne med at gennemføre foranstaltninger, som kan beskytte befolkningen, miljøet og økonomien.
<SPEAKER ID="285" NAME="Danuta Maria Hübner" AFFILIATION="PPE">
- (EN) Hr. formand! Jeg vil gerne udtrykke den sorg, som alle medlemmerne af Regionaludviklingsudvalget føler over det frygtelige tab af menneskeliv i Madeira, og vores ønske om at gøre alt, hvad vi kan, for at hjælpe Madeira i nødens stund. De nationale og regionale myndigheder gør naturligvis allerede deres yderste for at afhjælpe vanskelighederne for indbyggerne og navnlig dem, der er blevet hjemløse, og vi afventer omgående deres anmodning om europæisk hjælp gennem EU's Solidaritetsfond. Jeg er sikker på, at alle involverede parter vil behandle den så hurtigt som muligt.
<P>
Vi opfordrer Kommissionen til at mobilisere alle dens ressourcer og sammen med de portugisiske myndigheder gennemgå, hvordan de igangværende europæiske programmer kan tilpasses med henblik på at hjælpe regionen. Jeg vil understrege, at der er velkendte begrænsninger for den eksisterende Solidaritetsfond. Tilbage i april 2005 vedtog Kommissionen et forslag til en revision af forordningen, som derefter blev vedtaget af Parlamentet ved førstebehandlingen i maj 2006. Trods den ubestridelige anvendelighed af en mere fleksibel Solidaritetsfond, trods nødvendigheden af at udvide dens anvendelsesområde til at omfatte uforudsete menneskeskabte katastrofer og forbrydelser samt naturkatastrofer, har Rådet ikke kunnet nå til enighed om revisionen af fonden siden maj 2006.
<P>
I lyset af de frygtelige begivenheder i Madeira kan vi tydeligere end nogensinde før se, at vi har brug for en Solidaritetsfond, der effektivt kan imødekomme udfordringerne, og som giver EU mulighed for at yde omgående og effektiv hjælp, når medlemsstater rammes af katastrofe. Jeg opfordrer derfor det spanske formandskab til at genoptage processen for ændring af Solidaritetsfonden og dermed vise, at reel europæisk solidaritet stadig er kernen i det europæiske projekt.
<SPEAKER ID="286" NAME="Paul Rübig" AFFILIATION="PPE">
- (DE) Hr. formand, mine damer og herrer! Katastrofer er naturligvis også en konsekvens af den globale opvarmning. Vi skal arbejde for at håndtere denne udvikling, som vi oftere og oftere oplever. Spørgsmålet er derfor, om hjælp ikke skulle ydes fra Den Europæiske Fond for Tilpasning til Globaliseringen, navnlig til arbejdstagere i Madeira, fordi mange arbejdspladser naturligvis er blevet ødelagt, og om vi ikke skulle støtte de små og mellemstore virksomheder i genopbygningsarbejdet. Vi kunne yde tilstrækkelig hjælp til navnlig håndværkere og tjenesteydelsessektoren.
<P>
Jeg anmoder derfor Kommissionen om at undersøge, om ressourcer fra Globaliseringsfonden omgående kan stilles til rådighed.
<SPEAKER ID="287" NAME="Antigoni Papadopoulou" AFFILIATION="S&amp;D">
- (EL) Hr. formand! Jeg vil også udtrykke min dybe sorg over den bibelske katastrofe, der har ramt Madeira, og min udelte støtte til den portugisiske regering. Jeg håber, at de tragiske konsekvenser, hvad angår tab af menneskeliv og savnede personer, ikke bliver værre.
<P>
Jorden sender en SOS-meddelelse til os. Klimaændring kombineret med vanvittig arealudnyttelse og industriudvikling viser nu, hvor sårbart miljøet er. Der er stadig åbne sår efter tidligere katastrofale oversvømmelser i Tyskland og i Central- og Østeuropa samt brandene i Grækenland. Der er ingen nationale grænser for katastrofer.
<P>
Jeg opfordrer derfor Kommissionen til mere positivt at besvare Parlamentets opfordringer til kraftigere indsats på fællesskabsniveau, hvad angår forebyggelse af naturlige og menneskeskabte katastrofer og deres konsekvenser.
<P>
Jeg opfordrer også til omgående støtte til ofrene i Madeira. Det er vigtigt, at vi har en effektiv fællesskabspolitik, særlig nødfinansiering og en række foranstaltninger til omgående genopretning af skader uden bureaukratiske processer.
<P>
Jeg bringer mine kondolencer til ofrenes pårørende.
<SPEAKER ID="288" NAME="Ilda Figueiredo" AFFILIATION="GUE/NGL">
- (PT) Hr. formand! De familier, der er berørt af den tragedie, som Madeira gennemlever, fortjener vores dybe sympati og vores udelte solidaritet, idet vi bøjer os i respekt for antallet af døde og sårede og de hundreder af fordrevne mennesker. Meddelelsen om solidaritet med og håb for befolkningen i den selvstyrende region Madeira efter denne frygtelige katastrofe kræver hurtige foranstaltninger og forenklede og ekstraordinære procedurer, så vi kan hjælpe dem, hvis tilværelse og ejendom er blevet ødelagt.
<P>
Vi skal mobilisere Solidaritetsfonden, men vi skal også bruge alle andre mulige midler via nødforanstaltninger, der hurtigt skal nå frem til de familier, som er blevet berørt af denne katastrofe, så den selvstyrende region Madeira hurtigt kan genopbygge hele det berørte område. På dette tidspunkt skal vi først og fremmest tage hensyn til hurtig gennemførelse.
<SPEAKER ID="289" NAME="Georgios Papanikolaou" AFFILIATION="PPE">
- (EL) Hr. formand! De tragiske oversvømmelser, der ramte den selvstyrende region Madeira, minder os om, at naturkatastrofer forårsaget af klimaændring, mangel på planlægning og infrastrukturer og mangel på information og beredskab kan udvikle sig til en menneskelig tragedie, som det skete her.
<P>
Jeg vil også minde Parlamentet om, at enorme oversvømmelser for få dage siden ramte andre områder i Europa, f.eks. Bulgarien og regionen Evros i Grækenland, hvor de har forårsaget tab af ejendomme.
<P>
Jeg vil også minde Parlamentet om, at medlemsstaterne i henhold til direktiv 2007/60/EF skal gennemføre foreløbige vurderinger af risikoen for oversvømmelse for hvert vandområde og tilsvarende kystområder inden for deres territorium inden 2011.
<P>
Vi har pligt til at lægge pres på de nationale regeringer med henblik på at sikre, at direktivet gennemføres i medlemsstaterne. EU har dog også pligt - og jeg tror ikke, nogen er uenig - til at udvikle mere intensive foranstaltninger, hvad angår forebyggelse af naturkatastrofer og beskyttelse af menneskeliv i forbindelse med den endelige analyse.
<SPEAKER ID="290" NAME="Andres Perello Rodriguez" AFFILIATION="S&amp;D">
(ES) Hr. formand! Undertiden skyldes det brande, undertiden skyldes det tørke, og undertiden skyldes det overvældende oversvømmelser som denne, men den sydlige del af EU er blevet det tydeligste og også mest uheldige bevis på de forfærdelige følger af klimaændringerne. Hvis vi havde et europæisk observatorium, ville det klart kunne påvise, at det forholder sig sådan, og at det er derfor, det er så vigtigt at bekæmpe klimaændringerne.
<P>
Men det er også vigtigt, at vi yder bistand her og nu til Madeira i denne tragedie, og vi opfordrer indtrængende Kommissionen til at handle så hurtigt som muligt.
<P>
Det er i situationer som denne, at EU skal vise, at det er effektivt, at det støtter befolkningerne, og at det er tæt ved borgerne, især dem, der har størst behov for det.
<P>
Jeg og mine spanske kolleger fra Gruppen for Det Progressive Forbund af Socialdemokrater i Europa-Parlamentet støtter denne beslutning for at hjælpe vores kære nabo, Portugal, og Madeira. Vi opfordrer indtrængende Kommissionen til at stå sammen med den portugisiske regering uden forbehold og uden at spare på ressourcerne for, i det omfang det er muligt, at afhjælpe de katastrofale følger af denne tragedie.
<SPEAKER ID="291" NAME="Seán Kelly" AFFILIATION="PPE">
(EN) Hr. formand! Lige siden jeg var barn, har min yndlingskage været en kage med madeira i, og lige siden jeg opdagede, at der var en yndig ø ved dette navn, har jeg haft et kærligt forhold til den. Så da jeg hørte om ødelæggelserne i lørdags, fik jeg stor medlidenhed med alle menneskene dér, især min ven Nuno Teixeira og de andre portugisiske kolleger, for i min egen region oplevede vi også en oversvømmelse lige før jul.
<P>
Jeg glæder mig meget over både tonen i og indholdet af kommissærens indlæg om at række en venskabets hånd til Madeiras befolkning i denne forfærdelige tid, som fremover sikkert vil blive kaldt Sorte Søndag.
<P>
Men i et bredere perspektiv mener jeg, at vi skal se på kriterierne for udløsning af Solidaritetsfonden. Det er for højt at basere det på 0,6 % af BNP og 985 mio. EUR, fordi mange tragedier er meget lokale, selvom de kan medføre store ødelæggelser.
<P>
Det er vi nødt til at se på. Men på kort sigt vil vi gøre, hvad vi kan for Madeira, og jeg glæder mig over kommissærens ord.
<SPEAKER ID="292" NAME="Jaroslav Paška" AFFILIATION="EFD">
(SK) Hr. formand! På vegne af Gruppen for Europæisk Frihed og Demokrati vil jeg gerne udtrykke solidaritet med indbyggerne på Madeira og min faste overbevisning om, at europæisk hjælp til de ramte vil komme meget hurtigere frem, end det var tilfældet med Haiti. Jeg er sikker på, at både Kommissionen og den portugisiske regering vil reagere mere effektivt på naturkatastrofen i Madeira end i tidligere tilfælde.
<P>
Jeg vil ligeledes støtte mine kolleger i deres krav om at forbedre tildelingen af EU-bistand i tilfælde af naturkatastrofer, så hjælpen kan nå frem effektivt og hurtigt.
<SPEAKER ID="293" NAME="Luís Paulo Alves" AFFILIATION="S&amp;D">
(PT) Hr. formand! Også jeg vil gerne sende et budskab om støtte til familier og venner til ofrene for de tragiske hændelser i lørdags på øen Madeira.
<P>
Som azorer, portugiser og europæer vil jeg appellere til Parlamentet og til EU om at udvise aktiv solidaritet med den selvstyrende region Madeira og dens befolkning.
<P>
Det er i regionerne, at EU skal være til stede, og det er netop i disse tider, når solidaritet er mere nødvendig end nogensinde før, at det er allervigtigst, at man kan mærke, at vi er der.
<SPEAKER ID="294" NAME="Franz Obermayr" AFFILIATION="NI">
(DE) Hr. formand! For det første vil jeg gerne udtrykke min dybfølte medførelse med ofrene og familierne til de ramte. I Østrig har vi et ordsprog, der siger, at den, der hjælper hurtigt, hjælper dobbelt. Det burde ikke være noget problem her. Vi skal hurtigt finde ud af, hvilke fonde vi kan hente ressourcerne fra, og få hjælpen frem til de nødstedte så hurtigt som muligt. Vi har ikke brug for analyser.
<P>
Jeg bor i en bjergegn og ved derfor udmærket, hvad det er, der er sket her. De samme fejl blev begået her som i vores land. Vi udførte nivelleringsarbejde og vandbygningsarbejde uden at tage hensyn til naturen, og ud af de små bække og kanaler kom der store floder. Jeg var et forfærdet vidne til disse hændelser, som indtraf i Østrig for to-tre år siden, og har derfor den dybeste sympati med og forståelse for denne situation. Umiddelbart efter oprydningen, og når skaderne er blevet begrænset, skal vi samarbejde om at få rettet op på disse fejl. Vi skal tilbyde vores hjælp. Vi fik international hjælp i forbindelse med den store lavineulykke i Galtür. Den internationale hjælp var nødvendig, da vi skulle evakuere hele landsbyen og redde menneskene og flyve dem ud. Dette er et godt tidspunkt at sende et positivt signal og udvise international europæisk solidaritet, og jeg er i hvert tilfælde parat til at gøre, hvad jeg kan for at hjælpe.
<SPEAKER ID="295" NAME="Elisa Ferreira" AFFILIATION="S&amp;D">
(PT) Hr. formand! Også jeg vil udtrykke min solidaritet med befolkningen på Madeira og bønfalde de europæiske institutioner og især Kommissionen om at frigive de nødvendige ressourcer og gøre alt, hvad de kan, for at yde hjælp. Jeg vil også understrege, at det er vanskeligere at håndtere følgerne, når der sker sådan en ulykke i fattige lande og regioner. Men her skal vi også tage hensyn til, at Madeiras økonomiske grundlag er blevet ramt på grund af øens afhængighed af turisme, så øen har lidt et dobbelt slag. Dens naturskønhed, veje og livskvalitet er blevet fuldstændig ødelagt. Derfor er det en helt anden situation, når der sker så alvorlige problemer i fattige lande og regioner, især i bjergegne og turistregioner, som det er tilfældet med Madeira.
<P>
Derfor er det af afgørende betydning, at vi ikke længere skal vente på at få tilpasset Solidaritetsfonden, sådan som det er blevet krævet og foreslået, og som det også er blevet bragt op her. De skal i gang med det samme, for på grund af klimaændringerne vil disse hændelser desværre ske igen og igen, især i de fattigste egne af Europa, da det er dem, som bliver udsat for syndflodslignende regnvejr og ekstrem tørke om sommeren.
<SPEAKER ID="296" NAME="Günther Oettinger" LANGUAGE="DE">
Hr. formand, mine damer og herrer! Jeg vil gerne takke for muligheden for at komme her i dag for at drøfte oversvømmelserne på Madeira.
<P>
De har fremsat en gribende appel til Kommissionen om at bistå Madeira i den nuværende situation og vise et tegn på europæisk solidaritet. Det er Kommissionen parat til at gøre. Nøjagtig hvordan skal vi finde ud af i de kommende par dage og uger i tæt samarbejde med de portugisiske myndigheder. Vi skal og vil også overholde fondens bestemmelser. Hvor der er huller, vil Kommissionen udnytte dem til fordel for Madeira. Allerførst skal skaderne gøres op, og derefter skal der udfærdiges og indsendes en ansøgning. Det er i den rækkefølge, at tingene skal ske. Generaldirektoratet for Regionalpolitik og min kollega, kommissær Hahn, vil vejlede og støtte i den sammenhæng.
<P>
Fru Estrela opfordrede til at videreudvikle hoveddirektivet og fondens bestemmelser. For over fire år siden fremlagde Kommissionen et forslag i den retning, som Parlamentet støttede. Det ligger stadig i Rådet. Uddybende vil jeg dog sige, at de forslag, vi stillede dengang, ikke ville have skabt bedre muligheder for at yde hjælp i denne situation. Det er korrekt, at forebyggelse skal være i centrum for vores politik. Samhørighedspolitik er derfor netop det helt rette instrument at bruge.
<P>
Jeg vil gerne gentage min forsikring om, at Kommissionen vil gøre alt, hvad den kan, for at hjælpe befolkningen og forvaltningen på Madeira med at klare denne forfærdelige situation.
<SPEAKER ID="298" NAME="Formanden">
Forhandlingen er afsluttet.
<P>
Afstemningen finder sted i den første mødeperiode i marts.
<P>
Skriftlige erklæringer (artikel 149)
<SPEAKER ID="299" NAME="Maria Da Graça Carvalho  " AFFILIATION="PPE">
skriftlig. - (PT) Jeg vil gerne udtrykke min dybe sorg i den nuværende situation og min dybeste medførelse med familier til ofre for den naturkatastrofe, der har ramt Madeira.
<P>
Samtidig vil jeg udtrykke solidaritet med befolkningen på Madeira, øens institutioner og regionale regering. Jeg opfordrer til solidaritet fra EU's institutioner i form af en hurtig og fleksibel udnyttelse af Solidaritetsfonden, især ved at afsætte så mange midler som muligt i lyset af Madeiras særlige status som ø og en af EU's yderregioner.
<P>
Jeg opfordrer Kommissionen til at anvende strukturfondsmidler - Den Europæiske Fond for Regional Udvikling, Den Europæiske Socialfond og Samhørighedsfonden - på grundlag af hurtige, forenklede procedurer.
<P>
Samtidig appellerer jeg til Kommissionen om at udvise velvilje ved på baggrund af denne ulykke at forhandle om en omallokering af strukturfondenes midler med de kompetente myndigheder på grundlag af fællesskabsrammerne.
<SPEAKER ID="992" NAME="José Manuel Fernandes  " AFFILIATION="PPE">
skriftlig. - (PT) Jeg vil gerne udtrykke min dybeste medfølelse og solidaritet med Madeiras befolkning, øens institutioner og den regionale regering i lyset af den naturkatastrofe, der den 29. februar ramte den selvstyrende region Madeira, og som har forårsaget snesevis af dødsfald, mennesker, der er forsvundet, mennesker, der er blevet fordrevet fra deres hjem, og enorme materielle skader. Denne situation kræver hurtige, effektive foranstaltninger fra EU. Derfor skal alle, de er involveret i tildeling af midler fra Solidaritetsfonden, handle hurtigst muligt, så de kan blive mobiliseret snarest. Det er også vigtigt at få mobiliseret EU's forskellige fonde så fleksibelt som muligt, f.eks. via forskud, forenklede procedurer og en større medfinansieringsgrad for at opfylde behovet i den selvstyrende region Madeira. Vi støtter en revision af Solidaritetsfonden i den retning, Parlamentet allerede har foreslået. Denne fond skal fungere som en nødfond, hvor sagsbehandlingstiden er meget mindre, og der stilles flere midler til rådighed.
<SPEAKER ID="300" NAME="Krzysztof Lisek  " LANGUAGE="PL">
Jeg vil gerne kondolere familierne til dem, der er døde på grund af oversvømmelserne og jordskredene forårsaget af den kraftige regn på Madeira. Naturen kan vi ikke snyde, og da vi ikke kan forebygge naturkatastrofer, skal vi gøre alt, hvad vi kan, for at forebygge deres ødelæggende følger og hjælpe ofrene for dem. I situationer med naturkatastrofer og andre kriser skal EU kunne reagere hurtigt og effektivt ved at udnytte de relevante ressourcer. I den sammenhæng er det, som jeg allerede har understreget i ændringsforslagene til hr. Danjeans udkast til betænkning om gennemførelsen af den europæiske sikkerhedsstrategi og den fælles sikkerheds- og forsvarspolitik, vigtigt at sikre, at de instrumenter, vi har til at reagere på krisesituationer, fungerer godt, ved at oprette kommandocentraler, der er tilpasset behovene for handling under den første og den anden søjle. God planlægning og effektiv ledelse af disse centre vil gøre det muligt at gennemføre de påtænkte foranstaltninger i alle egne af EU og også i andre lande, hvis der er behov for det.
<P>
I EU er der især behov for en bedre koordination af redningsarbejdere, politi, militær og brandslukningspersonale. Det bør overvejes at bruge særligt uddannede enheder som den polske eftersøgnings- og redningsgruppe i den nationale brandtjeneste.
