<CHAPTER ID="021">
Evaluering af Dublin-systemet (fortsat forhandling) 
<SPEAKER ID="192" NAME="Formanden">
Næste punkt på dagsordenenen er fortsættelse af forhandlingen om betænkning af Jean Lambert om evaluering af Dublinsystemet.
<SPEAKER ID="193" NAME="Inger Segelström" AFFILIATION="PSE">
Hr. formand! Dette er et enormt emneskifte, men hvis vi ikke løser krisen i Georgien, vil vi få brug for en endnu bedre asyl- og flygtningepolitik i Europa.
<P>
Jeg vil gerne indlede med at takke fru Lambert for en meget grundig betænkning. Jeg støtter også de ændringsforslag, der er stillet af fru Roure og fru Lefrançois. Det er virkelig nødvendigt med en evaluering af Dublinsystemet og valget af første indrejseland for mennesker, der kommer ind i EU, især hvad angår de problemer, dette indebærer for de lande, der modtager flygtninge. Her tænker jeg på Middelhavslandene, men også på Sverige, som er det europæiske land, der har modtaget det største antal flygtninge fra Irak. EU bør tage større fælles ansvar, ellers er Dublinforordningen uden mening.
<P>
For et år siden tog Udvalget om Borgernes Rettigheder og Retlige og Indre Anliggender til Middelhavet på en udredningsopgave. Situationen var rystende! Den blev ikke bedre af, at Sverige begyndte at sende flygtninge og asylansøgere tilbage til Grækenland, som i nogen tid havde været stærkt overbebyrdet. Efterfølgende vedtog Gruppen for Det Europæiske Folkeparti og De Europæiske Demokrater i Parlamentet et direktiv om tilbagesendelse af ulovlige immigranter, som indeholdt inhumane regler, som f.eks. deportation efter en ventetid på op til 18 måneder, hvilket er særligt hårdt for børn. Det er nødvendigt med en fælles asyl- og flygtningepolitik i EU, men jeg føler, at den er på vej i den forkerte retning, og er bekymret over det. Det bekymrer mig, at vi ikke accepterer børn og ikke er villige til at vise dem mere opmærksomhed.
<P>
Der er dog én ting, vi har vist opmærksomhed, og det er kommissær Barrots tale i dag om et midlertidigt stop. Som svensker vil jeg gerne benytte lejligheden til at fremhæve Södertälje kommune, syd for Stockholm. Södertälje har modtaget flere flygtninge fra Irak end hele USA og Canada tilsammen! Efter min mening skal Södertälje omfattes af den type forsøg, kommissæren refererede til.
<SPEAKER ID="194" NAME="Jacques Barrot" LANGUAGE="FR">
Hr. formand! Denne forhandling er klart meget betydningsfuld, og den blev desværre afbrudt, men sådan forholder det sig altså. I alt fald er jeg overbevist om, at en virkelig harmoniseret asylret i Europa også i høj grad vil bidrage til at løse nogle af de problemer, som netop blev omtalt under den foregående forhandling.
<P>
Jeg vil gerne kort vende tilbage til nogle af udtalelserne. Det er sandt, at det nuværende system ikke er retfærdigt, eftersom asylansøgerne sommetider får forskellige svar afhængig af, hvilken medlemsstat de henvender sig til. Fru Segelström har ret i, at visse lande er langt mere åbne og storsindede end andre. Vi har derfor behov for denne harmonisering. Vi må ligeledes overveje en række spørgsmål, som bekymrer os, f.eks. problemet med uledsagede mindreårige. Vi skal også drøfte tilbageholdelse af asylansøgere, og det skal naturligvis ske som led i en revision af disse tekster - ikke for at afvige fra Dublinsystemet - men for at forbedre EU's behandling af asylansøgerne.
<P>
Vi må bevare Europas demokratiske, humanistiske værtslandstraditioner, og derfor har denne forhandling været særdeles gavnlig for os. Den vil virkelig hjælpe os med at skabe klarhed i vores overvejelser, og jeg vil naturligvis vende tilbage til Parlamentet og fremlægge de tekster, vi går i gang med at udarbejde nu i lyset af de glimrende bemærkninger, som har præget denne forhandling.
<P>
Jeg vil derfor sige Parlamentet hjertelig tak og håber at komme tilbage inden årets udgang med udkast til tekster, som vil bidrage væsentligt til at forbedre asylretsforholdende i Europa.
<SPEAKER ID="195" NAME="Formanden">
Jeg vil endnu en gang gerne undskylde pausen i forhandlingen over for kommissæren, men prioriteterne blev fastsat på denne vis, og vi blev nødt til at afbryde forhandlingen på denne atypiske måde.
<SPEAKER ID="196" NAME="Jean Lambert">
ordfører. - (EN) Hr. formand! Jeg vil også gerne takke kommissæren mange gange for det, han lige har sagt, og for hans forsikringer. Jeg tror, det står klart på baggrund af det, der er sagt i aften fra alle sider af salen, at der er behov for et system, der ikke blot er effektivt, men af høj kvalitet, dvs. baseret på et fælles ansvar: Som min kollega fru Segelström har sagt, skal der være et fælles ansvar, ellers er systemet uden mening.
<P>
Jeg tror, at også Rådet har behov for at høre dette budskab meget, meget klart, fordi det, Rådet, udgøres af regeringerne, der er ansvarlige for at opfylde deres forpligtelser. Det er sandt, at nogle medlemsstater, som f.eks. Sverige, er meget gode til at opfylde deres forpligtelser. Andre er ikke. Det betyder, at de foranstaltninger, Kommissionen her kan træffe for at støtte dem - f.eks. brug af UNHCR og idéen om en asylstøttemyndighed - bliver meget vigtige, forudsat at der bliver afsat tilstrækkelige midler til dem. Det er også noget, som jeg tror, at alle vi, der er involveret i budgetsystemet, er nødt til at tænke på.
<P>
På vegne af min kollega hr. Busuttil vil jeg imidlertid gerne sige, at nogle af os stadig mangler at blive overbevist om, at presset på visse medlemsstater er midlertidigt snarere end systemisk, og at de svar, vi giver, måske derfor er nødt til at være mere systemiske - naturligvis medmindre vi forudser en hurtig ændring i verdenssituationen, som så ville indvirke på flygtningestrømmene. Så jeg vil gerne igen takke kommissæren og mine kolleger for deres varme ord. Vi ser, hvad vi kan gøre for at videregive budskabet til Rådet, og vi ser meget frem til de forslag, Kommissionen vil fremsætte senere i år.
<SPEAKER ID="197" NAME="Formanden">
Forhandlingen er afsluttet.
<P>
Afstemningen finder sted tirsdag.
