<CHAPTER ID="002">
Roaming på offentlige mobiltelefonnet (undertegnelse af retsakt) 
<SPEAKER ID="004" NAME="Formanden">
Fru kansler Merkel og formand for Det Europæiske Råd, det er mig i dag en stor glæde at kunne byde Dem velkommen til dette ekstraordinære plenarmøde i Europa-Parlamentet.
<P>
(Bifald)
<P>
Vi venter spændt på Deres beretning om resultaterne af Det Europæiske Råds møde den 21.-22. juni 2007 og om arbejdet og resultaterne under det tyske formandskab. Det er mig også en glæde at kunne byde velkommen til formanden for Kommissionen, hr. Barroso. Hjertelig velkommen, hr. kommissionsformand.
<P>
Men før vi går over til forhandlingen om topmødet, er det en glædelig begivenhed at undertegne en vigtig ny EU-forordning sammen med formanden for Det Europæiske Råd. Med vores underskrift under roamingforordningen afslutter vi samtidig et succesfuldt samarbejde i EU-borgernes interesse.
<P>
(Problemer med lyden)
<P>
Europa lykkes ikke altid med det samme. Men hvis vi er tålmodige, skal det nok lykkes.
<P>
Hvad teknologien angår, er der stadigvæk mere, der skal gøres. Kommissionsformanden har ret med hensyn til et teknologiinstitut. Hr. kommissionsformand, vi må gøre fremskridt.
<P>
I dag er en god dag for 140 millioner mobiltelefonbrugere i EU. Parlamentet, Rådet og Kommissionen har handlet hurtigt, beslutsomt og effektivt i borgernes interesse. På en rekordtid på blot 11 måneder, fra Kommissionen stillede sit forslag til forordning, træder den nye roamingforordning i kraft i slutningen af denne uge, den 30. juni.
<P>
Jeg vil her gerne rette en stor tak til Kommissionen og særligt til kommissær Reding for hendes initiativ, hendes modige forslag og hendes aktive rolle under forhandlingerne.
<P>
(Bifald)
<P>
Min tak gælder også det tyske formandskab, som erkendte denne beslutnings betydning for EU's borgere og derfor med stort engagement og gode forhandlingsevner arbejdede for en hurtig løsning i Rådet.
<P>
Vores ordfører, hr. Rübig, og formanden for Udvalget om Industri, Forskning og Energi, fru Niebler, fortjener en særlig tak. De styrede denne vanskelige sag sikkert og beslutsomt gennem udvalget og opnåede et glimrende og overbevisende resultat for forbrugerne.
<P>
Fra og med i sommer vil mobiltelefonkunder kunne profitere af varigt nedsatte roamingtakster. Øget prisgennemsigtighed og en hurtig og personlig prisoplysning, så snart man passerer grænsen, vil føre til en mere kundevenlig service og prisnedsættelser.
<P>
I dag fjerner EU en vigtig hindring for den videre udbygning af den fri bevægelighed for personer i EU. Det er et godt eksempel for et Europa, der står for resultater, for en Union, hvis handling giver borgerne en merværdi, de kan tage og føle på.
<P>
Fru rådsformand! Proceduren giver Dem mulighed for at komme med et par bemærkninger om roamingforordningen før Deres hovedberetning.
<SPEAKER ID="006" NAME="Angela Merkel" LANGUAGE="DE">
Hr. formand, mine damer og herrer! Det er ikke alle forordninger, der er lette at forklare, men det er denne her. Hvis man har en mobiltelefon, vil det blive lettere og frem for alt billigere at telefonere fra et europæisk land til et andet i fremtiden. Jeg er helt sikker på, at Europas borgere vil sætte stor pris på det, og derfor bør vi skynde os at undertegne forordningen, hr. formand.
<P>
(Bifald)
