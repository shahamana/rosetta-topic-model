<CHAPTER ID="008">
Situationen i Taiwan efter den seneste tyfon (forhandling) 
<SPEAKER ID="218" NAME="Formanden">
Næste punkt på dagsordenen er redegørelse fra Kommissionen om situationen i Taiwan efter den seneste tyfon.
<SPEAKER ID="219" NAME="Meglena Kuneva">
medlem af Kommissionen. - (EN) Hr. formand! Først og fremmest vil jeg gerne udtrykke min medfølelse med Taiwans befolkning, der led som følge af tyfonen Morakot og dens konsekvenser. Fællesskabets mekanisme til civilbeskyttelse ydede et bidrag til den samlede hjælpeindsats og viste Europas solidaritet med Taiwans befolkning.
<P>
Den 7. august 2009 blev Taiwan ramt af tyfonen Morakot, der forårsagede omfattende oversvømmelser og mudderskred. Mere end 150 mennesker blev dræbt, og titusinder måtte flytte. Transportinfrastrukturen, herunder veje og broer, blev beskadiget og kommunikationsnettene afbrudt. Omkring 700 000 husstande stod uden drikkevand. Taiwan anmodede om international bistand den 12. august 2009. Kommissionen reagerede ved at aktivere Fællesskabets mekanisme til civilbeskyttelse. Denne ordning er beregnet på at lette og koordinere medlemsstaternes naturaliebistand i tilfælde af større nødsituationer.
<P>
Kommissionen sendte et koordinerings- og evalueringshold til Taiwan for at vurdere behovene og bistå regeringen med dens hjælpeindsats. Holdet foretog adskillige evalueringsmissioner til de berørte områder og delte sine konstateringer og anbefalinger med de lokale myndigheder og internationale partnere. Fællesskabets hold bistod også ved levering af naturaliebistand som f.eks. vandrensningsudstyr doneret af Sverige og Polen, som blev leveret til de hårdest ramte områder af Taiwan.
<P>
Den hurtige levering af denne bistand var et konkret udtryk for europæisk solidaritet. Det europæiske holds tilstedeværelse på stedet blev også positivt modtaget. Fællesskabets mekanisme til civilbeskyttelse er et meget synligt tegn på europæisk solidaritet med lande verden over, og jeg er overbevist om, at den fortsat vil vokse i styrke og effektivitet.
<P>
Naturkatastrofer kan ramme et hvilket som helst land i verden. De medfører ofte store menneskelige, økonomiske og miljømæssige omkostninger. Fremover gør klimaændringerne det sandsynligt, at vi kommer til at stå over for flere katastrofer. I den forbindelse vil solidaritet med de lande, der rammes af katastrofer, fortsat være en af grundpillerne i den europæiske katastrofeforvaltningspolitik. Jeg ser frem til et fortsat samarbejde med Europa-Parlamentet om at sikre, at vores europæiske redskaber til forvaltning af nødsituationer er egnede til deres formål.
<SPEAKER ID="220" NAME="Thomas Mann" LANGUAGE="DE">
Hr. formand, mine damer og herrer! Republikken Taiwan blev rystet i sin grundvold den 8. august. Tyfonen Morakot fejede hen over øen med stor styrke og efterlod mere end 750 dræbte. Tusinder mistede deres ejendom, og store landområder blev lagt øde. Skaderne beløber sig til mere end 2,5 mia. EUR. Genopbygningen af en infrastruktur, der er blevet kraftigt ødelagt, vil tage måneder. Som et tegn på vores solidaritet ønskede vi europæere at støtte Taiwans befolkning ved at yde nødhjælp.
<P>
Fru Kuneva! Gruppen for Det Europæiske Folkeparti (Kristelige Demokrater) støtter de initiativer, som Kommissionen har iværksat. Det er så meget desto mere overraskende, at de taiwanske ambassader blev beordret til at afvise al bistand fra udlandet. Det førte til stærk kritik og den 13. august til stærkt tiltrængte justeringer af et fuldstændig fejlslagent krisestyringsprogram. Kort tid efter trådte premierminister Liu Chao-shiuan tilbage.
<P>
En anden grund til irritation var Dalai Lamas besøg i Taiwan, der strakte sig over flere dage i september. Han ønskede blot at bede for ofrene sammen med de overlevende. Medfølelse har længe været budskabet i Dalai Lamas højt berømmede taler og bøger. Endnu en gang protesterede den kinesiske regering højlydt og udøvede et tungt pres. Det er skandaløst, at Peking endnu en gang har gjort en udelukkende humanitær handling fra Dalai Lamas side til et politisk anliggende. Taiwan må spørge sig selv, hvis side man egentlig er på. Præsident lod kun modtageren af Nobels fredspris rejse ind i landet efter kraftige protester fra sin egen befolkning.
<P>
Fru kommissær, vi må intensivere vores dialog med Taiwan - om humanitære spørgsmål, men også om vores grundlæggende værdier. Demokrati, menneskerettigheder og solidaritet er uadskillelige, selv i denne asiatiske vækstøkonomi.
<SPEAKER ID="221" NAME="Victor Boştinaru" LANGUAGE="EN">
Hr. formand! Først og fremmest vil jeg gerne have lov at udtrykke min dybtfølte sorg over den kolossale tragedie, der ramte Taiwan den 8. august, og navnlig over alle de mennesker, der blev dræbt af den ufattelige ødelæggelseskraft ved denne omfattende katastrofe.
<P>
Morakot var den mest dødbringende tyfon, der har ramt Taiwan i næsten 50 år. Den hærgede øen først i august måned og efterlod omkring 700 dræbte eller savnede, nødvendiggjorde evakueringen af tusinder og begravede hundredvis af landsbyboliger i mudderskred.
<P>
Ved denne lejlighed udviste Kina stor medfølelse ved at sende øjeblikkelig hjælp til de taiwanske ofre. Ikke bare den kinesiske regering var parat til at hjælpe øen, men også private virksomheder og organisationer af forskellig art, herunder sammenslutningen for forbindelser hen over Taiwanstrædet og Røde Kors på det kinesiske fastland.
<P>
Den kinesiske befolkning bidrog også gennem indsamlingsarrangementer, der skaffede nødhjælp til øen.
<P>
Ifølge de seneste tal har det kinesiske fastland hidtil ydet omkring 1 mia. CNY til tyfonens ofre, svarende til næsten 150 mio. USD. De flere hundrede præfabrikerede huse, der blev sendt fra Kina til Taiwan for at give dem, der havde mistet deres hjem, tag over hovedet, spillede en vigtig rolle i denne situation.
<P>
Jeg vil gerne understrege, at EU, som er tilhænger af et-Kina-politikken, glæder sig over den hjælp, som Kina har ydet til Taiwan i denne tragiske situation, fordi den er tegn på en forbedring af forholdet mellem de to områder, og det er klart, at en forbedring af forholdet kan føre til større stabilitet i regionen.
<P>
Endelig mener jeg også, at EU i lyset af katastrofens omfang bør gøre brug af en af sine kerneværdier - solidaritet - og tilbyde Taiwan supplerende materiel og finansiel bistand for at hjælpe med ved den massive genopbygningsopgave.
<SPEAKER ID="222" NAME="Charles Tannock">
for ECR-Gruppen. - (EN) Hr. formand! Scenerne med ødelæggelse forårsaget af tyfonen Morakot vil stå prentet i vores hukommelse længe, men mange mennesker i Taiwan vil skulle leve med konsekvenserne af denne tragedie i flere år fremover. Mere end 700 mennesker mistede livet, og tusindvis af andre er blevet hårdt ramt.
<P>
Taiwans regering under præsident Ma reagerede hurtigt ved at sende soldater til de hårdest ramte byer og områder og ved at anmode det internationale samfund om bistand. Det svenske EU-formandskab og Kommissionen skal lykønskes med deres arbejde for at aktivere Fællesskabets mekanisme til civilbeskyttelse. Jeg håber virkelig, at Kommissionen nu vil yde mere langsigtet bistand til Taiwan for at skabe mulighed for en fuldstændig genopretning for befolkningen og økonomien samt en genopbygning af infrastrukturen.
<P>
Jeg tvivler ikke på, at Taiwans befolkning og regering er taknemmelig over den solidaritet og støtte, som EU har udvist. Som formand for venskabsgruppen EP-Taiwan ser jeg desuden frem til at få seneste nyt om situationen, når jeg i næste måned leder en delegation af medlemmer til Taiwan.
<P>
Den type katastrofe, der har ramt Taiwan, kan udmærket blive mere almindelig, både i Taiwan og rundt om i verden, som følge af klimaændringerne. Derfor er det vigtigt, at Taiwan som en ø, der er sårbar over for denne type meteorologiske fænomener, og som en vigtig industrimagt på verdensplan får mulighed for at deltage meningsfuldt og værdigt i relevante internationale organisationer, ikke mindst dem, der beskæftiger sig med vejr og klimaændringer. Taiwan bør navnlig have lov til at deltage i FN's rammekonvention om klimaændringer og Den Meteorologiske Verdensorganisation.
<P>
Både Rådet og Kommissionen støtter Taiwans meningsfulde deltagelse i FN-organerne nu, og jeg håber, at de vil udnytte denne mulighed efter katastrofen til at fremme Taiwans deltagelse i disse strukturer.
<SPEAKER ID="223" NAME="Fiorello Provera">
for EFD-Gruppen. - (IT) Hr. formand, mine damer og herrer! Jeg vil gerne både udtrykke mine kondolencer og min støtte til Taiwans befolkning og understrege det betimelige i EU's humanitære indsats ved denne katastrofe.
<P>
Kommissionen har spillet sin rolle, og mange medlemsstater har sendt bistand eller eksperthold. Folkerepublikken Kina har selv hjulpet de taiwanske myndigheder, og dette er en gestus, som efter min mening har meget stor betydning. Men hvis vi ønsker at yde strukturel bistand til de taiwanske myndigheder og landene i regionen, så de kan klare trusler af denne art i fremtiden, bør EU støtte Taiwans optagelse som observatør i Den Meteorologiske Verdensorganisation og FN's rammekonvention om klimaændringer.
<P>
Taiwans optagelse som observatør har allerede givet en række gode resultater i andre internationale sektororganisationer såsom WTO, og også i dette tilfælde kan Taiwans optagelse udgøre en praktisk form for forebyggelse og fremover begrænse risikoen for øens 23 mio. indbyggere og for regionen som helhed.
<SPEAKER ID="224" NAME="Astrid Lulling" AFFILIATION="PPE">
(FR) Hr. formand! Taiwan er netop nu på vej ud af denne skrækkelige naturkatastrofe, som er den værste i landet i de sidste 50 år. Det er vores pligt ikke bare at udtrykke vores solidaritet, men også at spille en aktiv rolle ved genopbygningen af de dele af øen, der er ødelagt.
<P>
Heldigvis har Kommissionen og Rådet, efter at tyfonen Morakot ramte øen, givet udtryk for deres vilje til at hjælpe. Jeg opfordrer dem nu til at yde den konkrete hjælp, som landets regering og befolkning behøver, fordi der ligger en kolossal opgave forude. Der findes hensigtsmæssige instrumenter på EU-niveau. De bør udnyttes fuldt ud.
<P>
Denne katastrofe giver endnu en gang anledning til at stille spørgsmålet, som nogle af mine kolleger allerede har gjort, om Taiwans deltagelse i de forskellige FN-agenturer. I princippet støtter EU-institutionerne dette, men det er på høje tid, at man skrider til handling for at lave om på den nuværende situation. De taiwanske myndigheder har ikke haft adgang til meteorologiske oplysninger om tyfonens styrke. Det er uacceptabelt. Det er af helt central betydning, at Taiwan får adgang til FN's rammekonvention om klimaændringer og dermed bliver i stand til at undgå det værste, for der kan ikke herske tvivl om, at der vil ske yderligere forværringer af klimaet fremover.
<P>
Jeg er formand for foreningen Taiwan-Luxembourg, og jeg må virkelig sige, at vi ikke længere må ligge under for afpresning fra det kommunistiske Kina i forbindelse med vores relationer med Taiwan. Det er af helt central betydning med en krystalklar opbakning fra Kommissionen og Rådet i dette spørgsmål.
<SPEAKER ID="225" NAME="Kriton Arsenis" AFFILIATION="S&amp;D">
(EL) Hr. formand, hr. kommissær, mine damer og herrer! Jeg vil gerne udtrykke min dybe sorg over den humanitære tragedie i Taiwan og sige, at vi fra EU's side skal hjælpe på alle de måder, vi kan.
<P>
Vi ved nu, at 640 mennesker blev dræbt af tyfonen Morakot, mens over 192 savnes. Et mudderskred udraderede en hel landsby fra jordens overflade og dræbte flere hundreder. Men intet af dette skete tilfældigt. Forud gik en længere tørkeperiode, der reducerede jordbundens kapacitet til at optage regnvandet.
<P>
Tørke, oversvømmelser og stadig flere ekstreme vejrfænomener bliver mere og mere almindelige på grund af klimaændringerne. En tyfon opstår over havområder, når overfladetemperaturen ligger på 27 οC. Temperaturstigningen vil medføre en betydelig stigning i antallet af tyfoner og deres styrke. I dag bor 120 mio. mennesker i områder, der rammes af tyfoner. Mellem 1980 og 2000 blev 250 000 ofre for tyfoner.
<P>
Derfor skal vores hjerte være i København, hvor vi til december skal beslutte, om de enkelte lande hver især skal forsvare deres egne midlertidige og kortsigtede interesser, eller om vi alle skal kæmpe for planeten, vores hjem, i kampen for at vende klimaændringerne.
<P>
Så vil de udviklede lande og udviklingslandene holde op med at bidrage til katastrofer som den i Taiwan? Hvis ja, er der behov for en aktiv indsats. Vi skal love at påtage os de nødvendige forpligtelser for at opnå den nødvendige reduktion med henblik på at forebygge en temperaturstigning på mere end 2 οC. Vi må også til lommerne for at yde finansiel bistand til udviklingslandene, så vi bliver en del af løsningen og bidrager til at bekæmpe klimaændringerne.
<P>
Det er os i den udviklede verden, der forårsagede klimaændringerne. Vi er forurenerne, og i henhold til princippet "forureneren betaler", som vi selv har vedtaget, skal vi betale. Vi skal betale i form af økonomisk støtte til udviklingslandene.
<SPEAKER ID="226" NAME="Bastiaan Belder" AFFILIATION="EFD">
(NL) Hr. formand! Dette var en katastrofe af et hidtil uset omfang for Taiwan. Der er indtruffet store tragedier i bjergområderne. Hele landsbyer er forsvundet, og 1000 personer menes at være omkommet eller er savnet. Tusindvis af overlevende om ikke flere sidder indtil videre i militærlejre. Sådan beskriver Menno Goedhart, den højeste repræsentant i Taiwan fra mit hjemland Nederlandene, tyfonen Morakots ødelæggende virkninger. Først og fremmest vil jeg gerne udtrykke min medfølelse her fra Parlamentet over for Taiwans regering og indbyggere.
<P>
Ud over den praktiske bistand, som Menno Goedhart i øjeblikket tilbyder sine taiwanske venner, og samtidig med at jeg værdsætter, hvad vi allerede har gjort fra europæisk side, vil jeg ikke desto mindre stille et par spørgsmål til Kommissionen i forbindelse med styrkelsen af forbindelserne mellem EU og Taiwan. Først og fremmest vil Kommissionen i næste måned fremsætte et forslag om en lempelse af visumordningen for taiwanske borgere. Det Forenede Kongerige og Irland er allerede gået i spidsen med et godt eksempel i denne henseende. For det andet viste en europæisk rapport for nylig ganske tydeligt, at det vil medføre kolossale fordele for både Taiwan og EU, hvis man bliver enige om at indføre handelsfremmende foranstaltninger. Er Kommissionen enig i denne vigtige konklusion?
<P>
Endelig, hr. formand, vil jeg gerne udtrykke min fulde støtte til de kolleger, der allerede har talt for en ophævelse af Taiwans utrolige internationale isolation. En sådan isolation er i sandhed utilstedelig, især når det drejer sig om menneskeliv, uansat hvor de måtte bo.
<SPEAKER ID="227" NAME="Ville Itälä" AFFILIATION="PPE">
(FI) Hr. formand! Taiwan blev ramt af en menneskelig katastrofe i stor skala den 8. august. Denne hændelse kostede mange menneskeliv, og de økonomiske skader var kolossale. Nu er tiden inde til, at vi yder hjælp. Tiden er inde til, at vi udviser solidaritet med Taiwans borgere. Vi skal udvise medfølelse, men derudover skal vi yde økonomisk støtte, og som kommissæren sagde her, er vi nødt til at indføre krisestyringsværktøjer nu. Vi skal yde al den hjælp til taiwanerne, som er menneskelig mulig. Jeg vil også gerne udtrykke min støtte til tanken om bistand på længere sigt til Taiwan, som hr. Tannock foreslog, for at opnå de bedst mulige resultater, og på den måde kan vi vise, at de også er mennesker og frem for alt vores venner.
<SPEAKER ID="228" NAME="Janusz Władysław Zemke" AFFILIATION="S&amp;D">
(PL) Hr. formand! Jeg vil gerne takke kommissæren for disse oplysninger. Men mit spørgsmål er imidlertid af en lidt anden karakter. Taiwan er for nylig blevet ramt af en tragedie. Men vi er fuldt ud klar over, at der tidligere er sket mange katastrofer af denne art, og at der fremover vil indtræffe mange flere. Derfor vil jeg gerne stille kommissæren følgende spørgsmål. Har EU og Kommissionen i særdeleshed nogen standardprocedurer til at håndtere en situation som denne? Findes der en nødhjælpspakke eller forsyninger til bestemte lande? Findes der også en langsigtet handlingsplan?
<P>
Efter min mening vil det være uheldigt, hvis vi reagerer forskelligt på disse tragedier ud fra situationen i de forskellige lande. Jeg mener, at som det er tilfældet med de væbnede styrker, er vi nødt til at indføre visse standardprocedurer til brug i krisesituationer. Det var mine spørgsmål til kommissæren.
<SPEAKER ID="229" NAME="Johannes Cornelis van Baalen" AFFILIATION="ALDE">
(NL) Hr. formand! Gruppen Alliancen af Liberale og Demokrater for Europa føler i lighed med mange grupper her i Parlamentet med Taiwans befolkning, og det gælder os, at Kommissionen reagerede, som den gjorde. Kommissionen skal fortsætte i samme spor. Det store problem er imidlertid, ud over denne menneskelige katastrofe, naturligvis Taiwans isolation. Det er fuldt ud muligt at opretholde en et-Kina-politik, samtidig med at man opretholder gode arbejdsforbindelser med Taiwan. Taiwan kan nemt spille en rolle i Verdenssundhedsorganisationen som observatør. Det samme gælder Den Meteorologiske Verdensorganisation og FN's rammekonvention om klimaændringer. Det er alt sammen muligt og forhindrer ikke, at vi fører en et-Kina-politik. Jeg er enig med hr. Belder om lempelsen af visumordningen, og jeg er også enig i de positive ting, han sagde om hr. Goedhart, den nederlandske repræsentant i Taipei. Derfor mener jeg ikke, at vi behøver at fastholde Taiwan i isolation. Arbejdsforbindelser, det er det, det drejer sig om.
<SPEAKER ID="230" NAME="Laima Liucija Andrikien" AFFILIATION="PPE">
(EN) Hr. formand! Først og fremmest vil jeg gerne udtrykke mine dybtfølte kondolencer til de efterladte til de omkomne ved tyfonen Morakot.
<P>
Det er sørgeligt, at hundredvis af mennesker er omkommet, andre har mistet deres kære, og mange flere blev kvæstet.
<P>
Som mange iagttagere har noteret, ville antallet af ofre have været lavere, hvis regeringen havde reageret mere koordineret på tyfonen. Det lykkedes ikke regeringen at forudsige styrken af den tropiske storm, der nærmede sig øen. Samtidig ved vi, at Taiwan har en højt udviklet højteknologisk sektor og er en af de største producenter af GPS-systemer i verden.
<P>
En del af årsagen er, at Taiwan endnu ikke er medlem af Den Meteorologiske Verdensorganisation, hvilket flere kolleger allerede har nævnt. Taiwan kunne have fået nogle bedre forudsigelser, hvis WMO havde leveret relevante oplysninger til landet. Derfor er jeg overbevist om, at tiden er inde til at tage spørgsmålet om Taiwans medlemskab af WMO op på ny, ikke bare af politiske grunde, men også af humanitære.
<SPEAKER ID="231" NAME="Silvia-Adriana Ţicău" AFFILIATION="S&amp;D">
(RO) Hr. formand! Fru kommissær, tyfonen, der ramte Taiwan, har påvirket tilværelsen for hundredvis af mennesker og ødelagt titusinder af boliger. Den humanitære bistand fra EU skal være betingelsesløs. Målet er at hjælpe ofrene så hurtigt som muligt.
<P>
EU er en aktiv donor, der samarbejder med ikkestatslige organisationer og FN's specialagenturer om at stille midler til rådighed til lægebehandling, logistisk støtte og genopbygning af de ødelagte områder. Københavnkonferencen vil skulle behandle en lang række forskellige spørgsmål, og vi er parat til at indføre foranstaltninger med henblik på at opnå en fremtidig post-Kyoto-aftale om nedbringelse af forurenende emissioner. Derfor drøfter vi mest foranstaltninger til at reducere årsagerne til klimaændringerne.
<P>
I forbindelse med Københavnkonferencen vil jeg gerne opfordre til, at man også er særlig opmærksom på tilpasningsforanstaltninger, eftersom vi løbende vil skulle håndtere kraftige storme, oversvømmelser, langvarige tørkeperioder eller skovbrande. Jeg vil også opfordre EU til at yde humanitær bistand til Taiwan sammen med støtte til genopbygning og især til befolkningen.
<SPEAKER ID="232" NAME="Meglena Kuneva">
medlem af Kommissionen. - (EN) Hr. formand! Jeg vil gerne besvare spørgsmålene i rækkefølge.
<P>
Først og fremmest vedrørende Kommissionens bistand til Taiwan for at opfylde befolkningens løbende behov, som var det centrale i hr. Manns spørgsmål. Taiwan er blevet informeret om Kommissionens mekanisme til vurdering af behovene efter katastrofer, men vi har endnu ikke modtaget nogen anmodninger. Hvis en sådan anmodning kommer, vil vi tage stilling til den.
<P>
Dernæst Kommissionens holdning vedrørende den aktuelle status for forbindelserne på tværs af strædet, som hr. Boştinaru spurgte om. Kommissionen glæder sig over tilnærmelsen mellem Taiwan og Kina i løbet af sidste år. Dette har gjort det muligt at forbedre forholdet hen over strædet, mindske spændingerne mellem de to og fremme bilaterale spørgsmål som direkte fly- og færgeforbindelser.
<P>
Vi bakker kraftigt op om de bilaterale diskussioner mellem de to parter, der kan give mulighed for yderligere fremskridt. Vi hilser også den kinesiske bistand velkommen.
<P>
Med hensyn til spørgsmålet om Taiwans deltagelse i Den Meteorologiske Verdensorganisation fra fru Lulling og fru Andrikienog ligeledes hr. van Baalen og hr. Tannock: I overensstemmelse med den holdning, som EU gav udtryk for i en udtalelse udsendt i september 2008 og EU's et-Kina-politik, støtter Kommissionen Taiwans meningsfulde deltagelse i internationale organisationer, når dette er relevant. Det vil vi fortsat gøre.
<P>
Til spørgsmålet fra fru Lulling og hr. Mann om vores bistand ydede Fællesskabet mekaniske til civilbeskyttelse bistand fra Sverige og Polen. Denne hjælp blev modtaget med taknemmelighed, hvilket præsident Ma gav udtryk for over for kommissionsformand Barroso.
<P>
Vedrørende spørgsmålet om Dalai Lamas besøg i Taiwan efter tyfonen fulgte Dalai Lamas besøg efter en beslutning truffet af de taiwanske myndigheder, og Kommissionen har ingen kommentarer til det.
<P>
Til spørgsmålet fra hr. Belder om Kommissionens holdning til visumfri adgang for taiwanere, der besøger EU: Kommissionen overvejer inden for rammerne af revisionen af den relevante lovgivning muligheden af at ajourføre listen over lande og territorier, der ikke er underlagt visumkrav i forbindelse med besøg til EU, navnlig Schengenområdet, og i denne forbindelse vil man også tage stilling til spørgsmålet om Taiwan.
<P>
Så til spørgsmålet fra hr. Zemke om standardprocedurer i tilfælde af katastrofer, og hvordan vi vil gribe sådanne sager an fremover. Her fokuserer Kommissionen på to prioriteringer. Den første er det fortsatte arbejde med parathed og reaktioner, den anden drejer sig om forebyggelse af katastrofer.
<P>
Først og fremmest anser vi det for vigtigt at sikre adgangen til EU-bistand til enhver tid. Med støtte fra Parlamentet iværksatte vi i 2008 et pilotprojekt og en forberedende aktion vedrørende EU's evne til hurtig reaktion. Ud fra de første erfaringer vil Kommissionen i givet fald fremsætte yderligere forslag til udviklingen af EU's evne til hurtig reaktion finansieret med nationale ressourcer, der er øremærket til EU-operationer.
<P>
For det andet sigter vi mod en samlet tilgang til katastrofeforebyggelse på EU niveau. I februar 2009 offentliggjorde Kommissionen en meddelelse om Fællesskabets tilgang til forebyggelse af naturkatastrofer og menneskeskabte katastrofer. Vi vil gerne høre Parlamentets reaktion på denne meddelelse.
<SPEAKER ID="233" NAME="Formanden">
Forhandlingen er afsluttet.
