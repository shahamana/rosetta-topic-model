<CHAPTER ID="019">
Udvidelse af anvendelsesområdet for direktiv 2003/109/EF til at omfatte personer under international beskyttelse (forhandling) 
<SPEAKER ID="165" NAME="Formanden">
Næste punkt på dagsordenen er betænkning af Moraes for Udvalget om Borgernes Rettigheder og Retlige og Indre Anliggender om forslag til Europa-Parlamentets og Rådets direktiv om ændring af direktiv 2003/109/EF for at udvide dets anvendelsesområde til at omfatte personer under international beskyttelse - C6-0196/2007 -.
<SPEAKER ID="166" NAME="Claude Moraes" LANGUAGE="EN">
Hr. formand! Jeg er bange for, at der nu, hvor jeg indleder mit indlæg, kun er mig, PPE-koordinatoren og kommissæren tilbage her i mødesalen. Jeg beundrer Deres udholdenhed, fru kommissær! Normalt ville jeg aldrig bruge min taletid på sådanne udtalelser, men jeg kunne ikke dy mig. Jeg vil også gerne takke medlemmerne af PPE-Gruppen for deres tilstedeværelse så sent på aftenen.
<P>
De har i samarbejde med Rådet gjort en fremragende indsats for at redde dette forslag, der nu er til gavn for dem, der aldrig skulle have været udelukket af det oprindelige direktiv om status som fastboende udlænding. Der var også lejlighed til at inkludere dem i 2008, og det lykkedes heller ikke, da der ikke blev opnået enstemmighed i Rådet. Det er således en meget glædelig dag, hvor der nu er opnået enighed om et forslag, som den forrige koordinator i min gruppe, Martine Roure, fik overdraget. Jeg vil også gerne takke Rådet. Under den forrige forhandling understregede jeg, at Rådet ikke var til stede, men hvis det havde været til stede her i dag, ville jeg også gerne have takket Rådet, da det lykkedes os at gøre store fremskridt under det belgiske formandskab. Det glæder jeg mig over.
<P>
Forslaget vil være til direkte fordel for alle personer under international beskyttelse, der har opholdt sig i EU i over fem år, men som i øjeblikket ikke har ret til at få status som fastboende udlænding. Endelig vil det føre til, at de ikke længere forskelsbehandles i forhold til andre tredjelandsstatsborgere, og det vil give dem større vished om deres situation i EU.
<P>
Under forhandlingerne var der primært fokus på beregningen af perioden for lovligt ophold for at opfylde femårskravet. Vi støttede Kommissionens synspunkt om, at der skulle tages hensyn til den fulde varighed af proceduren. Rådet var imidlertid stærkt imod dette. Vi var yderst bekymret over dette punkt, fordi asylprocedurer kan vare mange år i nogle medlemsstater. Det kompromis, som vi er nået frem til under forhandlingerne, indebærer, at der tages hensyn til mindst halvdelen af asylproceduren, og hvis en procedure varer mere end 18 måneder, skal der tages hensyn til den fulde varighed af proceduren.
<P>
Jeg tøver lidt med at sige noget om sammenligningstabeller, men det er jeg forpligtet til, selv om jeg helst ikke vil. Jeg opfordrer ikke desto mindre på det kraftigste institutionerne til at nå frem til en horisontal aftale om dette spørgsmål. Jeg opfordrer navnlig Rådet til at anerkende betydningen af sammenligningstabeller for tilsynet med gennemførelsen af lovgivning. Vi havde en meget vanskelig situation, hvor mange af de sager, som en række grupper i Parlamentet anså for at være af stor betydning, kunne være blevet forsinket på grund af dette spørgsmål.
<P>
Jeg glæder mig også over, at forslagets anvendelsesområde både omfatter flygtninge og personer med subsidiær beskyttelsesstatus. Det er afgørende at fortsætte tendensen hen imod tilpasning af standarderne for beskyttelse og de rettigheder, som begge grupper tildeles, som i omarbejdningen af kvalifikationsdirektivet. Aftalen indeholder også adskillige beskyttelsesforanstaltninger mod "refoulement". Idet de pågældende personer nu får lov til at bevæge sig mellem medlemsstaterne, er det vigtigt, at baggrunden for beskyttelsen af de pågældende personer aldrig glemmes. Medlemsstaterne skal derfor indsætte en bemærkning i opholdstilladelsen for fastboende udlændinge og skal høre den medlemsstat, der gav beskyttelsen, i tilfælde af en mulig udvisning. I forslaget tages der også højde for overførsel af beskyttelse til en anden medlemsstat efter nationale ordninger. Opholdstilladelsen for fastboende udlændinge skal ændres i overensstemmelse hermed for at beskytte mod "refoulement".
<P>
Vi har også sikret, at princippet om familiens enhed opretholdes i tilfælde af udvisning til en anden medlemsstat, men det er også klart, at det ikke bør ske automatisk i de tilfælde, hvor det ikke er i familiemedlemmernes bedste interesse at rejse sammen med den udviste.
<P>
Den aftale, vi er nået frem til på dette område, er udtryk for de nye muligheder for samarbejde mellem de tre institutioner på området for asyl og lovlig indvandring inden for de nye rammer i Lissabontraktaten. Den viser, at vi kan nå til enighed med medlemsstaterne om en progressiv asylrelateret lovgivning.
<P>
Jeg vil endnu engang takke mine skyggeordførere fra de forskellige grupper, fru Nedelcheva, fru Wikström og andre kolleger, der bidrog til en efter min opfattelse behagelig trilog - hvis det ikke er en selvmodsigelse! Jeg vil gerne takke alle involverede parter for udarbejdelsen af denne betænkning.
<SPEAKER ID="167" NAME="Cecilia Malmström" LANGUAGE="EN">
Hr. formand! Jeg vil gerne indledningsvis takke Europa-Parlamentets ordfører Claude Moraes. Han har ydet en fantastisk indsats sammen med hans team af skyggeordførere. Parlamentet, Kommissionen og Rådet er virkelig nået til enighed. Ministeren var også meget hjælpsom.
<P>
Det kompromis, som vi er nået frem til, er afbalanceret og i overensstemmelse med forslaget fra 2007. Udvidelsen af statussen som fastboende udlænding til også at omfatte personer under international beskyttelse vil sikre flygtninge i Europa større beskyttelse og retssikkerhed og fremme deres integration i vores samfund.
<P>
Det er også den første byggesten i vores asylpakke - de første seks retsakter - og er et første skridt på vejen mod indførelsen af et fælles europæisk asylsystem senest i 2012. Jeg vil virkelig gerne takke Dem for det.
<P>
Med hensyn til det meget omdiskuterede spørgsmål om sammenligningstabeller har Kommissionen afgivet en erklæring til Rådet. Tillad mig at læse den op: "Kommissionen minder om sit tilsagn om at sikre, at medlemsstaterne udarbejder sammenligningstabeller, der forbinder de gennemførelsesforanstaltninger, de vedtager, med EU-direktivet, og underretter Kommissionen om dem i forbindelse med gennemførelsen af EU-lovgivning af hensyn til borgerne, bedre lovgivning og øget gennemsigtighed på lovgivningsområdet og som led i undersøgelsen af, om de nationale regler er i overensstemmelse med EU's bestemmelser.
<P>
Kommissionen beklager manglen på opbakning til bestemmelsen i KOM-forslaget fra 2007 om ændring af direktivet om fastboende udlændinge, der tager sigte på at gøre udarbejdelsen af sammenligningstabeller obligatorisk.
<P>
Kommissionen kan som kompromis og for at sikre en umiddelbar vedtagelse af forslaget om fastboende udlændinge acceptere, at den obligatoriske bestemmelse om sammenligningstabeller i teksten erstattes med en relevant betragtning, der opfordrer medlemsstaterne til at følge denne praksis.
<P>
Den holdning, som Kommissionen følger i denne sag, bør dog ikke skabe præcedens. Kommissionen vil fortsætte bestræbelserne på at finde en passende løsning på dette horisontale institutionelle spørgsmål sammen med Europa-Parlamentet og Rådet."
<P>
Jeg tror, at vi kan være enige om dette. Det er vigtigt, at denne erklæring indføres i protokollen, og at den er blevet hørt. Som jeg sagde tidligere under forhandlingen, gør vi til stadighed opmærksom herpå.
<P>
Det er ikke desto mindre meget vigtigt, at vi er nået til enig i forbindelse med denne særlige betænkning. Endnu engang tak til alle for deres bidrag.
<SPEAKER ID="168" NAME="Mariya Nedelcheva" LANGUAGE="FR">
Hr. formand, fru kommissær, hr. Moraes, mine damer og herrer! Jeg vil først og fremmest gerne ønske ordføreren hr. Moraes tillykke med hans fremragende indsats og eksemplariske samarbejde med skyggeordførerne, Kommissionen og Rådet.
<P>
Med denne betænkning har vi taget et stort skridt hen imod et harmoniseret europæisk asylsystem. Det var nødvendigt at nå til enighed med Rådet, og jeg glæder mig meget over, at det er lykkedes os at gøre fremskridt på dette område. Asylpakken er langt mere omfattende, og der er ganske rigtigt langt vej igen. Vi skal derfor fortsat være årvågne, og jeg håber, at Rådet vil udvise samme samarbejdsvilje under forhandlingerne om resten af pakken. Det var, hvad jeg ønskede at sige i indledningen.
<P>
Med hensyn til selve indholdet vil jeg gerne vende tilbage til to punkter uden at gå ordføreren i bedene. Jeg vil først og fremmest gerne understrege betydningen af at integrere tredjelandsstatsborgere i vores lande. Indvandrere, der kommer til vores lande, yder et vigtigt bidrag til vores økonomier. Vi kan imidlertid ikke hilse alle betingelsesløst velkommen. I de seneste måneder har en lang række regeringer erkendt, at deres integrationsmodel er slået fejl.
<P>
(Formanden fratog taleren ordet)
<SPEAKER ID="169" NAME="Cecilia Wikström" LANGUAGE="SV">
Hr. formand! Jeg vil først og fremmest gerne takke hr. Moraes, der har udarbejdet den betænkning, som vi skal udtale os om, i overensstemmelse med hans sædvanlige høje standarder og med udgangspunkt i et oprigtigt ønske om at opretholde humanitære principper og princippet om respekt for vores medmennesker.
<P>
Personer under international beskyttelse i en medlemsstat bliver her ofte meget længe, måske resten af livet, og sårbarheden og forfølgelsen i de lande, som de er flygtet fra, er ofte af meget langvarig karakter. Mange personer under international beskyttelse står derfor i samme situation som personer med flygtningestatus. Det er også rimeligt, at folk får status som fastboende udlænding i et land, når de har boet der i fem år, og det var både Kommissionens og Parlamentets holdning. Rådet ønskede en anden tilgang, hvilket efter min mening er beklageligt.
<P>
Jeg vil også gerne understrege, at familiemedlemmer til en person under international beskyttelse skal have mulighed for at skabe deres egen tilværelse. I tilfælde af udvisning må familien f.eks. have mulighed for at vælge, om de ønsker at følge med eller blive, hvor de er. Jeg glæder mig over, at Parlamentet nu vil vedtage denne betænkning. Det er beklageligt, at Rådet ikke har accepteret sammenligningstabellerne, men jeg glæder mig over, at vi fortsat vil presse på i de øvrige betænkninger, der skal indgå i pakken om det fælles europæiske asylsystem.
<P>
Forhåbentlig vil Rådet nu være mere lydhør. Vi har alle den samme tidsfrist, dvs. 2012. Nu er vi nødt til at droppe vores gamle, indgroede holdninger og indtage en paneuropæisk holdning og handle i alles bedste interesse på asyl- og indvandringsområdet. I modsat fald vil ordet "solidaritet" snart blive meningsløst.
<P>
Jeg vil gerne på ny takke ordføreren hr. Moraes for hans fine indsats og for hans meget fine, ja fremragende samarbejde under udarbejdelsen af denne betænkning.
<SPEAKER ID="170" NAME="Judith Sargentini" LANGUAGE="NL">
Hr. formand! I sidste uge besøgte vi Athen sammen med Udvalget for Borgernes Rettigheder og Retlige og Indre Anliggender, og jeg talte med Mamuth under besøget. Mamuth er 26 år og kommer fra Eritrea. Han kom til EU via Grækenland og rejste til Nederlandene, hvor han ville have foretrukket at bo, da han har nogle kontakter der, men han blev sendt tilbage til Grækenland. Mamuth siger, at når han endelig får flygtningestatus i Grækenland, vil han ikke få lov til at rejse frit, og at det vil tage en evighed, før han får græsk statsborgerskab.
<P>
Det er på grund af unge mænd som Mamuth, der har ret til et nyt liv, og som ikke fortjener at blive kastet frem og tilbage over grænser igen, at jeg glæder mig over, at Europa-Parlamentet vil ændre denne situation, og at ordføreren Claude Moraes har taget dette første skridt i asylpakkerne. Det er også vigtigt, at Mamuth, der rent faktisk ville foretrække at leve sit nye liv i Nederlandene, får et ordentligt sammenligningsgrundlag, idet denne unge mand har ret til at se, hvordan man forholder sig til forskellige spørgsmål i Grækenland og Nederlandene eller i det land, han nu ønsker at opbygge sit liv i.
<P>
Tak til hr. Moraes for samarbejdet. Lad os nu se, hvor lang processen bliver for Mamuth.
<SPEAKER ID="171" NAME="Simon Busuttil" AFFILIATION="PPE">
(MT) Hr. formand! Jeg vil gerne indledningsvis takke og ønske Claude Moraes tillykke med hans betænkning. Jeg støtter betænkningen og hilser den med tilfredshed velkommen, da personer, der anmoder om international beskyttelse, herunder flygtninge, tildeles nye rettigheder. De vil få nye rettigheder, som tredjelandsstatsborgere, der lovligt har haft ophold fem år i et EU-land, trods alt allerede har. Der er imidlertid nogle få problemer i denne betænkning. Jeg kommer fra et land, der har oplevet disse problemer, nemlig at det er alt for lang tid at vente i fem år for at få de rettigheder, der er fastlagt i dette direktiv. Det gælder navnlig for de lande, der huser et meget stort antal personer, som sidder fast i de pågældende lande, blokeret i det første land, som de ankom til. Der er andre lande ud over mit hjemland, som har oplevet lignende problemer i den senere tid, herunder Grækenland. De huser et meget stort antal mennesker, der er nødt til at vente i fem år på at få disse rettigheder, der er fastlagt i nærværende direktiv. De får naturligvis i sidste ende status som fastboende udlænding, men de vil også få mulighed for at flytte til andre EU-lande, hvilket kunne være til stor hjælp for lande som Grækenland, Malta, Cypern og andre lande. Jeg mener derfor, at dette direktiv, selv om det er godt, kunne være blevet forbedret ved at reducere den fastlagte frist på fem år. Jeg vil derfor gerne afslutningsvis takke ordføreren Claude Moraes, der har anerkendt dette og gjort, hvad han kunne for at indsætte en bemærkning herom i en forklarende note til sidst, om end han betragter den som symbolsk.
<SPEAKER ID="172" NAME="Ioan Enciu" AFFILIATION="S&amp;D">
(RO) Hr. formand! Jeg vil også gerne indledningsvis takke min kollega Claude Moraes for denne betænkning. Jeg vil også gerne takke ham for hans ganske særlige indsats som koordinator i Udvalget om Borgernes Rettigheder og Retlige og Indre Anliggender.
<P>
Det er efter min mening fremragende, at dette nye direktiv endelig udfylder det juridiske tomrum med hensyn til opholdsret, som personer under international beskyttelse befinder sig i i hele EU. Disse personer, der har bosat sig i en af medlemsstaterne, har i øjeblikket en vilkårlig retssikkerhed, fordi de, som forholdene er i øjeblikket, ikke har ret til status som fastboende udlænding i lighed med andre tredjelandsstatsborgere. De skal have ret til status som fastboende udlænding på ikkediskriminerende vis, og den eneste betingelse skal være tidligere lovligt ophold som for andre tredjelandsstatsborgere. Jeg mener, at det ville have været bedre at tage hele tidsrummet med lovligt ophold i EU at regne fra tidspunktet for anmodning om international beskyttelse i betragtning ved beregningen.
<P>
Der skal samtidig tages hensyn til, at disse personer altid vil være sårbare uden for EU, og ethvert skridt til at trække den internationale beskyttelse eller opholdsretten tilbage skal ske under fuld overholdelse af deres grundlæggende rettigheder og "non-refoulement"princippet.
<P>
Dette direktiv omfatter de nødvendige supplerende foranstaltninger med hensyn til de procedurer, der kan anvendes i tilfælde af udvisning eller ophør af international beskyttelse. Jeg mener, at vi bør stemme for Claude Moraes' betænkning, da den er et led i en samlet pakke om EU's asyl- og indvandringssystem.
<SPEAKER ID="173" NAME="Franz Obermayr" AFFILIATION="NI">
(DE) Hr. formand! Jeg betragter ikke denne betænkning med lyserøde briller. Jeg betragter den bevidst ud fra borgernes synsvinkel, borgerne i vores egne lande, der er bekymrede over, at flygtninge efter fem års ophold i en medlemsstat vil få status som fastboende udlænding. Det vil således gælde på hele EU's område. Når en flygtning har bosat sig i et land med en forholdsvis lempelig asyllov, vil den pågældende efter fem år få ret til at slå sig ned i en anden medlemsstat efter eget valg - og vil naturligvis i første omgang vælge et land, hvor der er smuthuller i lovgivningen, eller hvor den er mere lempelig, og vil efterfølgende slå sig varigt ned i det land, hvor de sociale standarder tydeligvis er høje. Det vil føre til sekundær migration og misbrug. Akkumuleringen af tidsrummet på fem år i asylsystemet er i sig selv problematisk, idet forsætlige forsinkelser og undersøgelser ofte er til hinder for de administrative procedurer. En udvidelse af direktivets anvendelsesområde vil pålægge medlemsstater med høje sociale standarder, der under alle omstændigheder allerede har enorme problemer, en endnu større byrde og således gøre det endnu vanskeligere at integrere flygtninge. Jeg er meget kritisk over for denne betænkning.
<SPEAKER ID="174" NAME="Cecilia Malmström" LANGUAGE="EN">
Hr. formand! Jeg har ikke meget at tilføje. Der er stor opbakning i Europa-Parlamentet bag hr. Moraes' betænkning om dette meget vigtige direktiv.
<P>
Jeg vil blot på ny understrege over for hr. Moraes og de øvrige medlemmer, at det er en vigtig byggesten. Jeg tror, at der vil være stor opbakning til betænkningen under afstemningen i morgen. Det er et første skridt på vores fælles vej mod 2012 og vedtagelsen af asylpakken. Jeg håber blot, at der forsat vil være vilje til et konstruktivt samarbejde, da jeg har brug for - og regner med - Deres støtte til de resterende direktiver.
<SPEAKER ID="175" NAME="Claude Moraes" LANGUAGE="EN">
Hr. formand! Jeg vil gerne på ny formelt takke kommissæren for hendes indsats på dette område.
<P>
En af årsagerne til, at vi håber, at det første skridt på asylområdet gennemføres ved afstemningen i morgen - og jeg håber, at afstemningen giver genlyd - er, at selv om asyl fortsat er et af de meget følsomme spørgsmål i Europa-Parlamentet, kan enhver asyllovgivning få en uforholdsmæssig stor indvirkning, navnlig i mindre lande, som hr. Busuttil var inde på, men ikke blot i små lande, men også i lande i urocentre såsom Grækenland.
<P>
Vi bør alle gå forsigtigt frem, som vi gjorde i denne betænkning, og der er en række punkter i begrundelsen, som sikrer, at medlemmernes bekymringer tages meget alvorligt, navnlig når de kommer fra seriøse medlemmer. Jeg mener f.eks., at det lykkedes os at imødegå fru Nedelchevas bekymringer vedrørende integration og fru Wikströms bekymringer vedrørende familiemedlemmer og udvisning såvel som spørgsmålet om vold i hjemmet og andre spørgsmål. Når vi samarbejder på denne måde, bliver forhandlingerne vellykkede på højere niveau i Kommissionen og Rådet takket være den indsats, vi yder i fællesskab i Europa-Parlamentet.
<P>
Endelig ønskede jeg virkelig på innovativ vis at understrege, at sammenligningstabeller er ekstremt vigtige. At sige, at asylsøgere nu afventer indførelsen af sammenligningstabellerne er sandsynligvis den mest innovative og opfindsomme lobbyisme for indførelse af sammenligningstabeller, og jeg håber derfor, at Rådet lyttede. Jeg vil gerne på ny takke alle mine kolleger for deres støtte til denne betænkning efter så lang tid.
<SPEAKER ID="176" NAME="Formanden">
Forhandlingen er afsluttet.
<P>
Afstemningen finder sted tirsdag den 14. december 2010.
