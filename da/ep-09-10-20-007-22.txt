<CHAPTER ID="007-22">
22. Evalueringsmekanisme til overvågning af anvendelsen af Schengenreglerne (
<SPEAKER ID="136" NAME="Karel De Gucht">
medlem af Kommissionen. - (FR) Hr. formand! I går understregede min kollega, Kommissionens næstformand, hr. Barrot, at formålet med forslaget er at overføre evalueringsmekanismen til fællesskabsregi og effektivisere den og samtidig opretholde den gensidige tillid, som medlemsstaterne har til hinanden.
<P>
Kommissionen er overbevist om, at Parlamentet skal være involveret i evalueringen af Schengenreglerne, og det er Parlamentet ikke på nuværende tidspunkt. Borgerne skal have adgang til resultaterne af denne evaluering.
<P>
I henhold til de gældende traktater er det imidlertid ikke muligt at involvere Parlamentet gennem den fælles beslutningsprocedure. Kommissionen fastholder derfor sit forslag på grundlag af de gældende traktater.
<P>
Når Lissabontraktaten træder i kraft, vil sagen under alle omstændigheder blive genoptaget, og Kommissionen vil så på det pågældende tidspunkt fastlægge det mest hensigtsmæssige retsgrundlag for den foreslåede mekanisme og involvere Europa-Parlamentet så meget, som det er muligt.
<P>
Kommissionen kan derfor stille ændringsforslag eller nye forslag, alt efter den pågældende situation.
<SPEAKER ID="137" NAME="Carlos Coelho" LANGUAGE="PT">
Hr. formand! Jeg bifalder Europa-Kommissionens klarlægning, men ønsker som klarlagt under forhandlingen at minde Parlamentet om, at Europa-Parlamentets Juridiske Tjeneste - selv om den anerkendte gyldigheden af retsgrundlaget for Kommissionens initiativ - på grundlag af den gældende traktat også udtalte, at Europa-Kommissionen kunne have taget samme initiativ på grundlag af en juridisk fremgangsmåde, som giver Europa-Parlamentet ret til at deltage i lovgivningsproceduren som led i den fælles beslutningsprocedure.
<P>
Da dette ikke er tilfældet, foreslår jeg, at initiativet henvises til fornyet behandling i Udvalget om Borgernes Rettigheder og Retlige og Indre Anliggender, så Kommissionen kan revurdere sit initiativ. Og så kan Parlamentet inden for rammerne af artikel 56 i forretningsordenen forvente at modtage et initiativ fra Kommissionen, som respekterer den fælles beslutningsprocedure og giver Europa-Parlamentet den fortjente beføjelse til at gribe ind i forbindelse med opnåelse af større sikkerhed i Schengenområdet.
<SPEAKER ID="138" NAME="Formanden">
Mange tak, hr. Coelho. Det er ikke nødvendigt at stemme om denne anmodning, da Kommissionen har besluttet at fastholde sit forslag, hvorved forslaget automatisk henvises til fornyet behandling i udvalget, som hr. Coelho foreslog.
