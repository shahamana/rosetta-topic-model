<CHAPTER ID="013">
Arbejdsplan
<SPEAKER ID="020" NAME="Formanden">
Den endelige version af udkastet til dagsorden, som er blevet udarbejdet af Formandskonferencen på mødet torsdag den 21. oktober 2010 i henhold til forretningsordenens artikel 130 og 131, er blevet omdelt.
<P>
Der er foreslået følgende ændringer:
<P>
Onsdag:
<P>
Grundlaget for forhandlingen om "Styrkelsen af OSCE: EU's rolle" vil være en redegørelse fra Rådet på vegne af Kommissionens næstformand og Unionens højtstående repræsentant for udenrigsanliggender og sikkerhedspolitik.
<P>
Gauzès' betænkning om forvaltere af alternative investeringsfonde og Kommissionens redegørelse om lov om det indre marked vil blive behandlet i nævnte rækkefølge efter forhandlingen om EU's eksterne strategi for passagerlisteoplysninger og inden den mundtlige forespørgsel om innovationspartnerskaber.
<P>
Fru Griesbecks to henstillinger om aftalen mellem EU og Georgien er blevet taget af dagsordenen.
<P>
Torsdag:
<P>
Fru Lichtenbergers betænkning om ophævelse af Krzysztof Liseks immunitet er blevet opført på afstemningslisten for torsdag.
<P>
Afstemningen om Parlamentets forslag om "Afslutning af regnskaberne for Det Europæiske Politiakademi for regnskabsåret 2008" er blevet udsat til næste mødeperiode.
<P>
Afstemningen om forslag til beslutning om Ukraine er blevet udsat til mødeperioden november II i Strasbourg.
<SPEAKER ID="021" NAME="Marta Andreasen" AFFILIATION="EFD">
(EN) Hr. formand! Vores gruppe er imod afslutningen af regnskabet for CEPOL, da denne institutions anmodning om decharge blev afslået som følge af uregelmæssigheder. Vi mener, at beslutningerne skal træffes omgående, og at afstemningen således ikke kan udsættes.
<SPEAKER ID="022" NAME="William" AFFILIATION="The Earl of) Dartmouth  (EFD">
(EN) Hr. formand! Mit indlæg bliver ganske kort. Der er en meget lang og jævn tradition forbundet med EU's regnskabsprocedurer. Jeg har forstået, at Revisionsretten for 14. gang i træk har afslået at underskrive budgettet. Det organ, der er genstand for den nuværende drøftelse, har en tilsvarende og, i det omfang dette er muligt, endnu mere jævn tradition. Det er vigtigt, at Parlamentet behandler dette spørgsmål fremover, hvis Parlamentet skal have nogen form for troværdighed inden for dette område.
<SPEAKER ID="023" NAME="Véronique Mathieu" AFFILIATION="PPE">
(FR) Hr. formand! Jeg erindrer om, at jeg var ordfører for betænkningen om decharge for gennemførelsen af budgettet for Det Europæiske Politiakademi (CEPOL). Jeg kan fortælle, at vi i Budgetkontroludvalget i samarbejde med skyggeordførerne planlagde en høring den 30. november om denne decharge og afslutning af regnskaberne med henblik på ikke blot at høre direktøren for CEPOL, men ligeledes akademiets bestyrelsesformand, og at Budgetkontroludvalget endnu ikke har afsluttet undersøgelsen vedrørende dechargen for 2008.
<P>
Den nye direktør for CEPOL har foretaget nogle ændringer i regnskabet for 2008. Det ville imidlertid gøre mig ked af det, hvis Parlamentet ikke færdiggjorde denne undersøgelse, og jeg foreslår først og fremmest, at Parlamentet undlader at afslutte regnskaberne. Vi ville virkelig begå en alvorlig fejl, hvis vi afsluttede regnskaberne i denne mødeperiode.
<SPEAKER ID="025" NAME="Elmar Brok" AFFILIATION="PPE">
(DE) Hr. formand! På vegne af min gruppe, anmoder jeg om en afstemning. Den er allerede blevet udsat én gang, nemlig inden valget. Vi bør ikke på nuværende tidspunkt udskyde til efter topmødet mellem EU og Ukraine. I dette beslutningsforslag opfordrer vi til, at topmødet og ligeledes Kommissionen og Rådet hurtigt fremskynder forhandlingerne med Ukraine om frihandelsaftalen, visumlempelse og spørgsmålet om associeringsaftalen. Vi ønsker ligeledes, at der skal afholdes drøftelser om, at oppositionen var dårligt stillet ved regional- og lokalvalget, at den ikke fik lov til at stå alle steder, og at der desuden er et stadig tættere samarbejde mellem den udøvende og den dømmende magt.
<P>
Det er væsentligt at gøre det klart, at vi er positivt indstillet over for Ukraine. Det er et europæisk land, der skal have et europæisk perspektiv. Vi ønsker ikke, at Ukraine skal falde i hænderne på et autoritært regime, der gør det umuligt at nå dette mål. Vi skal vedtage en beslutning inden topmødet, da det ellers kan fejlfortolkes i retning af, at Parlamentet ikke er imod denne negative situation. Vi har set, at næsten alle valgobservatørorganisationerne konkluderer, at valgene var problematiske. Vi er praktisk talt de sidste, der udtrykker en holdning hertil. Vi bør ikke foranledige, at vi mister troværdighed udadtil.
<SPEAKER ID="026" NAME="Gunnar Hökmark" AFFILIATION="PPE">
(EN) Hr. formand! Dette handler i meget høj grad om, hvorvidt Parlamentet skal handle før eller efter, nemlig før topmødet eller efter topmødet. Det handler i meget høj grad om forsøget på at få indflydelse eller at begrænse os til at fremsætte bemærkninger efterfølgende. Det skal med rimelighed siges, at nogle ting i Ukraine bevæger sig i den rigtige retning, men der er mange ting, der bevæger sig ud af det forkerte spor, og hvis de fortsætter i den retning, vil Ukraine blive trukket længere og længere væk fra et europæisk samarbejde.
<P>
Når vi gør opmærksom på bekymringer, er det ikke for at forsøge at skabe bekymringer. Vi forsøger tværtimod at fjerne dem, og derfor ønsker vi en vedtagelse af beslutningsforslaget nu. Vi ved, at det ukrainske samfund og den ukrainske regering er særdeles interesserede i at høre Parlamentets holdning til disse spørgsmål. Hvis vi åbner munden, vil de lytte opmærksomt. Hvis vi forholder os tavse, vil de også bemærke det. Derfor støtter vi en vedtagelse af beslutningen i denne mødeperiode.
<SPEAKER ID="027" NAME="Hannes Swoboda" AFFILIATION="S&amp;D">
(DE) Hr. formand! Jeg er noget overrasket, for alle parterne havde aftalt, at der skulle vedtages en nøje gennemarbejdet beslutning i mødeperioden november II i Strasbourg. Naturligvis har alle ret til at skifte standpunkt. Jeg mener ganske enkelt, at det for det første ville være fornuftigt at afvente valgobservatørernes rapport, således at vi, når denne er blevet klart fremlagt, herefter kan basere vores erklæringer herpå. For det andet hersker der ingen tvivl om, at der efter vores mening var problemer med dette valg, og at disse problemer i nogle tilfælde var alvorlige. Vi forsvarer ikke denne situation for enhver pris, men jeg anmoder om, at Gruppen af Det Europæiske Folkeparti (Kristelige Demokrater) heller ikke for enhver pris forsvarer oppositionen. Hvis De forholdt Dem lige så kritisk til oppositionen, som vi forholder os til regeringen, ville vi kunne finde en fællesnævner.
<P>
Jeg slår til lyd for, at vi betragter situationen i Ukraine ud fra et objektivt synspunkt og ikke med de partipolitiske briller på. Jeg henstiller, at vi træffer vores beslutning i november. Hvis et flertal i dag beslutter, at afstemningen skal gennemføres i dag, anmoder jeg om og opfordrer jeg kraftigt til, at PPE-Gruppen samarbejder med os om at finde en fælles kritisk fremgangsmåde i forhold til alle de væsentlige emner og ikke blot i forhold til regeringen.
