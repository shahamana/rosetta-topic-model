<CHAPTER ID="002">
Erklæringer fra formanden
<SPEAKER ID="006" NAME="Formanden">
Mine damer og herrer! Vi har for nylig modtaget de kedelige nyheder om, at ETA har skudt den franske politibetjent, Jean-Serge Nérin. Dette viser os, at problemet med terrorisme i Europa endnu ikke er blevet løst. På vegne af Parlamentet og mig selv vil jeg gerne kondolere over for den myrdede politibetjents familie. Jeg håber, at det spanske og det franske politi vil retsforfølge ikke blot morderne, men også dem, der beordrede drabet.
<P>
Andre foruroligende nyheder er anholdelsen i Cuba af 30 deltagere i en demonstration arrangeret af "Ladies in White"gruppen. "Ladies in White" er mødre og koner til fængslede oppositionsaktivister. I 2005 tildelte Europa-Parlamentet "Ladies in White" Sakharovprisen. Vi hilser i dag disse modige kvinder, og vi tænker på dem og deres vanskelige situation.
