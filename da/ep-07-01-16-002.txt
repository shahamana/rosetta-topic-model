<CHAPTER ID="002">
Bekendtgørelse af kandidaturer til valg af formand
<SPEAKER ID="006" NAME="Formanden">
Jeg minder om, at valget af formanden finder sted fra kl. 10.00, og jeg gør opmærksom på, at der i overensstemmelse med artikel 11, stk. 2, i forretningsordenen ikke må finde nogen forhandling sted om andre spørgsmål end valget af formanden og valgs prøvelse.
<P>
Jeg minder desuden om, at i henhold til artikel 12, stk. 1, i forretningsordenen skal indstilling af kandidater til posten som formand for Europa-Parlamentet ske med de pågældendes samtykke, og at de udelukkende kan indstilles af en politisk gruppe eller mindst 40 parlamentsmedlemmer.
<P>
Jeg har i overensstemmelse med forretningsordenens bestemmelser modtaget følgende indstillinger af kandidater til posten som formand for Europa-Parlamentet:
<P>
Jens-Peter Bonde
<P>
Monica Frassoni
<P>
Hans-Gert Poettering
<P>
Francis Wurtz
<P>
Kandidaterne har meddelt, at de accepterer deres indstilling. Jeg vil ligeledes minde om, at i henhold til artikel 13, stk. 1, skal en kandidat for at blive valgt opnå absolut flertal i de tre første valgrunder. Der tages ikke højde for blanke og ugyldige stemmesedler ved stemmeoptællingen.
<P>
(Formanden udtog stemmetællerne ved lodtrækning)
<P>
Følgende parlamentsmedlemmer er udpeget som stemmetællere:
<P>
Åsa Westlund
<P>
Edit Herczog
<P>
Mogens N.J. Camre
<P>
Jamila Madeira
<P>
Ioannis Kasoulides
<P>
Thomas Wise
<P>
Gitte Seeberg
<P>
Dariusz Rosati
<P>
Jeg udpeger nu stemmetællerne for de forskellige stemmeurner. De udpeges i alfabetisk rækkefølge.
<P>
Før vi går i gang med valget, vil jeg give ordet til de fire kandidater, så de kan holde en tale, der ifølge forretningsordenen højst må vare fem minutter.
<SPEAKER ID="007" NAME="Jens-Peter Bonde" AFFILIATION="IND/DEM">
- (EN) Hr. formand, mine damer og herrer! Vi har siden 2004 vidst, at hr. Poettering bliver vores nye formand, men vi kan stadig undgå en kroning. Afstemningen i dag er en hemmelig afstemning. Jeg ønsker at opfordre alle medlemmer til at bruge deres stemmer i første runde til at vise hr. Poettering, at der er stort behov for reformer.
<P>
Vedrørende spørgsmålet om ét hjemsted bør vores nye formand på næste Formandskonference foreslå en fremskyndet forhandling om vores hjemsteder og vores kalender for 2008. Vi kunne ganske enkelt foreslå at mødes i den by, hvor Kommissionen holder møde, og her nævnes ikke specielt Bruxelles eller Strasbourg, og derefter anmode Kommissionens formand og de relevante kommissærer om at uddybe deres forslag fra samme dags møde i Kommissionen og modtage vores politiske kommentarer.
<P>
Sådan fungerer et rigtigt parlament. Derefter kunne vi have en fastlagt time med velorganiseret stemmeafgivelse på alle områder med fælles beslutningstagning og mulighed for at opnå de magiske 393 stemmer til vores ændringsforslag. Efter præsidentvalget i Frankrig i maj kunne vi invitere den nye franske præsident og Belgiens og Luxembourgs statsministre til at deltage i en diskussion om en varig løsning vedrørende placeringen af et hovedsæde.
<P>
Hvad angår afstemning skal vores nye formand afvise enhver afstemning, som ikke er tilstrækkeligt forberedt på udvalgsplan. Vi skal stemme om betydningsfulde politiske forskelle, ikke formaliteter. Sidste år havde vi 5.500 afstemninger, hvor meget få medlemmer ved, hvad de stemte på.
<P>
Vedrørende bedre lovgivning har Parlamentet reel indflydelse i forligsudvalgene, men vi er dårligt organiseret. Vi har brug for juridiske eksperter på alle områder for at skabe ligevægt i forhold til Kommissionen. Vi skal fokusere på lovgivning i stedet for at spilde tid på at diskutere områder, hvor Parlamentet ikke har nogen indflydelse.
<P>
Angående tildelingen af ordførerposter og andre poster skal vi være mere fleksible og tage højde for personlige kvalifikationer. D'Hondt-systemet er ganske enkelt for ufleksibelt. Hvorfor ikke bruge Sainte-Laguë-metoden i stedet? Det er også et proportionelt system, men systemet giver mulighed for, at både de mindre delegationer i de store grupper - dvs. flertallet af medlemmerne - og de mindste grupper og løsgængerne kan få mere interessante poster at vælge imellem.
<P>
Med hensyn til facaden på bygningerne i Strasbourg reklameres der stadig for den forfatning, som blev forkastet af de franske og hollandske vælgere. Bygningerne tilhører ikke et ministerium for propaganda, det er et parlament. Parlamentet træffer beslutningerne, men skal ikke have en fælles holdning. Der er flertal og mindretal, men alle synspunkter og alle medlemmer er ligeværdige, så jeg ønsker at opfordre personalet til at fjerne alt institutionelt propaganda til støtte af specifikke synspunkter.
<P>
Vedrørende repræsentation i udlandet har Udvalget om Konstitutionelle Anliggender sendt 58 repræsentanter til forhandlingen om forfatningen med medlemsstaternes nationale regeringer. 54 af disse er tilhængere af forfatningen, og kun fire er modstandere. I 7 ud af 11 møder har modstanderne slet ikke været repræsenteret.
<P>
Forholdsmæssigt repræsenterer disse tal ikke de 137 medlemmer, der stemte nej til forfatningen. Vores nye formand skal sikre, at de forskellige synspunkter er retfærdigt repræsenteret i udlandet. Der skal være lige muligheder for tilhængere og modstandere, hvis vi skal genoptage processen for forfatningen under det tyske formandskab. Et demokrati vurderes også på den måde, hvorpå det behandler mindretal.
<P>
Hvad angår personalepolitik er de fleste ledende administrative stillinger fordelt blandt de to store grupper. Vores næste formand bør udarbejde et forslag til et nyt system i fremtiden og straks opfordre personalet til at afbryde deres særlige forbindelser med deres politiske grupper. Personalet skal være politisk neutralt og tjene alle medlemmerne.
<P>
Med hensyn til formandens egen position kan vores næste formand etablere en "ny" gammel tradition. Hvorfor ikke holde op med at deltage i de politiske gruppemøder og afstemninger og vise, at vores næste formand er en dedikeret formand for os alle? Hvorfor ikke indføre denne gode gamle tradition fra det første parlament i verden, nemlig parlamentet i Westminster?
<P>
Endelig ønsker jeg at byde Joseph Daul velkommen som den nye leder af PPE-DE-Gruppen. Alle er uskyldige, indtil det modsatte er bevist. Jeg vil gerne vide, om dette princip blev understreget i PPE-DE-Gruppen, da de forkastede hr. Hökmark til fordel for hr. Daul i en afstemning med meget knebent flertal.
<P>
(Bifald)
<SPEAKER ID="008" NAME="Monica Frassoni" AFFILIATION="Verts/ALE">
(IT) Hr. formand, mine damer og herrer! Europa-Parlamentet er det eneste overstatlige parlament i verden, som har reelle lovgivningsbeføjelser og vælges ved almindelige direkte valg, og formanden er Parlamentets stemme og ansigt. Når jeg opstiller til valget i dag, er det netop, fordi jeg mener, at ambitionerne om at gøre den europæiske dimension af demokratiet og evnen til at repræsentere flertallets ønske, idet man bevarer sin egen selvstændige dømmekraft og respekterer de enkelte parlamentsmedlemmers værdi, er nødvendige karakteristika for den, der vælges som formand for Europa-Parlamentet.
<P>
I de kommende to et halvt år vil formanden - som forhåbentlig bliver en kvinde - ofte skulle bevise, at han eller hun er i stand til at repræsentere en institution, der ikke er afhængig af medlemsstaternes interesser eller af de økonomiske lobbyers pres, og som forstår at tale til en befolkning, der er stadig mere splittet og ligeglad.
<P>
(FR) Formanden bør vise, at han eller hun er i stand til at kæmpe for de forfatningsmæssige rettigheder, Europa-Parlamentet har opnået. Vi bør vide at forsvare disse afgørende og legitime rettigheder, når vi får at vide - næste gang kommer budskabet måske fra fru Merkel - at der for at finde vej ud af den forfatningsmæssige blindgyde ikke er nogen grund til at skulle omkring Europa-Parlamentet eller en offentlig debat. Det er fuldt tilstrækkeligt med en hurtig forhandling regeringerne imellem. Det vil resultere i endnu en regeringskonference for lukkede døre, som blot vil frembringe endnu et discountkompromis.
<P>
(ES) Hr. formand! I en verden, hvor selv Kommissionen og nogle medlemsstater accepterer, at overtrædelser af de individuelle og kollektive rettigheder kan være en acceptabel pris at betale på det økonomiske område, i forbindelse med kontrollen med ressourcerne og bekæmpelsen af terrorismen, skal Europa-Parlamentet og dets formand blive ved med at tale på vegne af alle de mennesker, der ikke kan tale og handle frit, og give dem legitimitet, uanset hvor de befinder sig, og de skal blive ved med offentligt at fordømme ubekvemme sandheder, som de allerede har gjort i forbindelse med Tjetjenien og Kina, CIA's flyvninger, Guantánamo, Cuba og en række andre spørgsmål.
<P>
(Bifald)
<P>
(EN) Den valgte formand skal sikre, at spørgsmålet om hjemsted ikke fortsat fejes ind under gulvtæppet af de store grupper. Over en million borgere har undertegnet et andragende om ét hjemsted for Parlamentet, men de store grupper ignorerer fortsat enhver diskussion om dette hjemsted. Spørgsmålet er vigtigt af hensyn til vores institutions troværdighed, uanset om vi bryder os om det eller ej. Uanset hvilken metode vi vælger, skal vi have en klar holdning til spørgsmålet, og det indebærer som minimum en drøftelse af spørgsmålet.
<P>
Den valgte formand skal endvidere prioritere interne reformer, som har været blokeret alt for længe. Vores forhandlinger skal være mere interessante og relevante, og det vil helt klart medføre større fleksibilitet. Den nye formand skal henvende sig til Rådet og Kommissionen og opfordre dem til at forbedre kvaliteten af svarene under spørgetiden og redegørelserne og sikre, at svarene ikke blot er diplomatisk snak, men også motiverende for vores medlemmer under mødet.
<P>
(DE) Mine damer og herrer! Hvis bedre regeringsførelse også er ensbetydende med at vedtage færre love, så må man også give sig selv de instrumenter, der skal til for at vurdere deres konsekvenser og kontrollere anvendelsen af de europæiske love bedre. Parlamentsformanden bør imidlertid ikke kun være tilgængelig for alle grupper, han skal også være garant for, at Parlamentets personale til stadighed er autonomt i forhold til de politiske strømninger.
<P>
(Bifald)
<P>
Der må sættes en stopper for den fremherskende tendens til en stadig tydeligere politisk farvning af forvaltningen og en klar opdeling af posterne mellem PPE-DE og PSE, som er nedværdigende for mange af vores embedsmænd, og som vil svække vores institution.
<P>
(EN) Kære kolleger! Jeg har bedt om Deres støtte i dag, da jeg mener, at vi på tværs af alle politiske holdninger deler en ægte bekymring om de risici og farer, der opstår hvis Parlamentet bliver for tilbageholdende og medgørligt. Vi kan og skal vende denne udvikling, og uanset hvad der kommer ud af afstemningen, lover jeg at yde en meget stor indsats for at finde en løsning på den vanskelige opgave, som det vil være at skabe et samarbejde om indførelse af ændringer.
<P>
(Kraftigt og vedvarende bifald fra Verts/ALE-Gruppen)
<SPEAKER ID="014" NAME="Hans-Gert Poettering" AFFILIATION="PPE-DE">
(DE) Hr. formand, mine damer og herrer! Jeg stiller i dag op til posten som formand for Europa-Parlamentet, fordi jeg sammen med Dem vil arbejde for borgerne i EU, for retfærdighed og solidaritet mellem vores folk.
<P>
Jeg stiller op på grundlag af mit hidtidige arbejde i Europa-Parlamentet siden det første direkte valg i 1979. I Regionaludviklingsudvalget, hvor jeg begyndte som koordinator for min gruppe, stiftede jeg bekendtskab med bekymringerne i de struktursvage områder i hele Europa. Gennem 10 år var jeg formand for Underudvalget om Sikkerhed og Forsvar i en tid, hvor man smilede lidt ad os, da vi tog fat på dette arbejde. Jeg husker især det fremragende samarbejde med Klaus Hänsch, vores tidligere formand.
<P>
Som næstformand for vores gruppe havde jeg - og det er jeg især stolt af - for min gruppe og vores politiske familie ansvaret for Amsterdam-traktaten, som gav Europa-Parlamentet dets gennembrud i forbindelse med lovgivningen. Så har jeg haft ansvaret for spørgsmålene omkring udvidelsen. Alle, som var vidner til det, ved, at jeg fra starten af arbejdede for, at alle de centraleuropæiske lande, som i dag er medlem af EU, skulle behandles på lige fod under forhandlingerne. Det glæder mig meget, at de centraleuropæiske lande i dag tilhører vores værdifællesskab i EU.
<P>
(Bifald)
<P>
Som gruppeformand kritiserede jeg Nice-traktaten her i denne sal. Jeg sagde dengang i december 2000: "Vi har brug for endnu en reform. Vi har brug for et stort konvent, som beskæftiger sig med Europas fremtid." Jeg er lykkelig for, at denne opfattelse fik støtte fra vores gruppe og senere også fra næsten hele Europa-Parlamentet.
<P>
På dette grundlag vil jeg gerne opnå følgende sammen med Dem: Europa skal være borgernes Europa. Det er vores fælles opgave gennem overbevisende arbejde at vinde borgerne for vores storartede projekt, nemlig at forene vores kontinent og samtidig bevare vores folks identiteter. Vi har brug for et endnu bedre samarbejde med de nationale parlamenter, men ikke kun på nationalt niveau. Også vores regioner, byer og kommuner er Europas grundlag. Vi har brug for et tillidsfuldt samarbejde. Vi er ikke modstandere, vi arbejder for det fælles mål, som er vores kontinents enhed.
<P>
Jeg vil gerne yde mit engagerede bidrag til at gennemføre substansen i forfatningstraktaten. EU med 500 millioner mennesker har brug for reformer. Vi må med fredelige midler kæmpe for at få gennemført disse reformer. Jeg vil tilføje, at dette Europa kun har en chance, hvis vi står inde for vores værdier. Derfor er de værdier, som vi har aftalt i Del II i forfatningen, også vigtige, og vi må gennemføre dem i fællesskab.
<P>
Endelig vil jeg gerne sammen med Dem yde mit bidrag til dialogen mellem kulturerne, især med den arabiske og islamiske verden. I de sidste fem-seks år har jeg besøgt 16 arabiske lande. Vi har brug for et bedre samarbejde. Vi ønsker partnerskab og - hvis det er muligt - venskab med den arabiske og islamiske verden på grundlag af vores overbevisninger. Vi respekterer andre overbevisninger, men vi må gå fredeligt ind i fremtiden.
<P>
Jeg har altid været og vil altid være advokat for menneskerettighederne. Igen og igen har vi kritiseret situationen i Tjetjenien og massakrerne. Og jeg siger som en ven af USA: "Guantánamo er ikke forenelig med vores europæiske retsorden!"
<P>
(Bifald)
<P>
Jeg vil gerne takke PPE-DE-Gruppen og dens formand Joseph Daul samt Den Socialdemokratiske Gruppe og dens formand Martin Schulz varmt for deres støtte, ligesom jeg takker for støtten fra Den Liberale Gruppe med formanden Graham Watson, for støtten fra UEN-Gruppen med formanden Brian Crowley samt for støtten fra yderligere medlemmer.
<P>
Jeg vil gerne udtrykke min respekt for mine medkandidater, som stiller op som gruppeformænd. Sammen med Dem, mine damer og herrer, vil jeg med stort engagement arbejde for integrationen af vores europæiske kontinent, som jeg har gjort hidtil siden 1979. Jeg lover Dem, at jeg vil være en fair og objektiv formand for Europa-Parlamentet. Jeg beder om Deres tillid!
<P>
(Bifald)
<SPEAKER ID="015" NAME="Francis Wurtz" AFFILIATION="GUE/NGL">
(FR) Hr. formand, mine damer og herrer! Alle i min gruppe, herunder de medlemmer, som er lovligt forhindret i at være til stede i dag, har erklæret, at de støtter mit kandidatur. Hvorfor? Vi har altid betragtet valget af formand for Europa-Parlamentet som en vigtig politisk handling og dermed ikke en anledning til at udviske vores indbyrdes politiske forskelle, men tværtimod en anledning til klart at give udtryk for disse, i alt fald i forbindelse med første valgrunde, hvis der bliver flere. Dette finder vi ikke mindst afgørende denne gang, hvor anden halvdel af valgperioden vil være præget af debatten om Europas fremtid. Hr. Poettering kæmper i denne forbindelse standhaftigt og utvetydigt for en opfattelse af Europa, som hovedparten af de konservative og de liberale parlamentsmedlemmer samt medlemmerne af Gruppen for Det Europæiske Folkeparti (Kristelige Demokrater) og De Europæiske Demokrater og Gruppen Union for Nationernes Europa uden problemer kan tilslutte sig.
<P>
De vil nok medgive, at jeg personligt her i Europa-Parlamentet kæmper med samme standhaftighed og utvetydighed som hr. Poettering for en anden opfattelse af Europa, for et alternativ til det, vi betegner som det liberale Europa.
<P>
Skulle jeg definere denne opfattelse i store træk, ville jeg pege på fem aspekter. Først og fremmest er der det sociale aspekt. Vi må ophøre med at skabe konkurrence mellem de sociale modeller, hvilket systematisk svækker flere generationers sociale landvindinger. Dernæst er der det økologiske aspekt. Vi bør modstå den stadig stærkere fristelse til at dæmpe vores ambitioner i konkurrenceevnens navn i en åben økonomi. Endvidere er der det solidariske aspekt. Enhver form for udstødelse bør være bandlyst. Vi bør med alle de instrumenter, vi har til rådighed, bekæmpe udviklingsmæssige uligheder og vende "Fort Europa" ryggen. Ikke mindst er der det demokratiske aspekt. Der er grund til at fremme den kritiske sans, vove at lade borgerne få ordet, acceptere, at forhold sættes under fornyet debat, hvor dette er påkrævet. Endelig er der den globale dimension. Vi bør udnytte vores indflydelse til at ændre de internationale relationer. Vi bør gøre fælles sag i kampen mod krigen i Irak, kæmpe for en retfærdig fred i Palæstina og for et ægte partnerskab med Afrika. I forhold til USA bør vi forfølge princippet om, at vi nok er allierede, men ikke stiller os på linje.
<P>
Mit kandidatur tager udelukkende sigte på at give de kolleger, som kan identificere sig med kravet om kritisk sans i forhold til den nuværende model og med viljen til forandring, mulighed for at give udtryk for deres overbevisning. Demokrati er accept af flertallets valg, og der hersker ikke tvivl om, at hr. Poettering bliver Europa-Parlamentets næste formand og vil være alles formand. Demokrati er imidlertid også respekt for mennesker. Jeg vil gerne gentage, at jeg kun har grund til at være tilfreds med hr. Poetterings loyalitet og samarbejdet med ham i Formandskonferencen, hvor vi begge har haft sæde i syv og et halvt år.
<P>
Demokrati er imidlertid først og fremmest debat om anskuelser, og om et øjeblik udmøntes det i en afstemning, som vil være klar og tydelig og stemmerne afgivet efter overbevisning. Vi er alle politisk ansvarlige. Derfor har jeg personligt heller ikke fundet det nødvendigt at føre nogen form for valgkampagne. Hvert enkelt medlem må samvittighedsfuldt påtage sig sit ansvar.
<SPEAKER ID="016" NAME="Formanden">
Jeg vil gerne takke de fire talere for deres taler og for, at de ikke overskred deres taletid.
