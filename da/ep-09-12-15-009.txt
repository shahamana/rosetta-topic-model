<CHAPTER ID="009">
Stemmeforklaringer
<P>
Mundtlige stemmeforklaringer
<SPEAKER ID="082" NAME="Aldo Patriciello" AFFILIATION="PPE">
(IT) Hr. formand, mine damer og herrer! Jeg glæder mig over det fortrinlige arbejde udført af ordføreren og alle de medlemmer, der har arbejdet hen imod etableringen af dette nye instrument, som vil gøre det muligt at bevilge mikrokreditter til små og mellemstore virksomheder og til personer, der har mistet deres arbejde i de seneste år.
<P>
I lyset af de 3 mio. forsvundne arbejdspladser alene i EU og bankernes vanskelighed med at bevilge kredit vil dette instrument gøre det nemmere at få adgang til de nødvendige ressourcer for dem, der ønsker at starte en ny virksomhed.
<P>
Jeg er sikker på, at dette nye initiativ vil være med til at skabe nye arbejdspladser, især hvis vi indfører nye ledsageforanstaltninger såsom midler til uddannelse, hvilket vil hjælpe unge mennesker med at etablere investeringsprojekter.
<P>
Dette instrument må vedtages hurtigst muligt for at puste nyt liv i små og mellemstore virksomheder, der repræsenterer livsnerven i den europæiske økonomi.
<SPEAKER ID="083" NAME="Dimitar Stoyanov" AFFILIATION="NI">
(BT) Hr. formand! Jeg stemte for betænkningen om finansielle foranstaltninger. Jeg tror, at denne facilitet er meget hensigtsmæssig netop nu, og at den vil have en meget positiv indflydelse, hvis den anvendes korrekt, som den blev i mit land, Bulgarien. I øjeblikket er klimaet yderst ugunstigt for små iværksættere, som med de begrænsede muligheder, der findes, ikke har nogen mulighed for at opnå kredit i bankerne.
<P>
Alle bankerne følger en politik, der dybest set er inkompatibel med grundidéen bag banker. Jeg har en fornemmelse af, at bankerne med vilje opfinder et stadig voksende antal vilkår alene for, at de kan undgå at yde kredit. Men uden kredit kan en virksomhed ikke fungere.
<P>
Men når disse virksomheder bliver bevilget kredit, er de forpligtet til at yde garantier på 100-150 %, hvilket udsætter dem for risiko for at gå konkurs. Derfor mener jeg, at EU og Parlamentet i dette tilfælde har gjort det helt rigtige med denne betænkning, som virkelig vil bidrage til udviklingen af Europas og Bulgariens økonomier.
<SPEAKER ID="084" NAME="Diane Dodds" AFFILIATION="NI">
(EN) Hr. formand! Jeg vil gerne gøre det klart, at jeg mener, at det er en vældig god idé at hjælpe små virksomheder, en idé, der bør forfølges på nationalt plan. Jeg er voldsomt bekymret over dette forslag, over ansvarligheden for de penge, der skal lånes ud, og over tilbagebetalingen af dem.
<P>
Jeg vil opfordre de nationale regeringer til at gøre alt, hvad de kan for at hjælpe små virksomheder, som udgør rygraden i vores økonomi. EU kan hjælpe ved at slække på reguleringen og stille midler til rådighed på nationalt plan.
<SPEAKER ID="085" NAME="Syed Kamall" AFFILIATION="ECR">
(EN) Hr. formand! Vi gik ind for dette forslag. Jeg anser det for meget vigtigt, at vi hjælper iværksættere i hele EU og i medlemsstaterne med at skabe velstand og arbejdspladser og føre mennesker ud af fattigdom. Jeg er også taknemmelig for, at vi i stedet for nyt forbrug så på muligheden for at tage pengene fra det eksisterende budget og bruge det til at sikre endnu større forbrug fra den private sektor.
<P>
Men jeg på påpege, at vi er nødt til at være meget forsigtige her, når vi bruger statslig finansiering og skatteydernes penge. Jeg kender til nogle mikrofinansieringsfaciliteter i min valgkreds, f.eks. den glimrende Croydon Caribbean Credit Union, der hjælper underprivilegerede samfund med at slippe ud af fattigdom. Disse faciliteter er blevet presset ud af markedet af lokale myndigheder og andre statslige mikrofinansieringsfaciliteter. I forbindelse med arbejdet for større adgang til mikrofinansiering er det vigtigt, at vi ikke presser de mange fortrinlige private aktører ud, som allerede findes.
<SPEAKER ID="086" NAME="Alfredo Pallone" AFFILIATION="PPE">
(IT) Hr. formand, mine damer og herrer! Jeg tror, at vi alle er enige om mikrokreditter, men vi bør også drøfte finansielle ressourcer. Jeg mener, at det er vores pligt at styrke denne finansielle ressource.
<P>
Vi må også være forsigtige med ikke at yde mikrokredit til yderligere interessenter i små og mellemstore virksomheder, for mikrokredit opstod for at hjælpe de mindre heldige af arbejdsmarkedets parter. Samtidig må vi også drøfte et kulturelt spørgsmål, for i mange lande, især i lande med de største behov, er den rigtige kulturelle tilgang til at fremskaffe disse beløb ikke til stede. Jeg tror fuldt og fast, at disse instrumenter først bør vedtages af de pågældende regeringer.
<P>
Europa har to hastigheder. Den ene er hastigheden for de lande, der allerede har indført denne tilgang, f.eks. Frankrig og Tyskland, og så er der andre lande, der er nødt til at anlægge en kulturel tilgang til spørgsmålet i stedet. Kort sagt er det min overbevisning, at det sande problem, det, der virkelig er på spil i Europa, er, at det ikke kun er et spørgsmål om at tilvejebringe finansiering som et mål i sig selv, men at vi må forsøge at skabe forhold, hvorunder de mindst heldige arbejdstagere kan skabe deres egen beskæftigelse.
<P>
Skriftlige stemmeforklaringer
<SPEAKER ID="089" NAME="Luís Paulo Alves  " LANGUAGE="PT">
Jeg stemte for oprettelsen af denne mikrofinansieringsfacilitet for beskæftigelse, eftersom den sigter mod at skabe muligheder for arbejdsløse og mod at tilskynde til iværksætteri. Denne facilitet, som er rettet mod folk, der ønsker at starte eller udvikle en mikrovirksomhed (mindre end 10 medarbejdere og en omsætning på under 2 mio. EUR), vil åbne nye horisonter for mange arbejdsløse. Økonomiens aktuelle tilstand taget i betragtning ville det have været nyttigt, hvis dette vigtige program var blevet iværksat tidligere, for det har længe været svært for folk at få kredit.
<P>
Eftersom faciliteten er rettet mod offentlige og private organisationer, der yder mikrokredit til enkeltpersoner og mikrovirksomheder på nationalt, regionalt og lokalt plan i EU's medlemsstater, skal den overvåges nøje af de relevante organer for at sikre, at kreditten faktisk når frem til de steder, hvor der er mest brug for den, og at vi ikke ser en gentagelse af de situationer, der opstod under den sidste finanskrise.
<SPEAKER ID="090" NAME="Andrew Henry William Brons  " LANGUAGE="EN">
Jeg går ind for, at staten skal yde mikrofinansiering til enkeltpersoner for at hjælpe dem med at etablere små virksomheder. Men jeg er imod, at EU gør det. Ikke desto mindre stemte jeg for nogle ændringsforslag, fordi det hele tiden har været sandsynligt, at beslutningen ville blive vedtaget, og jeg ønskede at forbedre beslutningen så meget som muligt. "Blokeringen" af afstemningen om flere ændringsforslag forhindrede mig i at stemme separat om visse ændringsforslag.
<SPEAKER ID="091" NAME="David Casa  " LANGUAGE="EN">
En af de mest skadelige følger af den globale økonomiske krise er bankernes manglende kreditgivning, hvilket forhindrer enkeltpersoner og store selskaber fra at gennemføre deres økonomiske aktiviteter. Kommissionens forslag indeholder bestemmelser om etablering af en mikrofinansieringsfacilitet, der skal afhjælpe den aktuelle tilbageholdenhed, som banker og andre finansielle institutioner udviser i forhold til at yde finansiering. Af denne grund har jeg valgt at støtte ordføreren på dette punkt og stemme for betænkningen.
<SPEAKER ID="092" NAME="Nikolaos Chountis  " LANGUAGE="EL">
Jeg stemte imod betænkningen, fordi arbejdsløsheden, som er konstant stigende i EU, ikke kan bekæmpes med et mikrofinansieringsprogram. Der er brug for integrerede programmer med tilstrækkelig finansiering i en separat budgetpost, programmer, der fokuserer på at bekæmpe ungdomsarbejdsløsheden, som er ekstremt høj især i Grækenland, hvor en ud af fire unge under 25 er arbejdsløs.
<P>
Overordnet betragtet har vi brug for politikker, der tilskynder til en forøgelse af Fællesskabets budget og forkaster stabilitetspagtens neoliberale ramme og de små budgetunderskud. Jeg mener også, at finansiering inden for rammerne af denne mekanisme bør være fuldstændig frivillig og ikke på nogen måde må tvinge nogen til at bruge mekanismen ved at true med, at deres sociale sikringsydelser bliver forringet eller reduceret. Desværre blev ændringsforslag herom, som jeg og mine kolleger fra Den Europæiske Venstrefløjs Fællesgruppe/Nordisk Grønne Venstre havde fremsat, forkastet.
<SPEAKER ID="093" NAME="Diogo Feio  " LANGUAGE="PT">
Nu, hvor Europa befinder sig midt i en dyb økonomisk og finansiel krise, der har medført alvorlige sociale problemer med voksende arbejdsløshed i alle medlemsstaterne, er det vigtigt for EU at etablere effektive mekanismer til at tage hånd om krisen og støtte de værst ramte, herunder de arbejdsløse og virksomheder i vanskeligheder.
<P>
Derfor hilser jeg med glæde oprettelsen af en mikrofinansieringsfacilitet for beskæftigelse, der fokuserer på iværksætteri og giver alle muligheden for at starte egen virksomhed. Der vil være europæisk mikrofinansiering til rådighed i tilfælde, hvor der ikke er adgang til bankkredit, eller adgangen er vanskeliggjort, i form af støtte til mikrovirksomheders vækst samt mentorordninger, coaching og rentestøtte fra Den Europæiske Socialfond.
<P>
Det er også vigtigt at påpege, at denne facilitet alene bør tjene til at støtte iværksætteri som et middel til jobskabelse ved at hjælpe med at virkeliggøre robuste forretningsidéer, og den bør ikke bruges til social støtte eller til at styrke forbruget.
<SPEAKER ID="094" NAME="José Manuel Fernandes  " LANGUAGE="PT">
I den aktuelle situation med økonomisk krise og voksende arbejdsløshed er det vigtigt at fremme væksten i antallet af selvstændige erhvervsdrivende og i etablering og udvikling af mikrovirksomheder. Det mål vil mikrokredit hjælpe med at opnå. Derfor hilser jeg Kommissionens forslag og Parlamentets arbejde på området velkommen. Det er en måde at tilskynde til iværksætteri og hæve beskæftigelsesgraden og den sociale inklusion på. Denne mikrofinansieringsfacilitet supplerer andre programmer, der støtter beskæftigelse og inklusion. Derfor mener jeg, at det er vigtigt, at denne facilitet ikke finansieres på bekostning af eksisterende programmer eller bringer dem i fare.
<P>
Jeg havde allerede stemt for denne facilitet i Budgetudvalget i forbindelse med budgetbehandlingen for 2010, hvorunder der blev oprettet to nye budgetposter, en for operationelle udgifter, der beløber sig til 37,5 mio. EUR, og den anden for administrative udgifter, der beløber sig til 0,25 mio. EUR. Jeg håber, at dette program snart kan træde i kraft, og at godkendelsesproceduren for ansøgninger bliver hurtig og ubureaukratisk.
<SPEAKER ID="095" NAME="Ilda Figueiredo  " LANGUAGE="PT">
Vi beklager, at flertallet i Parlamentet endnu en gang har brudt sit løfte og vedtaget et forslag, der tager penge fra Progress-programmet, som allerede var tydeligt underfinansieret på de sociale aktivitetsområder. Uanset eventuelle overvejelser vedrørende målene med den nye EU-mikrofinansieringsfacilitet er det uacceptabelt, at den skulle finansieres ved at skære i midlerne til eksisterende programmer, i dette tilfælde Progress, et fællesskabsprogram der vedrører beskæftigelse, social inklusion og lige rettigheder.
<P>
Den tekst, som Udvalget om Beskæftigelse og Sociale Anliggender har vedtaget, forkastede tydeligt tanken om at tage finansiering til denne facilitet fra Progress og foreslog oprettelsen af en ny budgetpost med egne ressourcer. "Nye" penge, med andre ord. De ændringsforslag, vores politiske gruppe har fremlagt, fulgte samme principper, men blev forkastet i dag.
<P>
Eftersom de sociale forhold forværres i medlemsstaterne, er det uacceptabelt, at der kanaliseres midler væk fra beskæftigelse og social inklusion til andre prioriteter, der er blevet defineret i mellemtiden, selv om det er til mikrofinansiering.
<SPEAKER ID="096" NAME="Bruno Gollnisch  " LANGUAGE="FR">
Takket være Göncz-betænkningen om mikrokredit og kontroversen i forbindelse med finansiering af dette projekt har jeg undersøgt, hvad dette meget omtalte Progress-program - som venstrefløjen er så opsat på, ikke må miste en eneste øre til finansiering af mikrovirksomheder og individuelle initiativer - går ud på. Hvilket formål tjener Progress, der defineres som "fællesskabsprogrammet for beskæftigelse og social solidaritet"; i virkeligheden i øjeblikket? Det skaber skrivebordsarbejde og finansierer undersøgelser og rapporter. For i øjeblikket er Progress hverken rettet mod de arbejdsløse eller de udstødte, men politiske beslutningstagere og opinionsdannere.
<P>
Der er nogle, der nægter at trække 100 mio. EUR til mikrokreditter ud af det usle beløb på 700 mio. EUR, der er bevilget over syv år. Lidt færre penge til dem, der profiterer af systemet, lidt flere penge til europæere med et konstant budget - det kan man ikke argumentere imod! Tiden er inde til at holde op med at stå og se på vores medborgeres fattigdom og vanskeligheder og i stedet gøre noget. Men jeg har ét forbehold, og det er, at mikrokredit kun er nødvendigt, fordi uansvarlige bankfolk, der er hurtige til at stikke statsstøtten i lommen, ikke gør det, de burde gøre, nemlig at pumpe penge ind i økonomien.
<SPEAKER ID="097" NAME="Françoise Grossetête  " LANGUAGE="FR">
Jeg stemte for Göncz-betænkningen om EU-mikrofinansieringsfaciliteten. Mikrofinansiering handler om mikrokredit (lån på mindre end 25 000 EUR) og mikrovirksomheder (virksomheder med mindre end 10 ansatte).
<P>
I en tid med økonomisk krise og et betydeligt fald i antallet af ydede lån er det afgørende vigtigt, at EU opretter en facilitet rettet mod de mest sårbare såsom arbejdsløse, unge mennesker og små virksomheder.
<P>
Når en økonomi eller arbejdspladser er på spil, er det altafgørende at stimulere væksten med betydelige investeringer. Faciliteten, der vil træde i kraft den 1. januar 2010 (for en fireårig periode), vil få forøget sin finansiering til 100 mio. EUR, og disse penge tages fra budgettet for Progress-programmet (fællesskabsprogrammet for beskæftigelse og social solidaritet). Rådet må høre dette budskab, så der kan nås en aftale i løbet af de næste par dage.
<SPEAKER ID="098" NAME="Sylvie Guillaume  " LANGUAGE="FR">
Jeg stemte for min kollega fru Göncz' betænkning, fordi jeg mener, at det især i forbindelse med en beskæftigelseskrise og social krise er afgørende vigtigt at støtte mikrofinansiering ved at give det sin egen budgetpost. Det er et særligt instrument i kampen mod finansiel udstødelse og fattigdom. I modsætning til hvad Kommissionen beder om, er vi imod tanken om at omfordele bevillinger fra Progress-programmet til EU-mikrofinansieringsfaciliteten, fordi det ville sende et negativt signal til erhvervslivet. Vi må bevare Progress-programmet, som er rettet mod de mest sårbare grupper, og det er medlemsstaternes og EU's fælles ansvar at gennemføre det effektivt under de aktuelle omstændigheder.
<SPEAKER ID="099" NAME="Lívia Járóka  " LANGUAGE="HU">
Jeg er meget begejstret over, at et stort flertal i Parlamentet i dag har vedtaget betænkningen om EU-mikrofinansieringsfaciliteten til fordel for beskæftigelse og social integration. Det planlagte mikrokreditsystem kan bidrage betydeligt til skabelsen af social samhørighed og nye arbejdspladser og ikke mindst hjælpe med at afhjælpe de skadelige virkninger ved den finansielle og økonomiske krise. Under den globale recession er det særlig vigtigt at skabe nye muligheder for borgere, der er blevet presset ud af arbejdsmarkedet og det traditionelle kreditmarked og bane vejen for stabil, langsigtet selvstændig beskæftigelse. Endvidere er det afgørende vigtigt, at der findes en enkel finansiel facilitet for personer i dårligt stillede områder, der har til hensigt at starte deres egen virksomhed, og for de mest sårbare grupper, som på trods af den høje risiko, lave fortjenester og risiko for misligholdelse hjælper virksomheder med at komme i gang og få succes. Et meget stort flertal af lønmodtagere i Europa er ansat i mikrovirksomheder og små og mellemstore virksomheder.
<P>
Det er derfor, at der skal ydes passende støtte til disse virksomheder for at sikre, at de ikke mister, men tværtimod forøger deres beskæftigelsespotentiale. Denne støtte består i visse tilfælde af så lille et beløb, at den traditionelle banksektor ikke er i stand til at stille disse midler til rådighed. Under dagens afstemning sendte Parlamentet et tydeligt signal om, at den fælles beslutningsprocedure bør afsluttes hurtigst muligt, så mikrofinansieringsfaciliteten kan blive tilgængelig allerede fra 2010.
<SPEAKER ID="998" NAME="Eija-Riitta Korhola  " LANGUAGE="FI">
Jeg stemte for betænkningen om mikrofinansieringsfaciliteter.
<P>
Vi kunne gøre meget mere for at tilskynde unge mennesker i Europa til at give sig i kast med iværksætteri. Den finansielle og økonomiske krise har ført en beskæftigelses- og social krise med sig, og man anslår faktisk, at Europa vil have 10 mio. flere arbejdsløse til næste år. Der har aldrig været et mere oplagt tidspunkt til at handle hurtigt.
<P>
Eftersom den aktuelle kreditstramning forværrer situationen i øjeblikket, går jeg i høj grad ind for betænkningens initiativ i forhold til at yde mikrokreditter til arbejdsløse og folk, der er truet af arbejdsløshed, og som har svært ved at få adgang til erhvervslån til at finansiere deres forretningsidéer. Ikke desto mindre må vi f.eks. også investere i workshops og etableringscentre for unge mennesker og i uddannelse i iværksætteri.
<P>
En omfattende tilgang til at investere i at forbedre beskæftigelsestallene og iværksætteriet er en forudsætning for fremgang i Europa.
<SPEAKER ID="997" NAME="Patrick Le Hyaric  " LANGUAGE="FR">
Jeg går ind for at finansiere sociale foranstaltninger for at hjælpe arbejdstagere, der har mistet deres job. Men det må ikke betyde, at virksomheder fritages for deres sociale og territoriale forpligtelser. Det er ikke de offentlige myndigheders ansvar at kompensere for dette uacceptable svigt i forhold til ens forpligtelser. Derfor undlod jeg at stemme.
<SPEAKER ID="100" NAME="Jörg Leichtfried  " LANGUAGE="DE">
Jeg stemmer for betænkningen om en ny mikrofinansieringsfacilitet, der vil hjælpe folk, hvis job er i fare, med at etablere eller udvikle mikrovirksomheder. De defineres som firmaer med mindre end 10 ansatte og en omsætning på under 2 mio. EUR. Denne finansieringsmulighed vil i første omgang være tilgængelig i fire år fra den 1. januar 2010.
<P>
Det vil give personer, der har mistet deres arbejde som følge af krisen, eller som har svært ved at få kredit til deres virksomhed, mulighed for at modtage undervisning, bevare eksisterende arbejdspladser og i nogle tilfælde endda skabe nye. Det vil være med til at stimulere økonomien og bidrage til at få sat en stopper for krisen.
<SPEAKER ID="101" NAME="Jean-Luc Mélenchon  " LANGUAGE="FR">
Vi vil stemme imod beslutningsforslaget om en EU-mikrofinansieringsfacilitet til fordel for beskæftigelse og social integration. På et tidspunkt, hvor mange europæere mister deres arbejde på grund af krisen i kapitalismen og den totale mangel på solidaritet, som dem, der fortsætter med at tjene penge på deres bekostning, udviser, er tiden inde til, at EU ændrer sin liberale tilgang til at løse problemerne.
<P>
Stillet over for den umættelige kommercielle appetit, som EU's liberale dogmatisme har skabt, har vi brug for en politik, der beskytter europæiske arbejdstagere, skaberne af den velstand, som de berøves i profittens navn. Det er endnu et eksempel på de store profitters Europa og på små, vilkårlige uddelinger. Det viser de usle beløb, der er blevet lovet, den manglende klarhed vedrørende fordelingen af midlerne og den individualistiske logik bag den metode, der arbejdes for. Der er ingen sammenhæng mellem dette og almenvellets og den sociale ligheds Europa, som vores folk har brug for.
<SPEAKER ID="102" NAME="Nuno Melo  " LANGUAGE="PT">
I krisetider, hvor kredit er en mangelvare, der er svær at få fat i, er denne type facilitet afgørende for at kunne yde mikrokredit til små virksomheder og folk, der har mistet deres arbejde og ønsker at starte nye virksomheder. Det er vanskeligt at opnå sådanne mål uden denne form for støttefacilitet. Desuden er bankerne under den aktuelle krise ikke fintfølende over for nystartede virksomheders kreditbehov, hvilket i de fleste tilfælde gør det umuligt for dem at komme i gang. Med udsigt til at flere mio. flere arbejdspladser vil gå tabt i EU, er det vigtigt at have incitamenter, som folk, der mister deres arbejde, har adgang til i forsøget på at skabe sig et nyt liv og derved undgå en social krise og reducere medlemsstaternes udgifter til sociale ledsageforanstaltninger.
<SPEAKER ID="103" NAME="Andreas Mölzer  " LANGUAGE="DE">
Den finansielle og økonomiske krise, som primært blev forårsaget af britiske og amerikanske spekulanter, fører nu til voksende arbejdsløshed i Europa på grund af konjunkturnedgangen. Det er primært unge mennesker, der allerede var i alvorlig fare for at blive arbejdsløse, som er særlig hårdt ramt af den foranderlige situation. Derfor er det særlig vigtigt at give dem lejlighed til at starte eller genstarte deres karrierer og at bane vejen for, at nogle af dem kan starte deres egne virksomheder. Jeg håber, at den nye EU-mikrofinansieringsfacilitet til fordel for beskæftigelse og social integration - Progress - vil give dem tilstrækkelig støtte hertil.
<P>
Dette nye instrument sætter os også i stand til at reagere på den fortsatte kreditstramning. Ud over rentestøtte vil folk, der etablerer mikrovirksomheder, også modtage støtte i form af mentorordninger, uddannelse, coaching og kapacitetsopbygning. Jeg støtter udvalgets initiativ til at forøge finansieringen til mikrofinansieringsfaciliteten med 50 % i forhold til Kommissionens forslag til 150 mio. EUR. Når man ser på de enorme summer, der blev brugt på at redde bankerne, er det vigtigt at være generøs over for dem, der er blevet hårdest ramt. Af alle disse årsager har jeg stemt for betænkningen.
<SPEAKER ID="996" NAME="Wojciech Michał Olejniczak  " LANGUAGE="PL">
Den 10. november 2009 offentliggjorde Kommissionen et forslag til Parlamentets og Rådets beslutning om at etablere en EU-mikrofinansieringsfacilitet. Det er knyttet til Kommissionens dokument om gennemførelse af den europæiske genopretningsplan og Rådets prioriteter, nærmere bestemt at bevare beskæftigelsen, skabe arbejdspladser og fremme mobilitet, kompetenceudvikling og tilpasning til arbejdsmarkedets behov samt forbedret adgang til beskæftigelse.
<P>
Mikrofinansieringsfaciliteten har til hensigt at skabe nemmere adgang til finansielle tjenester for arbejdsløse og grupper af forretningsfolk, der befinder sig i en vanskelig situation. Den henvender sig til folk fra bestemte sociale grupper, der gerne vil starte en virksomhed, men som ikke har den kreditværdighed, forretningsbanker forlanger. Indførelse af denne type støttefacilitet, der stammer fra EU-midler, har særlig stor betydning i en situation, hvor mængden af udlån er reduceret, og værdien af ydede lån er faldet.
<P>
Situationen inden for udlån viser, at den finansielle og økonomiske krise er ved at forvandle sig til en beskæftigelses- og social krise. Rapporten fra Udvalget om Beskæftigelse og Sociale Anliggender indeholder betydelige ændringsforslag til Kommissionens forslag, herunder modstand mod at overføre de nødvendige midler fra Progress-programmet til EU-mikrofinansieringsfaciliteten. Ordføreren foreslår at oprette en særlig budgetpost til faciliteten og at forøge dens budget for de næste fire år med 50 mio. EUR. I lyset heraf støtter jeg betænkningen.
<SPEAKER ID="104" NAME="Evelyn Regner  " LANGUAGE="DE">
Jeg har stemt for beslutningen om at indføre mikrofinansieringsfaciliteten, fordi det vigtigste for mig er at vedtage denne beslutning hurtigt. Det vil give dårligt stillede udsnit af befolkningen mulighed for at tage et lån og hjælpe sig selv. Men jeg opfordrer Rådet til ikke at tage midlerne fra Progress. Det er vigtigt, at dette program bevarer alle sine midler. Især i denne krise må EU's penge ikke omfordeles på bekostning af de svageste medlemmer i samfundet.
<SPEAKER ID="995" NAME="Daciana Octavia Sârbu  " LANGUAGE="EN">
Det glæder mig, at Parlamentet i dag har vedtaget en ordning, der skal sikre, at små virksomheder får adgang til yderligere lånemuligheder. Beslutningen vil gøre det muligt at stille 100 mio. EUR til rådighed på regionalt og nationalt plan de næste fire år. Det er en værdifuld udvikling, der kommer på det rigtige tidspunkt, og som vil give nye muligheder til mange af dem, der lider under følgerne af den globale recession. De foranstaltninger, der blev bekendtgjort i dag, vil støtte personer, der ønsker at starte nye virksomheder, og tilbyde professionel uddannelse, hvilket vil give borgerne flere kvalifikationer at trække på, når de skal etablere de virksomheder, der er så afgørende for Europas økonomi. Der bliver taget større og større hensyn til små og mellemstore virksomheder i EU's politikker og lovgivning. Jeg hilser denne nye udvikling velkommen, ikke mindst Parlamentets bidrag til at stimulere udviklingen af små virksomheder i en økonomisk vanskelig tid.
<SPEAKER ID="994" NAME="Czesław Adam Siekierski  " LANGUAGE="PL">
Progress-programmet blev startet for at støtte realiseringen af EU's mål inden for beskæftigelse, sociale anliggender og ligestilling, som udstikkes i den sociale dagsorden. De budgetmidler, der er til rådighed i henhold til programmet, har til hensigt at stimulere omstillings- og moderniseringsprocessen på de fem områder beskæftigelse, social integration og social beskyttelse, arbejdsforhold, bekæmpelse af diskrimination og ligestilling mellem kvinder og mænd.
<P>
I øjeblikket er den finansielle og økonomiske krise ved at forvandle sig til en beskæftigelses- og social krise. Arbejdsløse og personer fra sociale grupper, der befinder sig i en ugunstig situation, har brug for aktiv støtte og rådgivning, hvis de ønsker at blive selvstændige. Progress-programmet er rettet mod de mest udsatte grupper, og i denne forbindelse synes jeg, at medlemsstaterne og EU er ansvarlige for effektiv gennemførelse af programmet. EU bør også gøre alt, hvad der er muligt for at forøge udvalget af målrettet økonomisk støtte til nye enkeltmandsvirksomheder og grundlæggere af mikrovirksomheder i form af styring, uddannelse - herunder praktisk undervisning - og kompetenceudvikling.
<P>
Progress har til hensigt at hjælpe med at udvikle mikrovirksomheder og den sociale økonomi. I den nuværende økonomiske og finansielle situation, der er karakteriseret ved forringet låneudbud, udvider Progress-programmet udvalget af målrettet finansiel støtte til nye forretningsfolk. Hovedansvaret for beskæftigelses- og socialpolitikken ligger hos medlemsstaterne, men EU bør være initiativtager for disse forandringer. Det er nødvendigt at skabe reelle beskæftigelsesmuligheder for alle og at forøge kvaliteten og produktiviteten af arbejdet.
<SPEAKER ID="105" NAME="Bart Staes  " LANGUAGE="NL">
Mikrofinansiering er et interessant instrument til at yde folk, der er arbejdsløse eller i fare for at miste deres arbejde, og virksomheder inden for den sociale økonomi finansiel støtte i krisetider. Jeg stemte imod betænkningen, fordi det ikke er sikket, at dette instrument skal finansieres med nye penge. Det er muligt, at der skal bruges midler fra det eksisterende Progress-program, som blev lanceret i 2007 og består af initiativer til bekæmpelse af fattigdom og diskrimination, social inklusion, ligestilling og beskæftigelse. Det er ikke nogen god strategi at bekæmpe fattigdom ved at tage penge fra programmer, der bekæmper fattigdom.
<P>
Ikke mindst Rådet afviser et separat budget. Medlemsstaterne mangler tydeligvis politisk mod. Der frigives 25 mio. EUR fra EU's budget for 2010 for at gøre det muligt at starte dette op i begyndelsen af 2010. Der er i øjeblikket ingen aftale mellem Parlamentet og Rådet om finansieringen for de følgende tre år (2011-2013). Europa har brug for en bæredygtig strategi, ikke en engangstilførsel som dette initiativ. Mikrofinansieringsinstrumentet hænger ikke sammen, og der er ingen langsigtede visioner for det. Desuden kan der allerede ydes mikrokreditter under Den Europæiske Socialfond og Den Europæiske Fond for Tilpasning til Globaliseringen. Derfor siger jeg eftertrykkeligt nej til denne betænkning.
<SPEAKER ID="993" NAME="Derek Vaughan  " LANGUAGE="EN">
Dette initiativ er fantastisk og vil gøre det nemmere for folk, der har mistet eller er i risiko for at miste deres arbejde, at få kredit til at starte deres egen virksomhed. EU-mikrofinansieringsfaciliteten Progress vil stille op til 25.000 EUR til rådighed for folk, der ønsker lån til at etablere eller udvikle meget små virksomheder, og som har været ude af stand til at opnå kredit på det almindelige lånemarked.
<P>
Det glæder mig, at Parlamentet var i stand til at sørge for, at pengene ikke skal tages fra Progress-programmet, som er beregnet til at hjælpe sårbare mennesker, men i stedet får penge fra budgettet for 2010 det første år. Fonden på 100 mio. EUR, der vil være tilgængelig fra begyndelsen af 2010, er præcis den form for hjælp, som små virksomheder har brug for i denne finansielle krise, hvor bankerne stadig ikke ønsker at låne penge ud. Det vil hjælpe virksomheder i hele Wales, og jeg er skuffet over, at kollegerne fra UKIP ikke kunne støtte dette progressive initiativ.
