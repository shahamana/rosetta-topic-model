<CHAPTER ID="006-18">
18. Schengengrænsekodeksen for så vidt angår overvågning af de ydre søgrænser
<P>
Før vedtagelsen af beslutningen
<SPEAKER ID="111" NAME="Michael Cashman" AFFILIATION="S&amp;D">
(EN) Hr. formand! Jeg vil blot gøre Parlamentet opmærksom på, at jeg var den oprindelige ordfører for beslutningen om Frontex, og at jeg anbefalede, at vi vedtog beslutningen på grund af de særlige foranstaltninger, der er nødvendige for at kunne håndtere indgreb og redning til søs, navnlig i det sydlige Middelhavet.
<P>
Udvalget bakkede mig ikke op, så jeg fjernede mit navn fra beslutningsforslaget, og jeg anbefaler Parlamentet at forkaste den foreliggende beslutning. En vedtagelse kræver et absolut flertal på 369 stemmer, men jeg anbefaler, at Parlamentet forkaster den beslutning, som vi skal til at stemme om.
<SPEAKER ID="112" NAME="Cecilia Malmström" LANGUAGE="EN">
Hr. formand! Medlemmerne skal tage stilling til et udkast til beslutning om supplering af Schengengrænsekodeksen for så vidt angår overvågning af de ydre søgrænser inden for rammerne af Frontex-operationerne til søs.
<P>
Dette er en nødvendig beslutning, som vil hjælpe medlemsstaterne og Frontex med at forvalte vores ydre søgrænser mere effektivt. Som De ved, vil antallet af fartøjer meget snart stige, som det altid gør på denne årstid i Middelhavet.
<P>
Forslaget rummer en række meget vigtige principper og præciseringer af de regler, som grænsevagterne skal anvende, når de foretager kontrol ved søgrænserne, herunder princippet om "non-refoulement" og forpligtelsen til at yde særlig omsorg for udsatte personer og uledsagede mindreårige.
<P>
I forslaget præciseres det desuden, hvilken assistance der skal ydes til personer i havsnød, og hvor personer, som man redder, skal sættes i land.
<P>
Mange af Parlamentets medlemmer har i flere år efterlyst disse principper og regler, og nu er de omsider inden for rækkevidde. De ændringer, som vi foreslår, vil også mindske risikoen for tab af menneskeliv i Middelhavet, idet de effektiviserer operationerne ved søgrænserne.
<P>
Udkastet til beslutningen er resultatet af meget lange og vanskelige drøftelser med medlemsstaterne og med eksperter fra bl.a. De Forenede Nationers Højkommissariat for Flygtninge og Den Internationale Organisation for Migration.
<P>
Beslutningen vil give vores institutioner bedre rammer for at føre hensigtsmæssigt tilsyn med disse operationer, hvor der anvendes betragtelige EU-midler.
<P>
Hvad angår de juridiske aspekter ved forslaget, har Kommissionen valgt artikel 12 i Schengengrænsekodeksen som juridisk grundlag, da reglerne vedrører grænsepatruljering under Frontex-operationer og ikke grænsekontroller, som det vist hævdes i Parlamentets juridiske udtalelse.
<P>
Efter anmodning fra medlemmer af Parlamentet har Kommissionen foretaget en undersøgelse af alternative tekniske løsninger, som skal sikre, at vi for det første ikke skal genåbne drøftelserne om spørgsmålet, og at vi for det andet har vedtaget klare regler i tide før Frontex-operationerne til sommer. Uheldigvis har vi ikke fundet et sådant alternativ, så jeg opfordrer medlemmerne til ikke at forkaste disse længe ventede nye regler.
<SPEAKER ID="113" NAME="Formanden">
Vi kan ikke åbne en forhandling om det nu, hr. Busuttil! Ordet er Deres, men vi kan ikke åbne en forhandling.
<SPEAKER ID="114" NAME="Simon Busuttil" AFFILIATION="PPE">
(EN) Hr. formand! Vi har hørt to talere, der har anbefalet Parlamentet at forkaste denne beslutning, mens ingen har støttet en vedtagelse heraf. Derfor mener jeg kun, at det er rimeligt, at medlemmer, som ønsker at udtale sig til fordel for beslutningen eller opfordre andre medlemmer til det, får mulighed for at gøre det.
<P>
Hvis De vil give mig bare ét minut, vil jeg gerne sige, at der er en meget enkel årsag til, at LIBE-udvalget forkastede disse bestemmelser og derfor fremsatte denne beslutning. Hele to gange har vores jurister oplyst os om, at Kommissionen har overskredet sine bemyndigelser ved at fremsætte disse bestemmelser. Det er årsagen til, at vi forkastede dem. Vi ønsker afgjort disse bestemmelser, og det gør man også i mit hjemland, men vi ønsker ikke, at Kommissionen overskrider sine bemyndigelser. Derfor skal vi støtte denne beslutning.
<SPEAKER ID="115" NAME="Michael Cashman" AFFILIATION="S&amp;D">
(EN) Hr. formand! For klarhedens skyld vil jeg gerne sige, at hvis De stemmer imod denne beslutning, støtter De den foranstaltning, der tillader indgreb til søs. Hvis De stemmer for, støtter De ikke foranstaltningen. Så enkelt er det.
<SPEAKER ID="116" NAME="Formanden">
Vi går nu over til afstemningen.
