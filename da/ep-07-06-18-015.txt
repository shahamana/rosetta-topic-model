<CHAPTER ID="015">
Spiritus (forhandling) 
<SPEAKER ID="096" NAME="Formanden">
Næste punkt på dagsordenen er betænkning af Horst Schnellhardt for Udvalget om Miljø- og Sundhedsanliggender og Forbrugerpolitik om forslag til Europa-Parlamentets og Rådets forordning om definition, betegnelse, præsentation og mærkning af spiritus - C6-0440/2005 -.
<SPEAKER ID="097" NAME="Viviane Reding" LANGUAGE="EN">
Hr. formand! Mine damer og herrer! Jeg taler på vegne af min kollega, fru Fischer Boel, der gerne vil takke ordføreren, hr. Schnellhardt, og medlemmerne af de forskellige udvalg, der har været med til at udforme denne glimrende betænkning. Hun vil også gerne give udtryk for sin påskønnelse af det gode samarbejde mellem alle de involverede i Parlamentet og Rådet og takke Rådet for dets arbejde. Som resultat af dette samarbejde er dette arbejde gået glat og støt frem imod det resultat, som vi nu ser.
<P>
Den 15. december 2005 forelagde Kommissionen et forslag til en ny forordning om definition, betegnelse, præsentation og mærkning af spiritus. Siden da har der fundet en lang række drøftelser sted. Der foregik en offentlig høring i Parlamentet den 20. juli 2006. Der var betænkninger fra det ansvarlige udvalg, Udvalget om Miljø, Folkesundhed og Fødevaresikkerhed. Der var udtalelser fra Udvalget om Landbrug og Udviklingen af Landdistrikter og Udvalget om det Indre Marked og Forbrugerbeskyttelse. Denne proces har været meget intensiv og konstruktiv under proceduren med fælles beslutningstagning. Der fandt en serie uformelle trepartsdrøftelser sted, som førte til Rådets generelle holdning, der ikke bare tager hensyn til de fleste af medlemsstaternes bekymringer, men også afspejler Parlamentets beføjelser i forbindelse med fælles beslutningstagning ved at medtage det store flertal af dets forslag.
<P>
Der er især ét forslag, der er medtaget, nemlig afskaffelsen af det oprindelige forslag om kategorisering af spiritus; for det andet indførelsen af en stærk kvalitetspolitik for spiritus; for det tredje tilbagetrækning af forslaget om at tillade tilsætning af smagsstoffer til brændevin; og for det fjerde styrkelsen af Parlamentets beføjelser ved at indføre et udvalg, som ser på procedurerne i de fleste tilfælde, som er mulige ifølge komitologi. Det er kun et par af de væsentlige ændringsforslag, der blev indført på initiativ af Parlamentet. Under hele denne procedure har min kollega, fru Fischer Boel, spillet en konstruktiv og pragmatisk rolle med henblik på at finde et resultat, som vi håber, Parlamentet kan tilslutte sig.
<P>
I tråd med de internationale forpligtelser i henhold til aftalen om tekniske handelshindringer og i forlængelse af Rådets anmodning af 23. april 2007 sendte Kommissionen sagen til WTO og fastsatte en tomåneders tidsfrist for kommentarer. Denne underretning blev formelt foretaget den 1. juni 2007.
<P>
Hvad angår vodka, har Kommissionen stadig nogle forbehold på dette stadium, hovedsaglig af juridisk art. Kommissionen har altid indtaget den klare holdning, at den må sikre, at en definition på vodka er forenelig med EU's love og passer til WTO-konteksten. Definitionen af de råvarer, der danner basis for dette populære produkt - der har en betydelig markedssucces på verdensplan - har været genstand for mange drøftelser i den sidste måned. Rådets generelle holdning skelner ved mærkningen af vodka mellem en gruppe, der er baseret på kartofler og korn, og de produkter, som er fremstillet af andre råvarer, som skal mærkes med "fremstillet af" og opregne de anvendte råvarer. Kommissionens juridiske tjeneste har udtrykt bekymring over denne løsnings forenelighed med EU's lovgivning såvel som med forpligtelserne i forhold til WTO.
<P>
Enhver begrænsning i den nuværende lovgivning skal være behørigt retfærdiggjort og have et rimeligt omfang. Man må finde den mindst forstyrrende måde til at nå dette mål. Så min kollega vil gerne slutte af med disse ord: "Lad mig for indeværende lykønske Rådets formandskab og Parlamentet med deres meget succesrige samarbejde, som jeg håber, vil blive godkendt ved førstebehandlingen i Parlamentet med henblik på en endelig vedtagelse, så snart WTO's notifikationsprocedure har nået sin afslutning om to måneder".
<SPEAKER ID="099" NAME="Horst Schnellhardt " LANGUAGE="DE">
Hr. formand, fru kommissær, mine damer og herrer! De har alle hørt, hvad kommissæren sagde, og jeg må ærligt indrømme, at det var som talt ud af mit hjerte. Alle her i mødesalen hørte det og vil også tage hensyn til det i morgen under afstemningen.
<P>
Hvad var udgangspunktet? Da vi gennemførte høringen den 26. juni 2006, konstaterede vi meget hurtigt, at der var meget store forskelle med hensyn til gennemførelsen af forordningen. Rådet var splittet, Parlamentet var splittet, og vi spurgte virkelig os selv, hvordan vi egentlig skulle klare det. At vi i dag har opnået et kompromis mellem Rådet, Kommissionen og dele af Parlamentet - vel at mærke efter førstebehandlingen - er for mig at se faktisk en lille sensation, når man tager udgangssituationen i betragtning. Det er et resultat, som alle implicerede har bidraget til, og derfor vil jeg gerne takke Kommissionen, Rådet og de parlamentsmedlemmer, som har arbejdet på sagen: fru McAvan, hr. Schlyter og hr. Maaten fra Gruppen Alliancen af Liberale og Demokrater for Europa, for blot at nævne et par. Det var et glimrende samarbejde, og det er egentlig den eneste måde, man kan opnå et positivt resultat på.
<P>
Det var ikke noget, som kun kom i stand ved skrivebordet, det var også resultatet af et klart votum i udvalget med 58 jastemmer, blot to nejstemmer og to, der hverken stemte ja eller nej - et resultat, vi kunne bygge videre på. Som kommissæren sagde, er mange af Parlamentets forslag blevet indarbejdet. Allerede dengang var vi enige om, at kvaliteten af forordningen skulle forbedres, den skulle omfatte mere forbrugerinformation, og den skulle bringes i samklang med det indre marked. Denne forordning var nødvendig, for der var to forordninger og mange tiltrædelsesakter, som ikke kunne realisere det alt sammen.
<P>
Hvor er det bare godt, at der ikke er nogen kategorisering. Vi inddeler ikke spiritus i kvalitetsklasser - det havde været en meget skidt ting - men hvad kvaliteten angår, har vi et forbud mod aromatisering af brændevin. Det er altså ikke tilladt at aromatisere brændevin. Sat lidt på spidsen sagde jeg engang, at jeg ønskede, at spiritus falder ind under spiritusforordningen, og at spiritus ikke må indeholde så mange kemiske stoffer, at den ender under kemikalieforordningen. Men det er vigtigt at beskytte de producenter, som producerer på korrekt vis, og vi må ikke tillade, at spiritusfremstilling - sagt lidt overdrevet - bliver til fremstilling af giftcocktails.
<P>
Spørgsmålet om sødning er ligeledes et punkt, som Parlamentet har fået igennem. Jeg vil gerne sige til Kommissionen allerede nu, at når vi diskuterer sødning som led i den udvidede komitologiprocedure, så vil vi holde meget nøje øje med, at tilsætningen af sukker holdes inden for rimelige grænser. Der har været nævnt tal som 20 g pr. l, det svarer til fem teskefulde. Her må jeg sige, at te med fem teskefulde sukker virkelig ikke er særlig spændende! Det vil vi holde øje med.
<P>
I forhold til den gamle forordning er methanolindholdet blevet nedsat fra 50 g pr. hl til 10 g. Her havde vi et sundhedsproblem. Indholdet af cyanbrinte i brændevin af stenfrugter er nedsat med 3 g til nu 7 g pr. hl ren alkohol. Det er resultater, som man egentlig ikke kan rose nok. Det nye forslag omfatter også de traditionelle metoder. Vi har altså gjort os umage for at sikre, at særligt traditionelle produkter fortsat kan produceres. Det er et meget vigtigt punkt.
<P>
Nu er jeg kommet til vodkaen, som er et meget omtvistet punkt. Jeg kunne leve med Kommissionens forslag om, at der ved mærkning af vodka altid skal anføres, hvilke råvarer den er fremstillet af. Men de traditionelle produktionslande, f.eks. Polen og Finland, protesterede. Jeg tog hensyn til disse indvendinger, som gik på traditioner, og sagde, at så fritager vi kartofler og korn for mærkningen, og det er således kun de andre landbrugsråvarer, der anvendes til fremstilling af vodka, der skal anføres. Det var den rigtige løsning, for når jeg ser de ændringsforslag, der er blevet stillet, og hører, hvad kommissæren har at sige, så kan jeg sige allerede nu, at der ikke vil være opbakning til alle de andre ændringsforslag, hverken i Rådet, Kommissionen eller i WTO. For at tage hensyn til traditionerne i Polen og Finland, er det rigtigt at fritage disse to produkter for mærkningen. Vi må ikke lade os friste til at indføre lovændringer, der forbyder fremstillingen af produkter, når der ikke er noget grundlag herfor, hverken sundhedsmæssigt, forbrugerbeskyttelsesretligt eller i relation til det indre marked. Det ville være at gå for vidt. Sådan har vi også altid håndteret det i tidligere lovgivning.
<P>
Derfor appellerer jeg til Dem om at stemme for kompromiset i morgen. Der er ikke noget andet kompromis. Hvis det foreliggende forslag ikke bliver vedtaget, vil alle de andre elementer i kompromiset også falde bort. Kommissionen vil så på ny forsøge at få sine idéer igennem, som der var hård kamp om, og Rådet vil begynde at skændes igen. Vi vil stå uden regler i de kommende år. Det vil jeg gerne understrege, så ingen kommer senere og siger, at de ville have stemt anderledes, hvis jeg bare havde fortalt dem det. Det er grunden til min appel. Jeg ser frem til debatten.
<SPEAKER ID="100" NAME="Gary Titley " LANGUAGE="EN">
Hr. formand! Jeg vil gerne komplimentere hr. Schnellhardt frem for alt for hans tålmodighed.
<P>
Spiritussektoren er meget vigtig for os, da den skaber arbejdspladser, status, eksport og skatteindtægter. Derfor har det været vigtigt at opdatere forordningerne fra 1989-90 for at skabe større klarhed og større juridisk sikkerhed for at forbedre definitionen af de vigtigste former for spiritus og løse problemer med spiritus, hvis navn og status delvis er geografisk betinget.
<P>
Hvad vi nu har, er et ordentligt registreringssystem for de geografiske angivelser, hvilket er vigtigt, og jeg er glad for, at vi er sluppet af med de tre kategorier af spiritus. Vi er nu endt med noget, der er foreneligt med WTO og aftalen om handelsrelaterede ejendomsrettigheder, som sikrer, at det indre marked kan fungere gnidningsløst, forhindrer svig og forfalskninger, beskytter forbrugerne og ikke underminerer solide, veletablerede industrier, såsom den næststørste vodkaproducent i Europa - i Det Forenede Kongerige - hvor vodka er sådan en vigtig industri i Skotland. Det er derfor, vi støtter disse forslag.
<P>
Jeg mener, at Kommissionens forslag var bedre end kompromiset, men det er vigtigt at komme videre med kompromiset om vodka, når man betænker, at de geografiske angivelser for altid vil beskytte polsk, finsk, svensk, litauisk osv., vodka.
<SPEAKER ID="101" NAME="Marianne Thyssen" LANGUAGE="NL">
Hr. formand, fru kommissær! Når vi skal træffe beslutninger om levnedsmiddellovgivningen og dermed kommer ind på, hvilke særpræg og traditioner der binder mennesker og medlemsstater, har det aldrig været let at nå frem til en god aftale. At det alligevel er lykkedes hr. Schnellhardt for denne forordning om spiritus, fortjener al mulig respekt.
<P>
Vi har brug for en ny forordning, fordi den eksisterende er forældet på det teknologiske område, og fordi den skal gøres mere tydelig, når det gælder WTO-reglerne, som følge af den seneste udvidelse.
<P>
Ordføreren, hr. Schnellhardt, har opnået en bred aftale her i Parlamentet og med Rådet. Den giver os en bedre forbrugerbeskyttelse, den tillader inden for WTO-rammerne, at vores europæiske produkter indtager en klar stilling på verdensmarkedet, og den fremmer, at det indre marked fungerer ordentligt. Desuden erkender den - hvad der ikke er uden betydning - det specifikke ved hvert produkt bl.a. gennem etikettering og systemet med geografiske betegnelser. Hvad bestemmelserne om vodka angår, har nogle imidlertid stadig deres tvivl, bl.a. i vores gruppe. Men også her har ordføreren arbejdet fortræffeligt ved at kræve, at der, hvis vodka fremstilles af andre råstoffer end korn eller kartofler, på etiketten ved siden af salgsbetegnelsen også skal stå navnet på råstoffet. Denne teknik har vi tidligere anvendt med stor succes. Hvad angår øl og chokolade, har vi for mange år siden ført en lignende diskussion om traditioner, værdier og de interesser, som råstofleverandørerne og store og små producenter har. Da vi havde afsluttet disse diskussioner, opnåede vi et kompromis, som er i overensstemmelse med det nuværende kompromis, som Schnellhardt har indgået med Rådet. Derfor tør jeg opfordre alle dem, der tvivler, til endnu en gang at se rigtigt på kompromiset og om muligt støtte det.
<SPEAKER ID="102" NAME="Linda McAvan" LANGUAGE="EN">
Hr. formand! Den Socialdemokratiske Gruppe vil støtte trialogkompromiset og alle dets elementer, som skitseret af ordføreren, hr. Schnellhardt. Jeg vil gerne takke ham for hans store arbejde og ligesom hr. Titley for hans tålmodighed, for det er blevet en meget kompliceret sag, som har givet anledning til, at bølgerne er gået højt.
<P>
Vi støtter dette kompromis, fordi vi ønsker, at den europæiske spiritussektor skal kunne levere produkter af høj kvalitet til forbrugerne, og vi ønsker at beskytte vores industri på verdensmarkedet. Hvad vi ikke ønsker at gøre med denne lovgivning er at give ét lands produktionsform en fordel frem for et andet lands. Det er ikke målet med denne lovgivning. Der er plads til alle europæiske producenter, så længe de lever op til høje kvalitetsnormer.
<P>
Det fører mig til kompromiset om vodka. Jeg synes, det er et godt kompromis. Hvorfor? Fordi, som hr. Schnellhardt har sagt, det for første gang erkender, at der er en særlig plads til traditionelle producenter, der bruger kornprodukter og kartofler. Men samtidig tillader det andre veletablerede vodkaproducenter at vedblive med at markedsføre deres produkter på det europæiske marked - og produkterne vil blive mærket.
<P>
Vi kan ikke have en situation, som den nogle af ændringsforslagene lægger op til, når de forsøger at fjerne visse europæiske producenter fra markedet. Det kan aldrig få flertal for her i Parlamentet eller i Rådet. Alle må arbejde i en kompromissøgende ånd, og hvad vi har fået forelagt, har noget til alle.
<P>
Vi må også arbejde med kendsgerningerne. Det er simpelthen ikke rigtigt, at kompromiset om vodka ville gøre det muligt f.eks. at producere vodka fra animalske affaldsprodukter, som man igen og igen har sagt i Parlamentet i dag. Det er ikke rigtigt. Den fremstilles af landbrugsprodukter af høj kvalitet.
<P>
Jeg vil gerne sige noget til de britiske konservative om vodka. Jeg forstår på deres pressemeddelelse i sidste uge, at de ikke støtter kompromiset nu, og de har anklaget Labour for at svigte den britiske vodkaindustris interesser. Jeg må sige, at det er vitalt for arbejdspladser i Europa, det er vitalt for spiritussektoren, der beskæftiger 60.000 mennesker og nyder støtte både i britisk erhvervsliv og fra de europæiske vodkaproducenter og andre producenter af spiritus. Jeg kan se overraskelse hos nogle medlemmer. Jeg håber, vi får dette på det rene, for jeg har pressemeddelelsen her.
<P>
Endelig drejer det sig ikke kun om vodka, det drejer sig om spiritus af høj kvalitet. Mange kolleger fra forskellige lande er kommet til hr. Schnellhardt, til mig og til andre kolleger og har anmodet om visse ændringer af hensyn til deres traditionelle produktion. Alle disse ting er blevet imødekommet. Rådet og Kommissionen har været meget hjælpsomme, og jeg ønsker meget, at vi i morgen - efter, som hr. Titley har sagt, der er gået 18 år siden vi begyndte at forsøge at få denne lovgivning vedtaget - bare kan gå videre og gøre det og beskytte europæiske arbejdspladser.
<SPEAKER ID="103" NAME="Jules Maaten" LANGUAGE="NL">
Hr. formand! Diskussionen om Schnellhardt-betænkningen domineres faktisk af diskussionen om vodka. Det er ærgerligt, for det er en betænkning, som i mange henseender siger så mange andre ting, som er overordentlig vigtige for Europa og for denne industri i Europa. Jeg vil derfor først komme ind på en række af de andre punkter.
<P>
Direktivet drejer sig selvfølgelig først og fremmest om den europæiske spiritusindustris kvalitet. Denne siger også noget om Europa, for hvor vi end kommer i verden, sælges der europæisk spiritus, europæiske destillater, i alle mulige former og med en anerkendelse af den kvalitet, som vi producerer i Europa. Det er vigtigt i en situation, hvor det ikke altid er alt, hvad der siges om EU, der er positivt. Dette er et område, hvor Europa skiller sig ud. Det, som ordføreren har gjort, er netop at forstærke dette element. Ærlig talt var det endnu mere tilfældet i hans oprindelige betænkning end i det kompromis, som i sidste instans blev opnået med Rådet. Jeg synes, det er en formidabel præstation, og jeg synes også, at det er noget, vi skal holde fast ved.
<P>
Destillation er et håndværk, et rigtig gammeldags håndværk. Det kan den, som besøger destillerier - jeg besøgte for nylig nogle geneverdestillerier i Nederlandene - også se. Det er et håndværk, og det er en kunst at fremstille disse produkter på en god måde og på en måde, som holder kvaliteten konstant. Det er uden tvivl det vigtigste ved denne betænkning. Der skal ikke bare tilsættes sukker eller smagsstoffer, men vi skal have klare definitioner af disse spiritusprodukter, endda meget strenge definitioner. Det anmoder industrien også om. Derved får forbrugerne ordentlig information om produktet. De ved, hvad de køber, og de kan regne med, at det er en god kvalitet, de køber. Dette direktiv gør det også muligt for den europæiske spiritusindustri at forblive stærk i den internationale konkurrence takket være denne kvalitet.
<P>
Det siger også noget om Europa, nemlig om, hvordan den slags spiritus har regional tilknytning. Hvad det angår, er dette direktiv næsten et mikrokosmos af EU. Det viser EU's forskelligartethed, og det viser, hvordan vi alle sammen kan være europæiske, selv om vi er så forskellige. Også det finder jeg meget vigtigt.
<P>
Nu vil jeg alligevel også sige et par ord om vodkaen. Ordføreren har på dette punkt forsøgt at nå frem til et kompromis, som jeg selv i diskussionen helhjertet har støttet. Jeg synes, at han har gjort et dristigt forsøg på at opnå et godt kompromis mellem den gamle vodkaindustri i EU, som fandtes på det tidspunkt, hvor definitionen blev udarbejdet - endnu inden Sverige, Finland, Polen og alle de andre lande var tiltrådt Unionen - og disse nyere medlemsstater, og jeg synes, han har gjort det fornuftigt.
<P>
Flertallet i min gruppe foretrækker dog en meget skarpere definition af vodka, og jeg må ærligt indrømme, at de har gode argumenter for det. Jeg synes derfor, det er godt, at dette tages op, således at det kan drøftes. Hvad først og fremmest forbrugerinformationen angår, synes min gruppe, at hver forbruger må kunne regne med, at vodka fremstilles af kartofler, korn eller måske sukkerroer. Det er det vigtigste. Flertallet i min gruppe mener, at forbrugerne må kunne regne med dette.
<P>
Men det drejer sig om mere end det. Det gælder ikke kun produktet. Der er også en diskussion om produktionslandets særpræg og identitet. Hvad ville vi have gjort, hvis denne diskussion med disse lande var foregået tidligere? Havde vi så sagt, at man af hensyn til forbrugerinformationen også har lov at markedsføre cognac, der er fremstillet af kartofler, eller whisky, der er fremstillet af vindruer? Nej, det havde vi naturligvis aldrig gjort, og min gruppe ønsker, at vi også nu skal være konsekvente, hvad angår vodka. Det kan der selvfølgelig være noget om.
<P>
Jeg ville gerne have opnået enighed under førstebehandlingen. Jeg synes, det er godt, at dette argument nu også drøftes, og jeg støtter derfor min gruppes ændringsforslag herom.
<SPEAKER ID="104" NAME="Zdzisław Zbigniew Podkański" LANGUAGE="PL">
Hr. formand! Der er rejst indsigelser mod forslaget om forordning om spiritus af flere årsager.
<P>
For det første er en udvidelse af definitionen af vodka til at omfatte spiritus baseret på andre råvarer end dem, der traditionelt bruges, i strid med loven og skadeligt for nuværende vodkaproducenters og -forbrugeres økonomiske interesser.
<P>
For det andet vil de nye medlemsstater endnu en gang blive taberne som følge af de foreslåede ændringer. Polen, en af de største vodkaproducenter i EU og verden, vil blive særlig hårdt ramt.
<P>
For det tredje vil dette træk være endnu et slag for landmænd, der dyrker korn, kartofler og roer. De vil ikke have den ringeste chance for at opveje deres tab med andre afgrøder.
<P>
For det fjerde er navnet "vodka" et handelsnavn knyttet til et bestemt produkt, der fremstilles i henhold til en bestemt opskrift og med bestemte ingredienser, nemlig korn, kartofler og roemelasse. Ethvert produkt, der fremstilles af andre råvarer, vil være et andet produkt. Det kan derfor ikke kaldes "vodka". Det må have sit eget, særlige navn.
<SPEAKER ID="105" NAME="Carl Schlyter">
for Verts/ALE-Gruppen. - Hr. formand! Jeg vil frem for alt takke hr. Schnellhardt for dette tålmodighedskrævende arbejde. Sikken en tålmodighed alle har haft med spiritusindustriens lobbyister! Det bliver rigtig selv om at slippe af med dem.
<P>
Hele denne pakke handler egentlig om, at vi politikere skal regulere salgsfordele gennem oprindelsesmarkering og lignende foranstaltninger. Når det er sagt, synes jeg alligevel, at oprindelsesmarkering og lignende foranstaltninger også for spiritus, som i sig ikke er et nyttigt produkt, som vi politikere bør støtte, kan spille en stor rolle i forsvaret af lokale produktionsmønstre mod illoyal konkurrence.
<P>
Efter min mening har vi indtil nu i forhandlingen glemt at tale om det arbejde, vi har gjort for at mindske de syntetiske aromaer, for at reducere sukkerindholdet i spiritus og for at reducere farvestofferne. Dette er også et vigtig formål med kompromiset - at fremstille en mindre mængde syntetisk spiritus.
<P>
Så kommer vi til vodkaen. Jeg har for øvrigt stillet et ændringsforslag, nr. 149, om at fjerne sødning af alle spiritussorter, som ikke er traditionelt sødede. Men lad os vende tilbage til vodkaen. Det eksisterende kompromis siger, at korn og kartofler er fundamentet for vodka, og at produktet skal mærkes, hvis man fremstiller det af noget andet. Hvis producenterne begynder at fuske med markeringen og forsøger at slippe udenom og sælge ikketraditionel vodka som almindelig vodka, må vi vende tilbage til den sag, for det er ikke det, der er tanken. Fremstiller man vodka af noget andet end korn eller kartofler, skal det kunne ses på flasken.
<P>
I de ændringsforslag, som forsøger at beskytte vodkaen endnu mere, har man tilført sukkerroer. At fremstille vodka fra sukkerroer er ikke en traditionel metode i mit land. Hvorfor skal jeg støtte ændringsforslag, som tilsætter sukkerroer og ligestiller dem med korn og kartofler? Derfor stemmer jeg imod de ændringsforslag.
<SPEAKER ID="106" NAME="Jiří Maštálka" LANGUAGE="CS">
Hr. formand, mine damer og herrer! Jeg vil gerne starte med at takke hr. Schnellhardt for hans fremragende indsats med udarbejdelsen af denne betænkning. Det er mit indtryk, at han, trods vanskeligheder i starten, var i stand til at finde en balance og nå frem til et kompromis både hvad angår teknologi og de forskellige nationale interesser. Jeg vil gerne fremhæve to ting, først definitionen af vodka.
<P>
Under behandlingen i Udvalget om Miljø, Folkesundhed og Fødevaresikkerhed har jeg allerede sagt, at vi ikke må give efter for det pres, der udøves af de såkaldte traditionelle producenter. Det er min faste overbevisning, at det argument, der så tit fremføres, nemlig at vi skal have den samme præcise definition af, hvilke råvarer vodka kan fremstiles af, som vi har for whisky og rom, ikke er helt gyldigt. Teknologien bag fremstilling af vodka er trods alt fuldstændig anderledes. Jeg føler derfor, at den nuværende definition af vodka er brugbar og tilstrækkelig. Hvad angår den aktuelle situation og de traditionelle producenters holdninger, føler jeg, at kompromisdefinitionen i betænkningens punkt 145 kan være en løsning, og som skyggeordfører anbefaler jeg, at i det mindste nogle af medlemmerne fra min gruppe støtter den.
<P>
Jeg kan ikke slutte uden at nævne definitionen af slivovice, en særlig sag for Tjekkiet. Hr. Schnellhardt ved, at der er sket en teknisk forsømmelse, og at Udvalget om Miljø ...
<P>
(Formanden afbrød taleren)
<SPEAKER ID="107" NAME="Johannes Blokland" LANGUAGE="NL">
Hr. formand! Jeg vil give hr. Schnellhardt en kompliment for dette kompromis. Det varede nogen tid, men med dette resultat er der en stor chance for enighed under førstebehandlingen.
<P>
Det glæder mig, at det punkt, som jeg nævnte under debatten i Miljøudvalget, er accepteret. Det vedrører den utydelige passage om at vække indtryk af, at der angives en alder ved mærkningen. Jeg er glad for, at denne passage nu er slettet, for på den måde garanteres den nederlandske unge og gamle genevers eksistens. Disse navne på genever henviser nemlig til fremstillingsmetoden og ikke til alderen.
<P>
Jeg har en kort bemærkning om vodka. Som nederlænder er jeg ikke vant til ofte at drikke vodka, men jeg sympatiserer dog med mine østeuropæiske kolleger. Derfor har jeg overvejet at støtte definitionen af vodka, som kun må være fremstillet af kartofler, korn og sukkerroer som råstof. Efter ordførerens anmodning vil jeg endnu en gang tænke over det.
<SPEAKER ID="108" NAME="Andreas Mölzer" LANGUAGE="DE">
Hr. formand! Jeg hilser det velkommen, at vores debat om mærkning, den geografiske betegnelse for og fremstilling af spiritus, baserer på et bæredygtigt kompromis, som er velegnet til at bevare traditionen og de nationale særkender for spiritusfremstilling på tværs af Europa.
<P>
Men lad mig i den forbindelse komme med et par bemærkninger om et beslægtet problem. Ikke blot alderen for, hvornår man begynder at ryge, men også hvornår man begynder at drikke alkohol, er faldet. Hvad rygning angår, har EU allerede taget sig sammen til fælles handling og til at iværksætte kampagner for at styrke de unges selvtillid. Hvad alkoholen angår, er tiden i mine øjne inde til at gøre det samme. Hvad drikkevaren hedder, er formodentlig sekundært for den unge forbruger, og vil sikkert heller ikke ændre noget ved problemet. F.eks. medførte indførelsen af en særlig afgift på alkopops blot, at de unge skiftede til øl og blandingsprodukter indeholdende vin, hvorfor antallet af unge, der drikker sig sanseløst beruset, heller ikke er faldet.
<P>
De unge drikker formodentlig ikke mere end tidligere, årsagerne til alkoholforbrug er de samme. Det, der spiller en rolle, er de sociale strukturer, der går i opløsning, som de traditionelle familier, de unges stigende isolering foran tv og computerskærmen og ofte manglende alternativer.
<P>
Spiritusproduktion af høj kvalitet på tværs af Europa er en vigtig ting. På den anden side er det uden tvivl lige så vigtigt at beskytte de unge mod beslægtede problemer.
<SPEAKER ID="109" NAME="Irena Belohorská" AFFILIATION="NI">
(SK) Hr. formand! Lad mig først og fremmest udtrykke min taknemmelighed over for ordføreren, hr. Schnellhardt, for hans arbejde med denne sag. Jeg vil også gerne rose flere polske medlemmers arbejde i forbindelse med udarbejdelsen af de ændringsforslag, der sigter mod at beskytte vodkatraditionen, som længe har været en specialitet knyttet til østeuropæiske lande. Disse ændringsforslag sigtede også mod at beskytte traditionsbundne, hævdvundne produktionsmetoder, der går tilbage til det 15. århundrede, og som bør anvendes i henhold til de landes traditioner, hvor disse drikkevarer først blev produceret.
<P>
Det største "stridens æble" i denne betænkning er definitionen af vodka, dvs. hvilke ingredienser drikken skal indeholde for at kunne beregnes vodka. Gennem århundrederne har man i østeuropæiske lande defineret vodka som en spiritus lavet af korn, kartofler eller sukkerroemelasse. For at gentage pointen, eftersom vodka er en specialitet fra landende i Østeuropa snarere end i Vesteuropa, vil jeg opfordre mine kolleger fra andre lande til at respektere definitionen og ikke udvide den til at omfatte spiritus med citrussmag mv. Disse og andre typer spiritus, som er andre landes specialiteter, må have en anden betegnelse, primært for at forhindre forsøg på at vildlede forbrugerne.
<SPEAKER ID="110" NAME="Miroslav Mikolášik" AFFILIATION="PPE-DE">
(SK) Hr. formand! Medlemsstater er med rette stolte over, at traditionsrige metoder til produktion og behandling af råvarer bliver respekteret, anerkendt og beskyttet, når det gælder traditionelle betegnelser som cognac, champagne, skotsk whisky, rom, portvin osv. Det er udbredte betegnelser, og det er naturligt, at producenter har klare definitioner af de teknologiske processer, der anvendes i produktionen, og ligeledes af de primære råvarer.
<P>
Det er kun naturligt, at producenter fra de traditionelle oprindelseslande nidkært og omhyggeligt vogter over disse definitioner. Af denne grund var slovakiske producenter f.eks. nødt til at udskifte ordet "rom" med en anden betegnelse, fordi den slovakiske drik ikke var fremstillet af sukkerrør med den oprindelige metode. Med andre ord har producenterne fra de nye medlemsstater for længe siden demonstreret deres pligtopfyldenhed i forhold til harmonisering. Nu står vi i en situation, hvor det primært er EU-15-medlemsstaterne, der må vise, at de kan opføre sig retfærdigt og ordentligt og konsekvent overholde de samme krav, der tidligere blev pålagt os. Den foreliggende sag er vodka, som tidligere diskuteret her. Pludselig er vi vidner til et krav om at betegne anden- og tredjerangs typer af spiritus fremstillet af bananer og andre frugter som vodka.
<P>
Forbrugerne vil da blive vildledt til at tro, at de drikker vodka og vil holde op med at købe det ægte produkt. Det vil skade de ægte producenter, der overholder traditionen og udelukkende fremstiller vodka af de rigtige råvarer. I Finland, Polen, Slovakiet, Tjekkiet og alle andre skandinaviske lande foreskriver traditionen, at betegnelsen vodka udelukkende må tildeles et produkt fremstillet af enten korn eller kartofler. Jeg beder Dem derfor tage dette i betragtning og at henholde Dem til disse argumenter under afstemningen.
<SPEAKER ID="111" NAME="Libor Rouček" AFFILIATION="PSE">
(CS) Hr. formand, mine damer og herrer! I vores diskussion af betænkningen om mærkning af alkohol bør vi ikke kun tage de tekniske aspekter og behovet for at sikre gennemskuelighed på det europæiske marked i betragtning, men også, at produktionen af og det at drikke alkohol tit er knyttet til lokale traditioner og skikke. Europæisk lovgivning må derfor på ingen måde begrænse disse traditioner og skikke og i særdeleshed ikke forbyde dem.
<P>
I mit land, Tjekkiet, er slivovice en af de traditionelle drikke. Bevarelsen af de traditionelle produktionsmetoder for slivovice er garanteret i landets tiltrædelsestraktater med EU og må derfor ikke undermineres, især ikke af Udvalget om Miljø, Folkesundhed og Fødevaresikkerhed. Jeg vil derfor opfordre Dem til at støtte ændringsforslag 144 under afstemningen i morgen og at korrigere den fejl, der har sneget sig ind i betænkningen. Giv Deres støtte til denne tradition, som ikke kun er en tjekkisk og mährisk drik, men også en vidunderlig europæisk drik.
<SPEAKER ID="112" NAME="Henrik Lax" AFFILIATION="ALDE">
(SV) Hr. formand! Mine damer og herrer! Der er to grunde til, at det er vigtigt at bevare den traditionelle definition af vodka - det historiske regionale aspekt og forbrugeraspektet.
<P>
I Norden og i mange af EU's nye medlemslande har vi en lang slaviskinspireret historie og tradition for vodkaproduktion, hvor alkoholen fremstilles af kartofler og korn.
<P>
Champagne og cognac er strikt definerede. Samme regel skal gælde for vodkaen - brændevinen, som er fremstillet af korn eller kartofler.
<P>
Hvis ingen ved, hvad vodka er, kan vi ikke foretage oplyste valg. Forbrugerne har ret til at forvente, at vodka baseres på visse ingredienser præcis, som vi alle forventer, at vin er fremstillet af vindruer, og gin er fremstillet af enebær. Hvis vi tillader, at hvilken som helst alkohol fremstillet af f.eks. bananer eller vindruer må hedde vodka, så ved forbrugerne, at ...
<P>
(Formanden afbrød taleren)
<SPEAKER ID="113" NAME="Wiesław Stefan Kuc" AFFILIATION="UEN">
(PL) Hr. formand! I dag, efter mange måneders arbejde og livlig forhandling med bl.a. repræsentanter for producenter af alkohol og råvarer foruden distributører og forbrugere diskuterer vi hr. Schnellhardts betænkning. Desværre kritiseres de løsninger, der præsenteres i betænkningen, fra alle sider og stiller ingen tilfreds.
<P>
Produkter er kunstigt opdelt i tre kategorier, hvor vodka-kategorien ikke indeholder en eneste vodka. I stedet omfatter denne gruppe brandy, whisky, rom og akvavit og kunne også sagtens omfatte vores smuglervodka eller hjemmebrændte vodka. Opdeling af alkoholiske drikke efter bestemte navne giver det indtryk, at vi arbejder med subliminal reklame snarere end på at forsøge at finde en løsning på dette problem. Den måde, denne sag bliver behandlet på, giver ingen mening. Resultatet er, at trods mine oprigtige ønsker og bedste intentioner er jeg nødt til at erklære mig enig med nejsigerne her i Parlamentet og stemme imod betænkningen.
<SPEAKER ID="114" NAME="Ian Hudghton" AFFILIATION="Verts/ALE">
(EN) Hr. formand! Som skotsk medlem af Parlamentet har jeg en klar interesse i enhver forordning, der har noget at gøre med whisky. Men vi har også andre nationale drikke, herunder en væsentlig økonomisk interesse i destillering og aftapning af vodka og gin. De debatter, som jeg har taget del i i Udvalget om det Indre Marked og Forbrugerbeskyttelse, har været interessante, undertiden ophedede, og jeg har stærkt argumenteret for en fleksibel definition af "vodka".
<P>
Nogle siger, at al spiritus bør behandles på samme måde, men vodka og whisky er ikke ens, og dette forslag må simpelthen anerkende dette forhold. Vodka er traditionelt blevet fremstillet af forskellige ingredienser i forskellige områder. I modsætning hertil er skotsk whisky et produkt af århundreder af traditionel praksis. Den første omtale af skotsk whisky i Skotland var i statsregnskabet fra 1494-95. De første afgifter blev indført i 1644.
<P>
Nogle former for spiritus er traditionelt blevet afrundet ved hjælp af sukker. Det er skotsk whisky ikke, og denne forordning må ikke tillade, at det sker. At beskytte betegnelsen skotsk whisky såvel som produktionsmetoderne under en geografisk definition, er af indlysende grunde yderst vigtig for Skotland. Nogle detaljer må stadig fremhæves i de tekniske dokumenter, og det ser jeg frem til.
<P>
Men kompromiset ved førstebehandling - resultatet af langvarige og ophedede meningsudvekslinger - er noget, som jeg i dette kompromis' ånd nu er parat til at acceptere, og jeg håber, at Parlamentet vil acceptere det i morgen.
<SPEAKER ID="115" NAME="Jens Holm" AFFILIATION="GUE/NGL">
(SV) Hr. formand! Vi skal nu vedtage en definition på vodka. Mit spørgsmål er: Hvorfor det? Som medlem af Udvalget om Miljø, Folkesundhed og Fødevaresikkerhed vil jeg bruge al min tid og energi på at arbejde for et bedre miljø og bedre folkesundhed - ikke på at definere spiritussorter.
<P>
Folkesundheden er virkelig truet. Europa er det kontinent, hvor der uden sammenligning forbruges mest alkohol i verden. I mit eget land, Sverige, er forbruget steget med over 30 %, siden vi blev medlemmer af EU.
<P>
En definition sanktioneret af EU vil blot give et billede af vodka som noget fint. Det er det ikke. Vodka er en form for alkohol, som er farlig i for store mængder. Hvis der skal være en definition på vodka, kan industrien vel selv komme med den?
<P>
Med al respekt for ordføreren, hr. Schnellhardt, burde arbejdet med at komme med en definition sendes tilbage til det sted, hvor det meste af det produceres, og hvor producenterne kan sidde og komme med lige så mange definitioner, de vil. Vi politikere skal beskæftige os med andre ting.
<SPEAKER ID="116" NAME="Roger Helmer" AFFILIATION="NI">
(EN) Hr. formand! Jeg vil gerne lægge det indlæg, jeg har forberedt, til side og reagere på nogle af mine kolleger, der har talt tidligere under denne debat. Fru McAvan siger til os, at denne foranstaltning har til formål at beskytte arbejdspladser, men i den udstrækning, den enten forbyder eller begrænser brugen af ordet vodka for eksisterende mærker og firmaer, forekommer det sandsynligt, at den vil have den stik modsatte virkning.
<P>
Hr. Maaten spørger om vi ikke har set et destilleri, som er håndværksbaseret. Jo, hr. Maaten, det har jeg. Jeg arbejdede i denne sektor i adskillige år, og jeg kan fortælle Dem, at et destilleri til maltwhisky faktisk er håndværksbaseret, mens et destilleri til vodka eller kornwhisky er en industriel proces, og processen til produktion af vodka frembringer ren alkohol, hvad enten man laver det på basis af sukker eller kartofler eller noget andet.
<P>
Al denne snak om forbrugerbeskyttelse er nonsens. Produktet er identisk, og grunden til, at vi ikke bør sammenligne vodka med whisky - eller cognac, som det med rette er blevet påpeget af mine kolleger i den anden side af salen - er, at i disse produkter påvirker ingredienserne i væsentlig grad smagen. Whisky er kun whisky, hvis det bliver lavet rigtigt, men vodka er baseret på ren alkohol.
<P>
Hvis jeg må komme med en generel bemærkning, bør vi ikke søge at ændre den etablerede betydning af ord ved lovgivning. Men i dette tilfælde forekommer det kompromis, der er foreslået af ordføreren, at være det bedste resultat vi kan få, så jeg formoder, at vi modstræbende må støtte det. Som det så ofte sker i EU, har vi fået det bedste ud af noget skidt.
<SPEAKER ID="117" NAME="Struan Stevenson" AFFILIATION="PPE-DE">
(EN) Hr. formand! Som hr. Helmer har påpeget og bare for at gøre det klart for Parlamentet, støtter de konservative fra Det Forenede Kongerige faktisk hr. Schnellhardts ændringsforslag om vodka. Det spørgsmål, som vores skandinaviske og polske kolleger synes at satse på nu, er det gamle argument om lighed med whisky.
<P>
Jeg har hørt folk her i Parlamentet sige her til aften, at vi muligvis kunne komme i en situation, hvor whisky bliver lavet af druer. Nuvel, jeg må sige, at disse argumenter er helt tåbelige. Vi prøver at definere disse produkter til gavn for forbrugerne for at sikre, at det, der er i flasken, svarer til deres forventninger om, hvad whisky eller vodka skal være. Som producenterne kan fortælle Dem, så får man mere smag med, hvis man destillerer ved en lavere alkoholprocent. Spiritus som whisky bliver destilleret ved lav alkoholprocent og får smagen fra råstofferne. Andre former for spiritus, såsom vodka, bliver destilleret ved høj alkoholprocent og kan selv da blive filtreret gennem trækul for at fjerne smagen af råstofferne.
<P>
Vores nordiske kolleger og deres allierede forsøger at få både i pose og sæk. De beder os om at definere et produkt, ikke ved at referere til dets karakteristika eller til, hvad forbrugerne forventer, men til de råmaterialer, som deres producenter bruger i øjeblikket. Det er interessant, at de ikke har forsøgt at medtage sortlud, som var det vigtigste råstof i Sverige i 1920'erne, eller æbler eller kul eller bortfeldske roer, der alle tidligere er blevet brugt i Polen. Parlamentet bør ikke beskæftige sig med at definere produkter, sådan at producenter bliver udelukket og konkurrencen forvredet. Vi bør beskytte forbrugeren, og det er af denne grund, vi støtter den holdning, som dr. Schnellhardt har indtaget, og som undgår kunstige restriktioner for produktionen, samtidig med at forbrugerne får tilstrækkelig information.
<SPEAKER ID="118" NAME="Emanuel Jardim Fernandes" AFFILIATION="PSE">
(PT) Hr. formand, hr. kommissær, mine damer og herrer! Jeg vil gerne takke hr. Schnellhardt for hans fremragende betænkning og alle dem, der medvirket til at forbedre Kommissionens forslag om at ajourføre fællesskabslovgivningen om spiritus med det formål at gøre forordningen mere anvendelig, lettere læselig og klarere for virksomheder og forbrugere, for hvem bedre information er en forudsætning for at træffe de rette valg.
<P>
Det er vigtigt at samle de to gældende spiritusforordninger i én forordning for derved at forenkle lovgivningen og indføre en veldefineret politik for spiritus, tilpasse forordningerne til de nye WTO-krav og opstille kriterier for anerkendelse af nye geografiske betegnelser.
<P>
Til sidst vil jeg gerne sige, at den nye forordning med de forbedringer, som Parlamentet håber bliver vedtaget, vil udbrede det internationale kendskab til drikkevarer, hvilket vil styrke mange europæiske regioners identitet og særlig - om jeg så må sige - den europæiske roms kvalitet og værdi, navnlig fra de oversøiske områder og Madeira, så aktørerne ...
<P>
(Formanden afbrød taleren)
<SPEAKER ID="119" NAME="Ryszard Czarnecki" AFFILIATION="UEN">
(PL) Hr. formand! Ville franskmænd gå med til champagne lavet på blommer? Ville det glæde briterne, hvis de fik lov til at lave abrikosgin og ferskenwhisky? Naturligvis ikke. Det ville svare til kætteri. Det overrasker mig derfor ikke, at polakkerne, litauerne, letterne, esterne, svenskerne, finnerne og danskerne ikke ønsker at anerkende affaldsprodukter fra produktionen af vin, whisky eller gin som vodka.
<P>
Lad os kalde en spade for en spade. Bliver Parlamentet holdt som gidsel af magtfulde lobbyer, der repræsenterer alkoholproducenter fra Sydeuropa eller Det Forenede Kongerige? Ønsker vi, at den offentlige mening i vores lande skal beslutte, at Parlamentet fungerer som "drivrem" for økonomiske lobbyer fra forskellige lande og sektorer? Hvis det ikke er, hvad vi ønsker, skal vi ikke stemme ja til denne latterlige, brede definition af vodka.
<SPEAKER ID="120" NAME="Richard Seeber" AFFILIATION="PPE-DE">
(DE) Hr. formand, fru kommissær! Jeg vil gerne starte med at takke hr. Schnellhardt for hans glimrende arbejde. Jeg mener, at han virkelig har skabt et bæredygtigt kompromis, som vi alle bør støtte i morgen.
<P>
Vi må huske på, at denne debat ikke handler om de gamle kontra de nye medlemsstater. Den handler heller ikke om god kontra dårlig alkohol og heller ikke om kapital kontra arbejdskraft. Den handler om, at vi frembringer en ny version af spiritusforordningen, så den bliver tilpasset til de nuværende forhold. Dvs., at vi ønsker, at forbrugerne får gode produkter, der er mærket korrekt.
<P>
Hvis debatten nu bliver reduceret til vodkaspørgsmålet, så må vi for det første spørge os selv, om det er berettiget, og for det andet, hvad der ligger bag.
<P>
Det er meget formasteligt at påstå, at råvarernes udgangspunkt er afgørende for produktbetegnelsen, hvis man destillerer alkohol så meget, at det mister enhver smag. Derfor gør vi klogt i ganske enkelt at tilpasse os de forhold, der hersker i Europa - at vodka bliver fremstillet overalt, selv om den måtte have sin oprindelse i Polen - og ikke kaste barnet ud med badevandet.
<P>
Vi må huske på, at vi har opnået rigtig meget. Vi har forbedret forbrugerbeskyttelsen, og vi har f.eks. også gjort det muligt at mærke traditionelle produkter bedre. Derfor er jeg overbevist om, at det er et virkelig godt kompromis. Endnu en gang mange tak til hr. Schnellhardt! Vi bør alle støtte det i morgen.
<SPEAKER ID="121" NAME="Karin Scheele" AFFILIATION="PSE">
(DE) Hr. formand! Jeg vil også gerne lykønske ordføreren. Kompromiset sikrer, at spiritus vil være mindre syntetisk i fremtiden, hvilket er ensbetydende med, at de forskellige former for spiritus vil få en højere kvalitet. Kompromiset tager også højde for nationale interesser, og som østriger ligger "Jagatee" jo naturligvis mig særligt på hjerte.
<P>
Ingen her i Parlamentet kan unddrage sig debatten om vodkadefinitionen. Jeg har endnu ikke forstået, hvorfor mange af de foregående talere har foregivet, at vi ikke skulle have en definition på vodka, og at vodkabegrebet nu skulle være for bredt. Det modsatte er tilfældet. EU har allerede en vodkadefinition, og Parlamentets kompromis, som ordføreren primært står bag, imødekommer de traditionelle vodkaproducenter - hvis det kun måtte vedrøre nogle få lande, hvilket ikke er tilfældet, som vi har hørt i dag. Det bør Parlamentet huske på, når der skal stemmes i morgen.
<SPEAKER ID="122" NAME="DanutBudreikait" AFFILIATION="ALDE">
(LT) Hr. formand, mine damer og herrer! Siden 1989, hvor definitionen og mærkningen af alkoholiske drikke blev indført, er der sket mange ændringer. Nogle traditionelle spiritusproducerende lande er blevet medlemmer af EU. Først Sverige og Finland, nu landene i den næstsidste udvidelsesrunde - de baltiske lande og Polen. Ordet vodka stammer fra de nordlige egne, ligesom de traditionelle metoder til at fremstille denne type spiritus.
<P>
Vodka er traditionelt altid blevet fremstillet af korn. Nogle steder bliver det også lavet af kartofler og sukkerroer. Nu, hvor traditionelle vodkaproducerende lande er blevet medlemmer af EU, ser vi gerne, at spiritustyper fremstillet af korn, kartofler og sukkerroer kaldes vodka og mærkes tilsvarende.
<P>
En forbruger er nødt til at vide, hvad whisky er, og hvad det er lavet af. En forbruger har ret til at købe et produkt lavet i henhold til den oprindelige og traditionelle opskrift og af traditionelle ingredienser.
<P>
Hvis det gælder for whisky, hvorfor kan det så ikke gælde for vodka? Jeg opfordrer kraftigt mine kolleger til at stemme for et retfærdigt kompromis: Vodka - kun fra korn, kartofler og sukkerroer.
<SPEAKER ID="123" NAME="Jan Březina" AFFILIATION="PPE-DE">
(CS) Hr. formand, hr. kommissær, mine damer og herrer! Som led i forhandlingen om mærkning af alkohol vil jeg gerne gøre Parlamentet opmærksom på et problem, der overskygges af forhandlingen om vodka, men som har særlig økonomisk, politisk og kulturel betydning for borgerne i Tjekkiet. Jeg taler om slivovice, en traditionel mährisk alkoholisk drik fremstillet af frugt, oftest af blommer. Denne drik kom i fare, da Udvalget om Miljø, Folkesundhed og Fødevaresikkerhed på yderst uheldig vis blandede sig i dens definition, som er fastlagt i Tjekkiets tiltrædelsestraktat. Det er min opfattelse, at det skete ved en fejl, ikke med vilje, men det er et uheldigt eksempel på politisk indblanding.
<P>
Eftersom fejltagelser skal rettes, vil jeg opfordre Dem til at støtte ændringsforslaget om slivovice, som jeg har samarbejdet med hr. Schnellhardt om, og som næsten alle grupper har sagt, at de vil støtte. Jeg vil gerne takke hr. Schnellhardt for hans imødekommenhed i forhold til at finde løsninger, der ville føre definitionen af slivovice tilbage til en model, der svarer til traditionerne. Ligesom skandinaverne følger udviklingen af vodka tæt, er det vigtigt for det tjekkiske folk, at slivovice fortsat er en ren frugtspiritus, så den karakteristiske smag ikke forvanskes ved tilsætning af forskellige ingredienser.
<P>
Sidst, men ikke mindst er der en politisk dimension i alt dette, som ikke må blive overset, og som bunder i, at definitionen af slivovice indgik i tiltrædelsesforhandlingerne og blev fastlagt i tiltrædelsestraktaten. En krænkelse af tiltrædelsestraktaten ville utvivlsomt ødelægge tilliden mellem EU's institutioner og de involverede medlemsstater for ikke at nævne, at det ville skabe en farlig præcedens, som i nogle tilfælde kunne påvirke andre medlemsstater. Eftersom vores borgere er dybt engagerede i den skæbne, der bliver slivovice til del, bør vores lovgivere udvise et tilsvarende engagement. Lad os derfor tage et meget nødvendigt skridt i retning af at beskytte slivovice ved at vedtage det omtalte ændringsforslag.
<SPEAKER ID="124" NAME="Bogdan Golik" AFFILIATION="PSE">
(PL) Hr. formand! Selv om betænkningen om mærkning af alkoholiske drikke behandler over 30 forskellige drikkevarer, vil jeg gerne koncentrere mig om det mest kontroversielle emne, nemlig definitionen af vodka. Den nuværende bindende definition af vodka blev udarbejdet, mange år før de største vodkaproducenter kom med i EU. Takket være dem er EU verdens tredjestørste vodkaproducent. Parlamentet bør derfor vedtage en definition af vodka, der sikrer denne alkoholiske driks anseelse og førende markedsposition.
<P>
Hvis den aktuelle definition af vodka bibeholdes, og det tillades at fremstille vodka af affaldsmaterialer, vil det sænke dens kvalitet og påvirke dens anseelse negativt. Handelsnavnet "vodka" skal reserveres til vodka, der er fremstillet af de traditionelle ingredienser, dvs. korn, kartofler og roemelasse. Det var den definition, der blev vedtaget af Parlamentets Udvalg om Landbrug og Udvikling af Landdistrikter. Vodka, der er fremstillet af andre ingredienser end dem, der traditionelt bruges, skal have et specifikt handelsnavn som f.eks. "utraditionel vodka", "alkoholisk drik af vodka-typen" eller "ikkestandard-vodka" med navnet på de råvarer, der er anvendt til fremstillingen, tydeligt angivet på etiketten. Hvis dette ikke sker, snyder vi både os selv og forbrugerne.
<P>
Sluttelig vil jeg gerne benytte lejligheden til at invitere Dem alle til den mad- og vinsmagning, der afholdes i dag for at promovere polske økologiske fødevarer, herunder kødpålæg, juicer og vodka fremstillet af korn og kartofler.
<SPEAKER ID="125" NAME="Margie Sudre" AFFILIATION="PPE-DE">
(FR) Hr. formand! Da der er blevet talt meget om whisky og vodka, vil jeg sige noget om rom. Inden for EU produceres der kun rom to steder, nemlig i de franske oversøiske departementer og på Madeira. Der drikkes meget rom i hele Europa, og rom er således genstand for import fra talrige tredjelande, først og fremmest AVS-landene, som får særbehandling i medfør af Cotonou-aftalen fra 2000.
<P>
Rom er en af de vigtigste eksportvarer for de franske oversøiske departementer. Rørsukker/rom-branchen står alene for over 40 % af eksportværdien på Guadeloupe, Martinique og Réunion og beskæftiger 40.000 mennesker her.
<P>
Fællesskabsdefinitionen af rom har således meget stor betydning. For rom fra de franske oversøiske departementer er det afgørende at opnå en definition, der giver mulighed for bedre at kunne distancere sig fra konkurrenterne fra tredjelandene, navnlig ved at bruge betegnelsen "rom af landbrugsoprindelse", der udelukkende er fremstillet af saft af sukkerrør, noget som forbrugerne anerkender som et tegn på kvalitet.
<P>
For AVS-landene er det lige så vigtigt, at denne definition er i overensstemmelse med EU's generelle tilgang til deres romindustri, såfremt væksten skal opretholdes, og de fremskridt, som producenterne i det vestindiske område indtil videre har opnået, ikke skal sættes på spil. Det var i den forbindelse, at de erhvervsorganisationer, der repræsenterer producenterne i de franske oversøiske departementer og i de vestindiske lande, i oktober 2006 på Barbados blev enige om en fælles holdning til fællesskabsdefinitionen af rom, som tager udgangspunkt i en generisk definition og efterfølgende skelner mellem traditionel rom, rom af landbrugsoprindelse og rom fra sukkerraffinaderi.
<P>
Jeg vil gerne takke hr. Schnellhardt, som har anerkendt min anmodning om en passende definition af rom af landbrugsoprindelse, og som i sidste ende besluttede at indføje denne definition, som allerede findes i Rådets kompromistekst, i sin betænkning. Takket være en stor og langvarig indsats fra hele branchens side har det været muligt at fremme produktionen af rom af landbrugsoprindelse, således at denne betegnelse i dag er en af de vigtigste garantier for de franske oversøiske departementers muligheder for at komme ind på det kommercielle marked, og det giver anledning til at håbe på en vedtagelse efter førstebehandling af dette kompromis, som i dag er blevet fremlagt til godkendelse i Parlamentet.
<SPEAKER ID="126" NAME="Åsa Westlund" AFFILIATION="PSE">
(SV) Vi svenske socialdemokrater støtter kompromiset om en definition på vodka af samme årsag, som den svenske borgerlige regering støtter det i Ministerrådet. Vi gør det, fordi det er den bedste løsning for de svenske forbrugere og producenter, eftersom det giver en særstatus til vodka produceret på den måde, vi svenskere forventer os, at den skal være produceret - nemlig på kartofler eller korn.
<P>
Hvis kompromiset falder igennem, bliver der ikke en særstatus for vodka lavet på kartofler eller korn, og det vil stadigvæk være uklart for forbrugerne, hvad de får, når de køber vodka.
<P>
Folk undrer sig måske over, hvorfor EU skal tage stilling til, hvordan man må markedsføre vodka. Vi har jo et fælles indre marked i EU, og derfor har vi også fælles regler for, hvad og hvordan ting og sager må sælges på dette marked. Demokratiet skal sætte grænser for markedet, også for hvordan man må markedsføre forskellige produkter.
<P>
Derimod beklager jeg dybt, at ikke engang et flertal i Udvalget om Miljø, Folkesundhed og Fødevaresikkerhed kunne give sin støtte til mine ændringsforslag om at sætte advarselsetiketter på alkohol. Jeg har tænkt mig at vende tilbage til dette spørgsmål.
<SPEAKER ID="127" NAME="Alexander Stubb" AFFILIATION="PPE-DE">
(EN) Hr. formand! Jeg har to ting at sige og en overraskelse.
<P>
Vodkabæltet har tre argumenter. Det første er kultur og tradition. Vi har lavet vodka af kartofler og korn i over 500 år.
<P>
Det andet er ligebehandling. Da vi tilsluttede os Unionen i 1995, fik vi at vide, at vodka ville få en snæver definition, ligesom rom, whisky eller grappa - eller på linje med nogle af de mere traditionelle geografiske definitioner, f.eks. af champagne og cognac. Derfor ønsker vi ligebehandling for vodka. Vi ønsker ikke, at det skal være en slags alkoholens skraldespand.
<P>
Det tredje punkt er forbrug og produktion. Vi ved, hvad vi taler om - syv lande producerer 70 % af vodkaen og forbruger 70 % af vodkaen.
<P>
Til hr. Stevenson, som har fortalt mig, at vi bare tænker på industrien i vores eget land, vil jeg påpege, at hr. Helmer forsvarer samme position som Labour, så, hr. Stevenson, kom ikke og fortæl mig, at De ikke prøver at fremme en form for drue-vodka-industri her!
<P>
I morgen vil jeg som forsvarer af vodka, stemme for hr. Schnellhardts generelle kompromis, men imod hans kompromis om vodka og for mit eget ændringsforslag om en strammere definition eller for De Liberales. Jeg håber, at alle traditionalisterne vil gøre det samme.
<P>
Nu kommer vi til min overraskelse. Jeg må indrømme, at jeg ikke er en stor fan af de polske Kaczynski-brødre. Men de har gjort et vidunderligt stykke arbejde under vodkadebatten. De har heroisk forsvaret vodka, og jeg håber, at dette lille tegn på påskønnelse, som jeg hermed sender dem - en flaske vodka - vil få dem til at se mildere på forfatningen!
<SPEAKER ID="128" NAME="Formanden">
Mange tak. De har føjet endnu et element til denne mangesidede, til tider tekniske, og lidenskabelige forhandling. Jeg er ikke sikker på, at jeg er den rette modtager af denne gave, men tak alligevel.
<SPEAKER ID="129" NAME="Péter Olajos" AFFILIATION="PPE-DE">
(HU) Hr. formand! Produktion og indtagelse af alkohol er formentlig lige så gamle som menneskeheden selv. 4-5.000 år gamle egyptiske hieroglyffer og lertavler fra Mesopotamien beviser, hvor aktive man også i oldtiden var på dette område. I den græske gud Dionysos' og den romerske gud Bacchus' fodspor gav kristendommen traditionen med produktion af alkohol et nyt skub fremad i middelalderen. De anvendte teknologier er blevet forbedret, og begreberne og mærkningen er blevet mere præcise.
<P>
I mit land, Ungarn, var pálinka, en 100 % frugtbaseret brandy, allerede etableret som en del af vores gastronomi under renæssancen. Faktisk blev de teknologier og produkter, som i uforandrede kombinationer stadig kan nydes i dag, allerede etableret rundt om i Europa for omkring 2-300 år siden. I løbet af de sidste 50 år har virksomheder, markedsføring og senere forbrugersamfundet selv imidlertid fuldstændig forplumret det klare billede, vi havde indtil da. Nu om dage skaber den kemiske industri og destillationsindustrien konstant nye smage og aromaer og tilbyder et forbløffende udvalg af drikkevarer. For tiden kan man praktisk taget fremstille alt af hvad som helst. Det er naturligvis blevet fulgt op af en udvanding af traditionerne. Der er allerede færre og færre mennesker, der ved, hvad der er værd at drikke, hvorfor, og hvornår.
<P>
Jeg er konservativ, både når det handler om mine politiske synspunkter og mine gastronomiske vaner. Jeg kan godt lide, at tingene er, præcis hvad de er, og ikke hvad reklamer vil have en til at tro, at de er. Det er grunden til, at jeg går ind for en stram definition for hver drikkevare, herunder også vodka. Pálinka fremstilles af frugt og vodka af korn, kartofler eller sukkerroer. Sådan er det hele ganske klart.
<P>
Men hvis vi udvisker de definerende grænser, påvirker vi ikke blot kvaliteten, udviklingen og vores traditioner, vi tilslører yderligere et allerede forplumret billede. I det tilfælde kan vi nemt anlægge samme tilgang som George Orwells helt i "1984", da han ikke kunne sige, hvad det faktisk var, han drak. Ligesom alle andre i bogen kaldte han også det ildelugtende sprøjt med den forfærdelige smag for gin.
<SPEAKER ID="131" NAME="Christa Klaß" AFFILIATION="PPE-DE">
(DE) Fru formand, fru kommissær, mine damer og herrer! Kommissionsforslaget tog sigte på at forenkle og samle de to hidtidige forordninger i en, og det er nu en realitet. Det andet aspekt - tilpasningen til de nye tekniske krav og til WTO-kravene, herunder TRIPS - vil også blive en succes. Det tredje mål - at de eksisterende geografiske betegnelser, som fortsat kan suppleres af yderligere angivelser i fremtiden, stadigvæk skal have gyldighed - vil også blive nået. Med imødekommenhed fra de enkelte medlemsstater vil også det skabe klarhed i fremtiden.
<P>
Jeg vil gerne takke ordføreren, hr. Schnellhardt, for hans indsats under de mange vanskelige forhandlinger. I striden om "Jägertee" eller "Jagertee" har Tyskland accepteret begrebet "Hüttentee" som tysk betegnelse i kompromiset. Alle må være villig til at nærme sig hinanden.
<P>
Der spiller rigtig meget tradition ind, men det kræver gensidig tolerance. Blot til forklaring så relaterer begrebet "Champagne" til den geografiske betegnelse - altså den regionale oprindelse - og har mindre med indholdsstofferne at gøre. Hos os i Tyskland bestiller man en "Klaren", hvormed menes en brændevin fremstillet af landbrugsprodukter som frugt, korn eller kartofler. Vi har taget skridt til at sikre denne produktklarhed og bevare det økonomiske grundlag for de traditionelle, ofte små brænderier. Det tror jeg også vil lykkes.
<P>
Tilsætning af sødestoffer skal reguleres og fremgå klart af etiketten. Gennem århundreder har vores brænderier produceret brændevin i topkvalitet uden at tilsætte aromaer og sukker. Mærkning er forbrugerinformation og sikrer lige konkurrence. Det gælder også for råvarerne.
<P>
Vi havde vores hyr med definitionen på vodka. Løsningen - dvs. mærkning af alt, som ikke er fremstillet af kartofler eller korn - er et brugbart kompromis, som sikrer klar information. Jeg anmoder Dem om at støtte dette kompromis.
<SPEAKER ID="132" NAME="Bogusław Sonik" AFFILIATION="PPE-DE">
(PL) Fru formand! Først og fremmest kan jeg muligvis fremlægge nogle oplysninger, der ikke har været præsenteret for Parlamentet. I sidste uge afviste Gruppen for Det Europæiske Folkeparti (Kristelige Demokrater) og De Europæiske Demokrater ordførerens kompromisforslag. Hvorfor blev forslaget afvist? Årsagen var, at gruppen med et lille flertal, men dog et flertal, havde besluttet ikke at være enig med den foreslåede definition af vodka, der indgår i forslaget. Af samme årsag støttede flertallet en anerkendelse af, at vodka traditionelt produceres af korn, kartofler eller roemelasse. Det var det ændringsforslag, jeg fremlagde sammen med min kollega hr. Stubb, og jeg opfordrer Dem til at støtte det.
<P>
Hvorfor så megen snak om traditioner? Jeg vil gerne minde Dem om, at lande, eller repræsentanter for lande, der ikke har noget som helst at gøre med traditionerne for vodkaproduktion, ikke kan opføre sig som de erobrere, der tog til Sydamerika og stjal mayaernes guld. Dette er vores tradition, de vodkaproducerende landes tradition, og det bør forordningen anerkende.
<P>
Vi skal være klar over, at Rådet også har lagt helt uhørt pres på Parlamentet. En højtstående embedsmand har sendt et brev til 24 medlemsstaters repræsentanter og ikke kun henvist til holdningen hos den indflydelsesrige lobby European Vodka Alliance, men også undladt at sende brevet til repræsentanterne for to af de lande, der er dybest involveret i striden, nemlig Polen og Litauen. Holdningerne i to af Parlamentets udvalg, Udvalget om Landbrug og Udvikling af Landdistrikter og Det Økonomiske og Sociale Udvalg, blev ikke taget i betragtning. COPA, COGECA, EU's landbrugsorganisationer, og landmændene i EU støtter alle den traditionelle definition af vodka. Hvorfor det? Årsagen er, at det bør være europæiske kartofler og korn samt 500 års traditioner, der definerer værdien af dette produkt. Det skal ikke ændres alene på grund af pres fra lobbyer.
<P>
Vi forlanger ligebehandling. Traditionelt produceret vodka kan ikke sammenlignes med andre, lignende typer spiritus. Det ville være i strid med de grundlæggende principper for, hvordan EU fungerer.
<SPEAKER ID="133" NAME="James Nicholson" AFFILIATION="PPE-DE">
(EN) Fru formand! Først og fremmest vil jeg gerne komplimentere ordføreren for denne betænkning. Jeg synes, det er et fint stykke arbejde. Denne betænkning og denne debat har i det mindste fremkaldt betydelig uenighed mellem mange medlemmer, mellem grupper og inden for grupperne. Jeg tror, at vi bør støtte det kompromis, man har nået. Der er andre forslag, men de dækker, hvad et specielt synspunkt går ud på, til skade for de andre.
<P>
Det afgørende må være kvaliteten og standarden af produktet. Der skal og må føres kontrol med tilsætningsstoffer, men man kan ikke forbyde produkter, der har været brugt i lang tid. Vi må være opmærksomme på spiritussektorens behov såvel som forbrugerbeskyttelse.
<P>
Som nogle har sagt, har dette vist sig at være en meget kompliceret betænkning med nogle stærke og anderledes synspunkter, men vi må have en acceptabel aftale. Kompromisaftaler udvander undertiden det oprindelige formål med direktivet, men i dette tilfælde tror jeg, det er det bedste, vi kan nå i øjeblikket. Det er et meget vigtigt og alvorligt emne, og vi må få ordnet det rigtigt. Debatten om, hvad vodka er, har fjernet noget af betydningen af dette direktiv, og det er beklageligt, men det sker undertiden i politik.
<P>
Jeg har hørt på de forskellige bidrag og på to af mine kolleger fra Skotland, der hævdede, at de havde den ældste whisky. Der hvor jeg kommer fra i Nordirland, har vi et lille produkt, vi kalder Bushmills, og vi kunne sikkert få en god snak om, hvem der faktisk havde den ældste whisky i Irland! Hermed vil jeg slutte.
<SPEAKER ID="134" NAME="Niels Busk " AFFILIATION="ALDE">
ordfører for udtalelse fra Landbrugsudvalget. - Fru formand! Fru kommissær! Jeg er ordfører for Landbrugsudvalget, som har været rådgivende udvalg for dette forslag. Vi vedtog næsten enstemmigt en klar definition, der gik ud på, at vodka skal produceres af kartofler og af korn. Det var samtidig meningen, at der skulle være et udvidet samarbejde mellem Miljøudvalget og Landbrugsudvalget i denne sag. Jeg må desværre sige, at det har vi ikke i Landbrugsudvalget mærket særlig meget til.
<P>
Vodka er et kvalitetsprodukt med en meget lang historie, og det bør vi værne om. Vi bør værne om vodkaproduktion på nøjagtig samme måde, som vi værner om whiskyproduktion, cognacproduktion og alle andre spiritusproduktioner i Europa. Her i denne kreds - i dette parlament - savner jeg at høre, at man viser respekt for de mennesker og de lande, som har en kultur, der omfatter vodkaproduktion. Det må også bero på en kortsigtet interesse, at man fremstiller vodka som et produkt uden definition og som et sted, hvor man uden videre kan bruge det, man har tilovers som affald. At forbrugerne skulle være ligeglade med, om vodka er lavet af enten det ene eller det andet, det er en meget stor misforståelse i disse år. Forbrugerne ønsker oplysning, oplysning, oplysning!
<SPEAKER ID="135" NAME="Viviane Reding" LANGUAGE="FR">
Fru formand! Tillad mig at slutte af med endnu en gang at takke ordføreren, som har haft en vanskelig opgave, men som har formået at lægge et kompromis på bordet, der, såfremt jeg har forstået alt det, der er blevet sagt under denne debat, korrekt, i vid udstrækning vil kunne godkendes.
<P>
.
<SPEAKER ID="137" NAME="Formanden">
Forhandlingen er afsluttet.
<P>
Afstemningen finder sted den 19. juni 2007.
<P>
Skriftlig erklæring (artikel 142)
<SPEAKER ID="138" NAME="Eija-Riitta Korhola " LANGUAGE="FI">
Forhandlingen om forordningen om spiritus har kulmineret i et spørgsmål, som Kommissionen har ladet hånt om i sit forslag: den lige behandling af vodka i forhold til andre stærke drikke.
<P>
Det ville imidlertid være mere dækkende at sige, at dette handler om lige behandling af europæiske kulturer. Den igangværende forhandling minder os om, at der eksisterer en multikultur i Europa, men den viser os samtidig, at der stadig er meget arbejde at gøre i enhedens navn, hvor forskelle respekteres.
<P>
Den definition på vodka, vi her kævles om, er egentlig en teknisk ændring af noget, vi allerede kendte til og syntes var godt: I århundreder er vodka blevet fremstillet næsten udelukkende af korn og kartofler. I EU er 90 % af al vodka også blevet produceret af disse råmaterialer. Når det gælder en definition af ingredienserne, er det derfor ikke kun et spørgsmål om producentinteresser og kunstige markedsbarrierer, men om tradition. I de vodkaproducerende lande, hvor 70 % af vodkaen produceres og forbruges, ved man faktisk, hvad man taler om.
<P>
Med ordfører Schnellhardts kompromis ville det i praksis være tilladt at fremstille vodka af en hvilken som helst landbrugsafgrøde, blot det kort nævnes på etiketten på bagsiden, men det er ikke tilstrækkeligt. Hvis vi til sidst er nødt til at indgå et kompromis, bør der heri bakkes mere op om den traditionelle fremstillingsmetode.
<P>
EU's fælles identitet og den lovgivning, der støtter dette begreb, skal være bygget på gensidig respekt, hvor historiske kendsgerninger anerkendes. Vores eksisterende lovgivning om spiritus er fra en tid, hvor de vodkaproducerende lande ikke var medlemmer af EU, og følgelig skal den opdateres. Under de tiltrædelsesforhandlinger, der omfattede Finland, Sverige og lande, der senere kom ind i Unionen, som f.eks. Polen, blev definitionen af vodka videregivet, og der blev givet løfter om at få det på plads i den nærmeste fremtid. Nu er den tid kommet.
