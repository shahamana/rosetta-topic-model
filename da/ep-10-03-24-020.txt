<CHAPTER ID="020">
Bekæmpelse af tuberkulose (forhandling) 
<SPEAKER ID="292" NAME="Formanden">
Næste punkt på dagsordenen er redegørelse fra Kommissionen om bekæmpelse af tuberkulose.
<SPEAKER ID="293" NAME="John Dalli" LANGUAGE="EN">
Hr. formand! Jeg glæder mig over denne lejlighed til på den internationale tuberkulosedag at fremhæve Kommissionens engagement i indsatsen for at løse de problemer, som denne sygdom forårsager.
<P>
Vi troede, at vores gode resultater gennem de seneste årtier havde elimineret truslerne i forbindelse med denne alvorlige trussel mod folkesundheden. I for lang tid har vi dog fejlagtigt sænket vores forsvar mod tuberkulose. I 2008 rapporterede Det Europæiske Center for Forebyggelse af og Kontrol med Sygdomme ca. 83 000 tilfælde og næsten 6 000 dødsfald som følge af tuberkulose i EU- og EFTA-landene. Det svarer til ca. 16 dødsfald om dagen. Det er simpelthen uacceptabelt og kræver en indsats fra alle berørte sektorer og interessenter. Det er uacceptabelt, fordi tuberkulose er en sygdom, der kan forebygges og helbredes, og som ikke burde have så dramatiske konsekvenser.
<P>
Tuberkulose er et problem, der går på tværs af sektorer, og det hænger sammen med mange af de folkesundhedsmæssige udfordringer i EU, herunder spredningen af resistens over for antimikrobielle lægemidler, manglen på nye effektive redskaber til diagnosticering og behandling af tuberkulose, den drastiske stigning i antallet af samtidige infektioner, som f.eks. hiv, og ulighederne, idet tuberkulose i uforholdsmæssig grad rammer de mest udsatte grupper.
<P>
Kommissionen har iværksat en række initiativer i de senere år med det formål at styrke kapaciteten til at håndtere tuberkulose. I 2000 blev tuberkulose medtaget på listen over prioriterede sygdomme under EU-overvågning. I den sammenhæng støttede Kommissionen en række projekter, der har hjulpet med at koordinere overvågningen af tuberkulose i de 53 lande, som indgår i WHO's europæiske region. Denne indsats har forbedret vores fælles viden om og overvågning af den epidemiologiske situation. Gennem sine rammeprogrammer for forskning støtter Kommissionen endvidere udviklingen af nye behandlinger, vacciner, lægemidler og diagnosticeringsredskaber mod tuberkulose. Siden 2002 er mere end 124 mio. EUR blevet tildelt dette arbejde. Eftersom tuberkulose ikke er begrænset af grænser, skal vi dog også støtte lande uden for EU.
<P>
Kommissionen støtter udviklingslandenes tuberkuloseprogrammer gennem det europæiske handlingsprogram til bekæmpelse af hiv/aids, malaria og tuberkulose gennem eksterne foranstaltninger (2007-2011). Den primære kanal til finansiering af denne støtte er den globale fond for bekæmpelse af hiv/aids, tuberkulose og malaria, som Kommissionen har ydet 870 mio. EUR til siden 2002, idet det årlige bidrag siden 2008 har udgjort 100 mio. EUR. Den støtter desuden kliniske forsøg og opbygning af kapacitet i Afrika syd for Sahara gennem partnerskabet mellem de europæiske lande og udviklingslande vedrørende kliniske forsøg (EDCTP). Endelig har oprettelsen af Det Europæiske Center for Forebyggelse af og Kontrol med Sygdomme sat os til stand til at hæve vores indsats mod tuberkulose til et nyt niveau.
<P>
I marts 2007 udviklede centret efter anmodning fra Kommissionen en handlingsplan for bekæmpelsen af tuberkulose i EU. Den omhandler vores centrale udfordringer på tværs af sektorer med hensyn til forebyggelse af og kontrol med tuberkulose og styrkelse af den epidemiologiske overvågning: sikring af omgående og effektiv tuberkulosebehandling til alle, udvikling af nye redskaber til diagnosticering og behandling, formindskelse af byrden i forbindelse med samtidig infektion med tuberkulose og hiv og imødegåelse af risikoen for resistens over for mange lægemidler.
<P>
Kommissionen kan dog ikke løse dette problem alene. Det er afgørende, at civilsamfundet bidrager ved at række hånden ud mod de svageste, og at medlemsstaterne engagerer sig, hvis vi skal nå vores mål om at støtte den globale kamp mod denne sygdom.
<SPEAKER ID="294" NAME="Elena Oana Antonescu" LANGUAGE="RO">
Hr. formand! "Dødsårsagen i antibiotikaens tidsalder" er, hvad en gruppe forskere har kaldt tuberkulose, et ord, som for mange af os var forsvundet fra daglig brug, men det er en sygdom, der stadig dræber et stort antal mennesker.
<P>
Tuberkulose er den syvende hyppigste dødsårsag i verden. Den nuværende situation understreges desværre af stigningen i antallet af tilfælde, som involverer en tuberkulosestamme, der er resistent over for de almindelige lægemiddelbehandlinger.
<P>
Globalt var der i 2008 9,4 mio. nye tuberkulosetilfælde og 1,8 mio. dødsfald. Hvert sekund smittes én person i verden med tuberkulose.
<P>
Vi skal høre disse tal så klart som muligt i et vigtigt forum i EU, så vi alle så vidt muligt kan forstå, at denne sygdom stadig plager vores samfund og dræber et stort antal europæiske borgere.
<P>
Jeg kommer fra et land, der desværre figurerer blandt de øverste i EU, hvad angår dystre tal for antallet af tuberkulosetilfælde.
<P>
Selv om vi har konstateret en let nedadgående tendens i de senere år og en stigning i andelen af mennesker, der helbredes for kemoresistent tuberkulose, er de absolutte tal stadig alarmerende og afspejler en tragisk virkelighed.
<P>
Vi skal føre en vedvarende og integreret kamp baseret på den bedst mulige planlægning for at holde denne plage under kontrol. Vi skal på EU-plan fortsætte vores hidtidige arbejde for at sikre, at vi i alle medlemsstater forbedrer niveauet for påvisning af sygdomme, niveauet for adgang til effektiv behandling, kvaliteten af behandlingsovervågningen og kvaliteten af den medicinske behandling, som patienter gives.
<P>
Alle regeringerne skal endvidere indse betydningen af denne kamp og arbejde sammen med de sociale partnere så effektivt som muligt, så vi så vidt muligt kan reducere det antal europæere, der rammes af denne sygdom, som vi troede var udryddet i det forrige århundrede.
<P>
Vi skal frem for alt kæmpe denne kamp sammen - som en familie - uden at tænke på forskellene mellem os, men ved at hjælpe hinanden med at overvinde problemet.
<P>
I sidste ende er vi EU, og vores styrke ligger i forenethed.
<SPEAKER ID="295" NAME="Åsa Westlund" LANGUAGE="EN">
Hr. formand! I vores tidsalder burde ingen dø af tuberkulose.
<P>
(SV) Der er, hvad Ban Ki Moon sagde i dag på den internationale tuberkulosedag.
<P>
Han har naturligvis ret. Alligevel dør rigtig mange mennesker i verden af tuberkulose i dag, især unge og fattige. Vi skal derfor øge vores bidrag til den globale fond, der er ansvarlig for en stor del af indsatsen for at bekæmpe tuberkulose, malaria og hiv i de fattigste dele af verden.
<P>
Som Kommissionen påpegede, dør mennesker i Europa også af tuberkulose. Vi skal øge vores samarbejde for at stoppe spredningen af multiresistent tuberkulose og finde effektive behandlinger, der når ud til alle de udsatte grupper i samfundet.
<P>
Det Europæiske Center for Forebyggelse af og Kontrol med Sygdomme, som har sæde i Solna i Sverige, spiller en meget vigtig rolle i denne forbindelse, og det glæder mig, at kommissæren har prioriteret at komme her og deltage i en forhandling om dette vigtige emne i dag.
<SPEAKER ID="297" NAME="Charles Goerens" LANGUAGE="FR">
Hr. formand! Den medicinske udvikling har endnu ikke besejret tuberkulose. Sygdommen betragtes derfor fejlagtigt som en sygdom, der kun rammer fattige lande. Derved undervurderes den måde, sygdommen spredes på, navnlig i Central- og Østeuropa.
<P>
I virkeligheden er intet land beskyttet mod denne frygtelige sygdom, der eksisteret i mange tusinde år. Den multiresistente stamme giver desuden ikke meget håb om, at denne plage kan stoppes på kort sigt. Behovet for at kæmpe på flere fronter ved hjælp af forebyggelse, lægelig overvågning, forskning og udbredelse af forebyggende og hygiejnemæssige foranstaltninger opmuntrer os til at handle på en koordineret og målrettet måde. Vi skal kort sagt til enhver tid anvende de bedst mulige strategier på dette område.
<P>
Hvad angår finansiering af foranstaltningerne, bør vi skelne mellem to scenarier. For det første skal de sociale sikringsordninger i vores lande i princippet kunne garantere tilstrækkelig lægelig behandling. Patienter i udviklingslandene er dog stadig afhængige af den solidaritet, der siden 2002 er blevet udvist på eksemplarisk måde under den globale fond for bekæmpelse af hiv/aids, tuberkulose og malaria.
<P>
Hvis målet er at halvere antallet af tuberkulosetilfælde i perioden 2000-2015, skal ét af de tre scenarier, som formanden for den globale fond, Michel Kazatchkine, har fremlagt, godkendes.
<P>
Jeg vil gerne spørge Kommissionen, hvilket af de tre scenarier den vil bruge som grundlag for de forslag, den udarbejder til medlemsstaterne vedrørende den fremtidige finansiering af den globale fond for bekæmpelse af hiv/aids, tuberkulose og malaria.
<SPEAKER ID="298" NAME="Maria Da Graça Carvalho" AFFILIATION="PPE">
- (PT) Hr. formand! Den internationale tuberkulosedag, der afholdes i dag, er en lejlighed til at opfordre til en styrkelse af den politiske dialog og til inddragelse af regeringer og civilsamfundet i denne sag.
<P>
Antallet af tuberkulosetilfælde har været faldende i EU. Der har også været en markant reduktion i Portugal, men forekomsten er stadig over EU-gennemsnittet. Denne reduktion hænger sammen med den vellykkede nationale plan mod tuberkulose. Nogle lande har dog for nylig oplevet en genopblusning af sygdommen.
<P>
De forskellige handlingsplaner, som støttes af Kommissionen, er skridt i den rigtige retning. Jeg vil fremhæve partnerskabet mellem Europa og udviklingslandene om gennemførelsen af kliniske forsøg. Støtten fra rammeprogrammet for forskning og teknologisk udvikling er også vigtigt på det biovidenskabelige område. En styrkelse af den kliniske og videnskabelige forsknings rolle er afgørende i kampen mod tuberkulose. Det er derfor afgørende, at vi fortsætter arbejdet for at finde nye og bedre instrumenter til bekæmpelse af tuberkulose, som også fremmer innovative diagnosticeringsteknologier samt lægemidler og vacciner.
<P>
Jeg opfordrer derfor Kommissionen og medlemsstaterne til at forene kræfterne og intensivere kampen mod tuberkulose med henblik på endelig kontrol med og udryddelse af denne sygdom.
<SPEAKER ID="299" NAME="Vilija Blinkevičiūt" AFFILIATION="S&amp;D">
- (LT) Hr. formand! Vi skal bekæmpe tuberkulose, da mange mennesker i verden hvert år dør af denne sygdom, og da næsten hver tredje indbygger i verden er smittet med den. Jeg vil henlede opmærksomheden på, at tuberkulose er den mest udbredte smitsomme sygdom i verden, som er tæt forbundet med sociale og økonomiske problemer, herunder fattigdom, arbejdsløshed, alkoholisme, narkotikamisbrug og hiv/aids, samt de utilstrækkelige sundhedssystemer i fattige lande og den forsinkede diagnosticering. For at overvinde disse faktorer, som forårsager tuberkulose, skal Kommissionen og EU's medlemsstater iværksætte konkrete og hurtige foranstaltninger med henblik på at fastlægge fælles foranstaltninger til bekæmpelse af denne frygtelige sygdom, føre en fælles politisk dialog om den finansielle støtte og vedtage en fælles handlingsplan for bekæmpelsen af sygdommen.
<P>
Selv om tuberkulose er medtaget på listen over prioriterede sygdomme, modtager kampen mod tuberkulose stadig for få midler, og vi skal derfor gennemgå EU's budgetbevillinger i dette handlingsprogram. Jeg opfordrer Dem også til at stimulere øgede investeringer i videnskabelig forskning som et led i bekæmpelsen af tuberkulose.
<SPEAKER ID="300" NAME="Olga Sehnalová" AFFILIATION="S&amp;D">
- (CS) Hr. formand! I dag er den internationale tuberkulosedag, og den er en lejlighed til at nævne, at tuberkulose stadig er et alvorligt globalt problem, trods de vellykkede resultater, der indtil videre er opnået i kampen mod denne sygdom. Mere end 2 mia. mennesker er smittet med tuberkulosebakterien, og ét ud af 10 af disse mennesker rammes af den aktive form.
<P>
Forekomsten af tuberkulose og navnlig de varierende niveauer af behandling og overvågning af sygdommen hænger sammen med de varierende socioøkonomiske forhold i forskellige regioner og også i forskellige socialgrupper. Tidlig diagnosticering af tuberkulose samt grundig og fuldt overvåget behandling af sygdommen, dvs. behandling, der er uafbrudt og af tilstrækkelig varighed, er grundlæggende forudsætninger, hvis vi skal kunne mindske risikoen for udvikling af omfattende behandlingsresistens og multiresistente former af tuberkulose, hvis behandling er overordentlig dyr og vanskelig at få adgang til i mange lande. Lige så vigtig er tilpasningen af vores sundhedssystemer og daglige praksis, herunder overvågning af sygdommen i højrisikogrupper og tilvejebringelse af kvalificerede sundhedsmedarbejdere og tilstrækkeligt udstyr.
<P>
WHO anslår, at der på nationalt plan skal bruges 44,3 mia. USD i løbet af de kommende 10 år for at bekæmpe tuberkulose, men kun knap halvdelen af disse ressourcer vil være tilgængelige. EU skal derfor forene kræfterne med WHO og de enkelte lande og deres nationale sundhedssystemer, og sammen skal vi udpege bekæmpelsen af tuberkulose til en af prioriteterne for udviklingsstøtten til tredjelande.
<SPEAKER ID="301" NAME="John Dalli" LANGUAGE="MT">
Hr. formand! Jeg har med fornøjelse og interesse lyttet til medlemmernes indlæg. Jeg kan forsikre Dem om, at Kommissionen behandler denne sygdom med stor alvor og også lægger betydelig vægt på det, der er blevet sagt i dag. Vi er fast besluttet på at nå vores mål for at få kontrol med tuberkulosesygdommen. Forhandlinger af denne art er af særlig betydning, når vi skal koncentrere vores opmærksomhed og fokus på denne sygdom. Parlamentets bidrag og støtte er et afgørende bidrag til vores indsats for at bekæmpe sygdomme i EU og andre lande.
<SPEAKER ID="302" NAME="Formanden">
Forhandlingen er afsluttet.
<P>
Skriftlige erklæringer (artikel 149)
<SPEAKER ID="303" NAME="Nessa Childers  " LANGUAGE="EN">
Tuberkulose betragtes af mange i datid og som en plage fra det 19. århundrede, men sygdommen har stadig en alvorlig indvirkning, både direkte og indirekte, på tilværelsen for tusindvis af landbrugere i EU hvert år. Selv om tuberkulose i sin humane form har været under kontrol i de fleste EU-lande siden midten af det 20. århundrede, spredes den stadig aggressivt blandt kvæg og rammer hvert år 5 % af kvægbesætningerne i min valgkreds i det østlige Irland.
<P>
Jeg modtog for nylig et brev fra en mælkeproducent i County Westmeath, hvis besætning af præmieret malkekvæg er næsten blevet udryddet, siden han første gang konstaterede tuberkulose på sin gård for mindre end et år siden. Sygdommen, som spredes af flagermus, blev første gang konstateret på den dag, hvor han skulle rejse på to ugers ferie sidste år i juni, og siden har han mistet 64 af sine 82 køer.
<P>
Selv om der med rette er taget effektivt fat om tuberkulose hos mennesker på EU-plan, bør vi alvorligt overveje den bovine form af sygdommen, der medfører tab af millioner af euro i indtjening hvert år, når vi i fremtiden udformer lovgivningen om tuberkulose.
