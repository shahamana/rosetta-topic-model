<CHAPTER ID="008">
Stemmeforklaringer
<P>
Mundtlige stemmeforklaringer
<SPEAKER ID="137" NAME="Siiri Oviir" AFFILIATION="ALDE">
(ET) Fru formand! Afgørelsen om anvendelse af fleksibilitetsinstrumentet viser, at det internationale samarbejde er en succes, og forsikrer os endnu engang om, at EU-institutionerne betragter finansieringen af anden fase af den europæiske økonomiske genopretningsplan som en hastesag. Et andet positivt aspekt af denne afgørelse er, at vi var i stand til at finde ubrugte midler i den økonomiske genopretningsplan til energiprojekter og senere godkende budgetbevillingen hertil. Jeg stemte for betænkningen.
<SPEAKER ID="139" NAME="Siiri Oviir" AFFILIATION="ALDE">
(ET) Fru formand! Jeg støttede også denne betænkning eller betænkningens vedtagelse, fordi resultatet af samrådsmødet - tilsyneladende går Samrådsudvalget ikke særlig direkte og hurtigt til sagen - var positivt med hensyn til at gennemføre den europæiske økonomiske genopretningsplan og altså gennemføre det erklærede mål med denne plan. En anden positiv ting var, at vi under den senere afstemning om budgettet støttede den tidligere beslutning om at bevilge 2,4 mia. EUR til de nævnte formål. Jeg stemte for denne betænkning.
<SPEAKER ID="141" NAME="Chris Davies" AFFILIATION="ALDE">
(EN) Fru formand! Hr. Griffin fra Det Britiske Nationalistparti har antydet, at min stemme er påvirket af kommercielle interesser. Jeg vil gerne gøre det klart, at jeg er stolt af at være fortaler for teknologier med lavt CO2-udslip i kampen mod klimaændringer. Jeg har aldrig udbedt mig eller modtaget en øre for mit arbejde. Jeg gør det, fordi jeg tror på det. Alle aktieposter, jeg nogensinde har haft, er altid blevet angivet i interesseerklæringen, og de har aldrig afholdt mig fra at kritisere visse vindkraftprojekter.
<P>
Åbenhed og gennemsigtighed har altid været kendetegnende for mit politiske liv, og inden hr. Griffin forsøger at skade medlemmers gode navn og rygte, så lad ham venligst forklare, hvorfor det parti, som han står i spidsen for, to gange ikke har formået at fremsende sit regnskab til den britiske valgkommission i tide. Hans revisorer siger, at regnskabet ikke giver et retvisende billede af hans partis aktiviteter. Mange mistænker, at penge fra hans partis medlemmer er blevet brugt til personlig vinding. Hvis han benægter det, så kunne hr. Griffin måske fremlægge et regnskab, som hans egne revisorer vil godkende.
<SPEAKER ID="142" NAME="Ashley Fox" AFFILIATION="ECR">
(EN) Fru formand! Hvis jeg må omformulere et citat af John Dunning, som var medlem af det britiske parlament i det 18. århundrede, så er EU-budgettet blevet større, det bliver stadig større, og det burde reduceres.
<P>
Jeg stemte imod beslutningen om budgettet, fordi det overskrider grænsen på 1 % af bruttonationalproduktet. Det er en grænse, som vi ikke bør overskride. Vi må være opmærksomme på, at hver eneste euro, vi bruger, kommer fra skatteyderne. Vi bør udvise ansvarlighed for deres penge, og dette er ikke et ansvarligt budget.
<SPEAKER ID="143" NAME="Syed Kamall" AFFILIATION="ECR">
(EN) Fru formand! Jeg stemte ligesom den sidste taler imod budgettet. Det er interessant, så ofte vi taler om fælles europæiske værdier og solidaritet med borgerne. I en tid, hvor mange befolkningsgrupper og familier slås med den aktuelle økonomiske krise og kæmper for at betale regningerne, og hvor nogle mister deres arbejde, og mange accepterer ligefrem at gå ned i løn, synes jeg, at det er uhørt, at vi stemmer for at forhøje et budget, der ikke tager højde for den aktuelle økonomiske situation.
<P>
Vi har behov for sunde finanser, vi er nødt til at vise, at vi har forståelse for vores vælgeres bekymringer, og vi er nødt til at være påpasselige med skatteydernes penge. Kun ad den vej kan vi skabe den hårdt tiltrængte vækst og hjælpe borgerne i alle EU-lande. Jeg stemte derfor imod budgettet.
<P>
Jeg vil gerne ønske alle en god jul og et godt nytår.
<SPEAKER ID="145" NAME="Laima Liucija Andrikien" AFFILIATION="PPE">
(EN) Fru formand! Jeg stemte for beslutningen, fordi belarusserne her i dag viser, hvor engagerede de er i EU.
<P>
Trods en masse løfter fra belarussisk side, er der foreløbig kun sket beskedne ændringer. Oppositionen underrettede os for ganske nylig om, at præsidenten agter at underskrive et dekret, der begrænser adgangen til fri information på internettet.
<P>
EU er helt klart nødt til at støtte Belarus for at bringe landet tættere på Europa, men vi er først og fremmest nødt til at engagere os i den belarussiske befolkning.
<P>
Det lader til, at vi nu forsøger at tilnærme os de belarussiske myndigheder ved at ophæve rejseforbuddene, men rejseforbuddene gælder stadig for almindelige mennesker i Belarus. 60 EUR for et Schengenvisum er for dyrt for størsteparten af belarusserne. Samtidig er prisen for russiske borgere kun det halve. Det ville ikke have nogen betydning for EU, hvis de belarussiske borgere kun dækkede omkostningerne til visummet, hvilket ikke er mere end 5 EUR.
<SPEAKER ID="146" NAME="Formanden">
Jeg ville sætte pris på, at hr. Brok og hr. Saryusz-Wolski fandt et andet sted at føre deres samtale. Hr. Brok, vil De venligst føre Deres samtale uden for salen?
<P>
Vil De venligst føre Deres samtale uden for salen?
<P>
Ud!
<P>
Hr. Brok, vil De venligst forlade salen og føre Deres samtale udenfor!
<P>
Hr. Preda, hvis De ønsker at afgive stemmeforklaring om Belarus, tager vi den nu. Ønsker De det?
<SPEAKER ID="147" NAME="Cristian Dan Preda" AFFILIATION="PPE">
(RO) Jeg ønskede at forklare, hvorfor jeg stemte for hr. Schulz' forslag. Da jeg ikke troede, at der ville blive fremsat et sådant forslag, indskrev jeg mig ikke på talerlisten i forvejen, men jeg vil gerne afgive stemmeforklaring om hr. Schulz' første forslag vedrørende ...
<P>
(Formanden afbrød taleren)
<SPEAKER ID="148" NAME="Formanden">
Jeg beklager, det er ikke muligt. Jeg troede, at De ville tale om Belarus.
<SPEAKER ID="150" NAME="Laima Liucija Andrikien" AFFILIATION="PPE">
(EN) Fru formand! Jeg stemte for denne beslutning, fordi situationen i Congo er frygtelig. Titusinder af mennesker bliver dræbt i landet hver måned på grund af de væbnede gruppers vold. De congolesiske væbnede styrker er ofte i centrum i forbindelse med sådanne forbrydelser, hvor der indimellem gøres brug af hæmningsløs vold, og volden går som regel ud over civilbefolkningen. Kvindernes situation er forfærdende, og seksuel vold er et specifikt problem i landet. Der er forlydender om voldtægter begået af stort set alle stridende parter, inklusive den congolesiske hær.
<P>
Vi bifalder EU's indsats i Congo. Den europæiske militære indsats har været med til at forhindre en situation som den i Rwanda. EU's politimission er særlig vigtig, fordi Congos største problem er straffrihed og manglende kapacitet til strafferetlig forfølgelse. For at skabe mærkbare fremskridt er der imidlertid behov for en større indsats fra det internationale samfunds side. Det er derfor nødvendigt at iværksætte flere tiltag gennem MONUC og bevilge flere ressourcer til FN.
<SPEAKER ID="151" NAME="Nirj Deva" AFFILIATION="ECR">
(EN) Fru formand! Nu, hvor vi snart går på juleferie og skal sidde og spise fede kalkuner, og hvad vi ellers spiser ved denne højtid, må vi samtidig huske på, at mange mennesker i Den Demokratiske Republik Congo i samme periode vil dø.
<P>
Knap 5 mio. mennesker er blevet dræbt siden 1999, og det anslås, at 45 000 - størrelsen på en mindre engelsk købstad - 45 000 mennesker hver måned bliver dræbt. Når vi fejrer jul, bør vi tænke på dette og forundres over, at vi og befolkningen i Den Demokratiske Republik Congo fortsat lever på den samme planet.
<P>
FN har i ca. 20 år eller mere tappert forsøgt at skabe en vis stabilitet, men med blot 20 000 soldater. Hvordan i alverden skulle FN kunne bevare freden med 20 000 soldater? Vi er nødt til at hjælpe FN med at gøre en effektiv indsats og anholde dem, som straffrit voldtager og dræber kvinder og børn. Vi er for alvor nødt til at sætte en stopper for dette nu.
<SPEAKER ID="153" NAME="Simon Busuttil" AFFILIATION="PPE">
(EN) Fru formand! Jeg vil på vegne af PPE-Gruppen gerne redegøre for, hvorfor vi stemte imod denne beslutning. Det er ikke fordi, at vi ikke er tilhænger af gennemsigtighed og aktindsigt - og navnlig ikke med den nye traktat - men fordi vi havde fremsat vores eget beslutningsforslag - som vi i sidste ende ikke stemte om - et forslag, som efter vores opfattelse havde en mere afbalanceret tilgang til dette meget følsomme emne.
<P>
Vi skal, når vi drøfter spørgsmålet om aktindsigt og gennemsigtighed, passe på ikke at gå for vidt og eksponere dokumenter og procedurer i en grad, der gør hele systemet umuligt at forvalte i praksis. Hvis vi skal give fuld adgang til hemmelige forhandlinger og lukkede forhandlinger, så kan vi ende med at underminere selve forhandlingerne og selve det system, som EU bygger på.
<P>
Skriftlige stemmeforklaringer
<SPEAKER ID="998" NAME="Andrew Henry William Brons  " LANGUAGE="EN">
Jeg stemte meget modvilligt for denne betænkning. Selv om den primært vedrører en omfordeling af eksisterende midler, ville det involvere støtte via fleksibilitetsinstrumentet. Det primære formål var imidlertid at yde kompensation til Bulgarien og andre lande, som var blevet tvunget til at lukke fungerende atomreaktorer mod bedre vidende. EU havde givet løfte om finansiering, og det løfte skulle holdes.
<SPEAKER ID="997" NAME="David Casa  " LANGUAGE="EN">
Efter samrådsmødet den 18. november 2009 nåede Parlamentet og Rådet til enighed om at anvende fleksibilitetsinstrumentet i forbindelse med den europæiske økonomiske genopretningsplan og lukningen af Kozloduy-kraftværket i Bulgarien. Selv om begge formål er vigtige, føler jeg, at den behørige og korrekte lukning af dette kraftværk er særlig vigtig. Jeg har således besluttet at støtte ordføreren og stemme for betænkningen.
<SPEAKER ID="996" NAME="Diogo Feio  " LANGUAGE="PT">
Det forslag til beslutning, der er til forhandling, vedrører EU's finansiering i perioden 2010-2013 til lukning af kernekraftværket Kozloduy i Bulgarien og anvendelsen af fleksibilitetsinstrumentet i den henseende og dermed opfyldelsen af et løfte, som blev afgivet til Bulgarien under landets tiltrædelsesproces.
<P>
Det vedrører også ekstra midler fra fleksibilitetsinstrumentet til anden fase af den europæiske økonomiske genopretningsplan på energiområdet, eftersom denne plan endnu ikke var fuldt finansieret.
<P>
Jeg afviser ikke, at kernekraft kan udgøre en del af en velafbalanceret europæisk energisammensætning, og at brugen af kernekraft kan mindske vores eksterne afhængighed på området, men jeg mener, at EU skal tage del i indsatsen for at lukke dette forældede kernekraftværk og samtidig sørge for, at der bevilges tilstrækkelige midler til økonomiske genopretningsprojekter.
<P>
Såvel miljøgevinsten ved at lukke Kozloduy som de øgede investeringer i energiprojekter er gode grunde til at anvende fleksibilitetsinstrumentet.
<SPEAKER ID="995" NAME="José Manuel Fernandes  " LANGUAGE="PT">
På samrådsmødet den 18. november 2009 blev det besluttet at anvende fleksibilitetsinstrumentet til at finansiere lukningen af kernekraftværket Kozloduy med et beløb på 75 mio. EUR i 2010. Jeg finder det beklageligt, at Kommissionen først forelagde disse finansieringsbehov i ændringsskrivelse nr. 2/2010 efter Parlamentets førstebehandling, med andre ord efter at Parlamentet havde fastsat sine prioriteter.
<P>
Det lagde ekstra pres på underudgiftsområde 1a, hvilket i høj grad påvirkede forløbet af forhandlingerne om budgettet for 2010 og bragte Parlamentets politiske prioriteter i fare. Forpligtelser, som én gang er indgået, skal ikke desto mindre overholdes, sådan som det er tilfældet med protokollen om betingelser og vilkår for Bulgariens tiltrædelse af EU, der forpligter EU til at finansiere lukningen af Kozloduy. Det ekstra finansieringsbehov i perioden 2011-2013 på i alt 225 mio. EUR skal løses i forbindelse med en midtvejsrevision af den flerårige finansielle ramme. Bevilling af yderligere midler til Kozloduy i perioden 2011-2013 bør ikke ske på bekostning af finansieringen af eksisterende flerårige programmer og foranstaltninger. Jeg stemte derfor for.
<SPEAKER ID="994" NAME="Jean-Luc Mélenchon  " LANGUAGE="FR">
Anvendelsen af denne fond er baseret på logikken bag energidelen i den europæiske økonomiske genopretningsplan. Jeg undlader af samme årsag at stemme.
<SPEAKER ID="992" NAME="David Casa  " LANGUAGE="EN">
Genopretningsplanen er blevet en af Kommissionens løsninger på den økonomiske krise, som har plaget Europa i de seneste år. Målet er at genskabe såvel erhvervslivets som forbrugernes tillid og i særdeleshed sørge for at få gang i udlånene. Det har været nødvendigt at udvise fleksibilitet og tillade, at midler om nødvendigt omfordeles mellem forskellige budgetter. Jeg må derfor støtte ordførerens synspunkter og stemme for forslaget.
<SPEAKER ID="991" NAME="José Manuel Fernandes  " LANGUAGE="PT">
Den europæiske økonomiske genopretningsplan, som Parlamentet bevilgede 5 mia. EUR til i marts 2009, er opdelt i transeuropæiske energiprojekter og projekter til udbredelse af bredbånd i landdistrikter. Det er et vigtigt instrument, der kan imødegå den økonomiske krise, sætte skub i økonomien og dermed skabe beskæftigelse. På samrådsmødet den 18. november indgik Parlamentet, Rådet og Kommissionen en aftale til en værdi af 2,4 mia. EUR om finansieringen af andet år (2010) af den europæiske økonomiske genopretningsplan. Finansieringen af energi- og bredbåndsinternetprojekterne kræver en revision af den flerårige finansielle ramme for 2007-2013.
<P>
Finansieringen af den europæiske økonomiske genopretningsplan bør ikke udsættes til de efterfølgende år, og jeg glæder mig derfor over den indgåede aftale. Jeg vil også gerne påpege, at den nuværende flerårige finansielle ramme ikke opfylder EU's finansielle behov. Kommissionen bør derfor straks fremsætte et forslag til en midtvejsrevision af den flerårige finansielle ramme. Jeg er også enig i behovet for at udvide den flerårige finansielle ramme for 2007-2013 til 2015-2016. Jeg stemte derfor for.
<SPEAKER ID="990" NAME="Ilda Figueiredo  " LANGUAGE="PT">
Selv om disse midler måtte finde positiv anvendelse, er de stadig langt fra i stand til at imødekomme landdistrikternes behov for støtte. EU-landenes landbrug har mange andre behov, og de landmænd, som dyrker jorden, kræver en landbrugspolitik, der tilskynder til produktion, garanterer dem et anstændigt liv og forhindrer den fortsatte ørkendannelse i landdistrikterne.
<P>
Hvis vi vitterlig ønsker at bidrage til genopretningen af Europas økonomi, er det derfor ikke nok blot at sige, at vi fremmer solidaritet på energiressourceområdet og udbreder bredbånd i landdistrikterne.
<P>
Det, der er behov for - og som vi har slået til lyd for - er en gennemgribende reform af fællesskabspolitikkerne og en betragtelig forhøjelse af budgetmidlerne.
<P>
Vi undlod derfor at stemme.
<SPEAKER ID="989" NAME="Jean-Luc Mélenchon  " LANGUAGE="FR">
Energidelen i den europæiske økonomiske genopretningsplan indeholder flere markante forslag, bl.a. oprettelsen af en specifik 2020-fond, en skærpelse af de statslige krav til varers miljøresultater og et incitament til energieffektivt byggeri. Lukningen af det bulgarske kernekraftværk Kozloduy (førstegenerationsanlæg) opfylder et presserende behov. Lige så bemærkelsesværdigt er det imidlertid, at EU ikke agter at yde nogen form for bistand til et projekt, der skal føre os væk fra kernekraft.
<P>
Selv om der er tale om en hastesag, er EU tydeligvis ikke fast besluttet på at bryde med princippet om maksimal produktivitet. Hvordan kunne EU være det, når den er forpligtet til at give absolut prioritet til liberalismens principper, som lovprises i denne genopretningsplan? Jeg besluttede derfor at undlade at stemme om denne del.
<SPEAKER ID="987" NAME="Liam Aylward  " LANGUAGE="GA">
Jeg stemte for EU's budget for regnskabsåret 2010. Jeg glæder mig især over aftalen med Rådet, som vil sikre en ekstrabevilling på 300 mio. EUR til mælkeproducenterne. Et af Parlamentets krav i forhandlingerne om budgettet for 2010 var, at der blev oprettet en mælkefond på 300 mio. EUR til afbødning af krisen i mejerisektoren. Selv om Kommissionen fra starten tilsluttede sig forslaget, ønskede den kun at bevilge 280 mio. EUR til fonden.
<P>
Disse penge vil være en stor hjælp for mælkeproducenterne, som blev hårdt ramt af de lave priser hen over sommeren, og som har likviditetsproblemer. Jeg bifalder også budgetstøtten til organisationen Special Olympics og dens anmodning om midler til afholdelse af de europæiske lege i Warszawa i 2010 og de internationale lege i Athen i 2011. Der er bevilget 6 mio. EUR til Special Olympics og vedtaget en bestemmelse om yderligere midler i 2011.
<SPEAKER ID="986" NAME="Françoise Castex  " LANGUAGE="FR">
Jeg stemte uden begejstring for EU's budget for regnskabsåret 2010 for ikke at bringe finansieringen af anden fase af den europæiske økonomiske genopretningsplan (energiinfrastruktur og bredbåndsinternet), lanceringen af et nyt europæisk initiativ til fremme af mikrokredit (25 mio. EUR i 2010) og øjeblikkelig hjælp til mejerisektoren (ekstrabevilling på 300 mio. EUR) i fare. Jeg vil gerne påpege, at mine kolleger fra det franske socialistparti og jeg helt tilbage i 2006 stemte imod de finansielle overslag for 2007-2013. Vi kritiserede dengang et discountbudget, som på grund af sine mangler ikke ville gøre det muligt at udvikle vidtrækkende nyskabende projekter. I dag bekræftes vores analyse, for dette budget gør os ikke i stand til at tackle krisen, og det afspejler, at vi mangler et europæisk politisk projekt. Selv om den usædvanligt alvorlige økonomiske krise, som har ramt Europa, kræver en solid, fælles løsning fra EU's side, har Rådet og Kommissionen valgt at lade medlemsstaterne udvikle deres egne genopretningsplaner. Det er ikke med et budget som dette, at vi vil genskabe varig vækst og have held med at bekæmpe klimaændringerne.
<SPEAKER ID="985" NAME="Vasilica Viorica Dăncilă  " LANGUAGE="RO">
Resultatet af afstemningen om budgettet for 2010 markerer et vigtigt skridt i udarbejdelsen og anvendelsen af fælles normer og foranstaltninger, som er nødvendige for at regulere områderne energi, teknologi, landbrug og infrastruktur. Budgettet anses for at sikre passende støtte i en situation, hvor medlemsstaternes økonomier er i krise. Jeg bifalder bevillingen af 300 mio. EUR - om end der i første omgang kun var afsat 280 mio. EUR - i øjeblikkelig støtte til mælkeproducenterne, som oplever et styrtdyk i priserne, hvilket har gjort deres situation usikker. Jeg tror, at dette tiltag vil imødegå årsagerne til, men frem for alt virkningerne af denne drastiske nedgang på markedet for mejeriprodukter, som falder sammen med den aktuelle økonomiske krise.
<SPEAKER ID="984" NAME="Marielle De Sarnez  " LANGUAGE="FR">
EU's budget for 2010 er netop blevet vedtaget. Med dette budget på 2,4 mia. EUR vil vi være i stand til at finansiere anden fase af den europæiske økonomiske genopretningsplan, og det er godt nyt. Forhandlingerne om finansieringen af et europæisk program til fremme af mikrokredit - et særlig nyttigt og nødvendigt instrument, som kan sætte gang i væksten - trækker desværre ud i Rådet.
<P>
Det er på samme måde yderst beklageligt, at Rådet har forkastet Parlamentets forslag om at øge støtten til de mest udsatte personer i en tid, som er præget af en økonomisk og social krise uden sidestykke, også i lyset af, at 2010 er blevet udråbt til det europæiske år for bekæmpelse af fattigdom og social udstødelse.
<P>
Rådets udmelding sidste fredag om, at EU og medlemsstaterne er villige til at bidrage til finansieringen og den øjeblikkelige gennemførelse af en årlig hjælp på 2,4 mia. EUR fra 2010-2012 til udviklingslandenes kamp mod klimaændringer, er derimod et korrekt skridt. Hvis Rådet imidlertid ønsker at være konsekvent og ansvarlig, må det acceptere det presserende behov for en midtvejsrevision af den finansielle ramme for 2007-2013. Uden den, vil disse nyheder desværre ikke være andet end et PR-stunt.
<SPEAKER ID="983" NAME="Göran Färm, Anna Hedh, Olle Ludvigsson og Åsa Westlund  " LANGUAGE="SV">
Vi, de svenske socialdemokrater, har besluttet i dag at stemme for finansieringen af anden fase af den europæiske økonomiske genopretningsplan. Planen er et vigtigt skridt i vores fælles indsats for at få EU ud af den finansielle og økonomiske krise. En stor del af genopretningsplanen vedrører imidlertid investeringer i teknologier til opsamling og lagring af CO2 (CCS). Vi er fortalere for yderligere forskning på området, men vi føler ikke, at vi bør fokusere for meget på denne teknologi, før CCS er blevet sammenlignet med andre eksisterende CO2-reducerende tiltag. En sådan sammenligning vil gøre os i stand til at investere EU-midlerne dér, hvor de gør størst gavn i kampen mod klimaændringer.
<P>
Vi støtter budgetforpligtelsen og stemte for alle sektioner med undtagelse af kravet om indførelse af en permanent støtte til mejerisektoren, som vi stemte imod.
<SPEAKER ID="982" NAME="Diogo Feio  " LANGUAGE="PT">
Som jeg har sagt før, mener jeg, at det er afgørende, at de særlige vilkår, som den aktuelle krise medfører, tages i betragtning, når vi drøfter bevillingen af midler til de forskellige sektorer i den europæiske økonomi. Jeg mener navnlig, at det er vigtigt at bevilge midler til gennemførelsen af den europæiske økonomiske genopretningsplan og navnlig vedtage foranstaltninger, der kan styrke den økonomiske vækst, konkurrenceevnen, samhørigheden og jobbeskyttelsen.
<P>
Jeg minder om, at det er afgørende at bevilge de fornødne midler til små og mellemstore virksomheder, som er blandt krisens største ofre, så de kan klare sig igennem krisen Struktur- og samhørighedsfondene er desuden helt afgørende for den nationale økonomiske vækst.
<P>
Jeg finder det imidlertid beklageligt, at der kun er bevilget 300 mio. EUR til oprettelsen af en fond for mejerisektoren, hvilket, jeg mener, er for lidt. Den alvorlige krise, som sektoren i øjeblikket befinder sig i, ville berettige, at der bevilges flere midler til hjælp til producenterne, så de kan klare de aktuelle vanskeligheder.
<SPEAKER ID="981" NAME="José Manuel Fernandes  " LANGUAGE="PT">
Dette budget vil bidrage til bekæmpelsen af arbejdsløshed og sætte skub i økonomien. Parlamentet prioriteter den europæiske økonomiske genopretningsplan og støtter den med 2,4 mia. EUR i det kommende år. Jeg bifalder ekstrabevillingen på 300 mio. EUR til mejerisektoren, men jeg er tilhænger af at oprette en budgetpost, der sikrer en permanent fond for denne sektor. Jeg mener også, at det er meget vigtigt, at den nuværende flerårige finansielle ramme for 2007-2013 revideres og udvides til regnskabsårene 2015-2016, sådan som vi foreslog i budgettet. Jeg vil gerne påpege, at kampen mod klimaændringer er en EU-prioritet, som ikke har fået tilstrækkelig opmærksomhed i dette budget. Jeg vil også gerne påpege, at energiforsyningssikkerhed er afgørende for EU, og jeg glæder mig derfor over godkendelsen af Nabuccoprojektet. Budgetterne for Parlamentet og de øvrige institutioner, som er sendt til andenbehandling, er de samme, som vi godkendte ved førstebehandlingen. Vi har under udgiftsområde 5 en margen på 72 mio. EUR, som fortrinsvis vil blive anvendt til at finansiere ekstra udgifter med direkte tilknytning til Lissabontraktatens ikrafttræden. Jeg stemte derfor for.
<SPEAKER ID="980" NAME="Ilda Figueiredo  " LANGUAGE="PT">
Vi stemte imod denne betænkning, hvori der udtrykkes glæde "over den samlede aftale om 2010-budgettet", for der er tale om et fællesskabsbudget, som allerede afspejler prioriteterne i Lissabontraktaten, dvs. afspejler et stadig mere nyliberalt og militaristisk EU, der tager mindre og mindre hensyn til den økonomiske og sociale samhørighed.
<P>
Midt i en økonomisk og social krise, som har frygtelige konsekvenser for beskæftigelsen og folks levevilkår, er det uacceptabelt, at udgifterne i forslaget til EU's budget er 11 mia. EUR lavere end i de finansielle overslag.
<P>
Vi bifalder imidlertid, at nogle af vores fremsatte forslag blev vedtaget, nemlig:
<P>
indførelsen af en budgetpost for foranstaltninger i tekstil- og skotøjsindustrien med henblik på oprettelse af et fællesskabsprogram for industrien
<P>
indførelsen af en budgetpost, der skal være med til at sikre, at arbejdspladser uden stabilitet bliver til arbejdspladser med rettigheder.
<P>
Formålet med disse forslag er først og fremmest at rette opmærksomhed mod den alvorlige krise, der i øjeblikket har ramt tekstilindustrien, og som delvist skyldes den eksponentielle stigning i importen fra tredjelande, og for det andet at være med til at bekæmpe den kraftige stigning i jobusikkerheden, arbejdsløsheden og fattigdommen.
<SPEAKER ID="979" NAME="Lidia Joanna Geringer de Oedenberg  " LANGUAGE="PL">
Der blev som følge af samrådsproceduren opnået enighed om et udgiftsniveau, der var tilfredsstillende for Parlamentet og tilstrækkeligt til at gennemføre EU's vigtigste mål for næste år. Aftalerne vedrørende ressourcer til gennemførelse af den europæiske økonomiske genopretningsplan, herunder projekter på energiområdet, hvilket der er afsat 1 980 mio. EUR til, er særlig vigtige. Der vil blive bevilget et beløb på 420 mio. EUR til udbredelsen af bredbåndsinternet, hvilket vil bidrage til gennemførelsen af principperne i Lissabonstrategien. Der blev i sidste øjeblik foretaget betydelige ændringer af de planlagte administrative udgifter på grund af Lissabontraktatens ikrafttræden.
<P>
Oprettelsen af Det Europæiske Råd som en EU-institution og oprettelsen af posten som formand for Det Europæiske Råd og Tjenesten for EU's Optræden Udadtil har konsekvenser for EU's budget. De omkostninger, der er forbundet med Det Europæiske Råd og formandsposten, anslås til 23,5 mio. EUR og vil fra 2009 blive ramt af besparelser, mens omkostningerne til oprettelsen af Tjenesten for EU's Optræden Udadtil kan nå op over 72 mio. EUR, hvilket i øjeblikket svarer til budgetreserven for 2010. Forhandlingen om udgifterne i 2010 slutter således ikke i dag. Reservemidlerne kan vise sig at være utilstrækkelige, og så vil det være vigtigt at regulere budgettet. Det er derfor nødvendigt at appellere til medlemsstaterne om at vise ansvarlighed og stille de nødvendige ressourcer til rådighed, så EU kan opfylde de nye forpligtelser, der følger af Lissabontraktaten.
<SPEAKER ID="978" NAME="Sylvie Guillaume  " LANGUAGE="FR">
Jeg stemte uden videre begejstring for 2010-budgettet, for det modsvarer ikke de udfordringer, som vi kommer til at stå over for, ikke kun i forbindelse med den alvorlige økonomiske og sociale krise, men også i forhold til kampen mod klimaændringer. Det primære mål med min stemme var at prioritere støtten til den europæiske økonomiske genopretningsplan og iværksættelsen af et nyt initiativ om mikrokredit (25 mio. EUR i 2010) samt øjeblikkelig hjælp til mejerisektoren (300 mio. EUR). Vi skal i fremtiden se på effektiviteten i EU's budgetramme, så vi sikrer os kollektive indsatsressourcer, der er i fuld overensstemmelse med reformerne.
<SPEAKER ID="977" NAME="Jörg Leichtfried  " LANGUAGE="DE">
Jeg stemmer for betænkningen om EU's budget for 2010. Det glæder mig især, at vi i Parlamentet - på trods af at dette er det sidste budget, der forhandles på grundlag af Nicetraktaten, og vi derfor ikke har nogen formel beslutningsmyndighed med hensyn til landbrugsudgifter - har formået at forhandle os frem til en bevilling på 300 mio. EUR til mælkeproducenterne.
<SPEAKER ID="976" NAME="Petru Constantin Luhan  " LANGUAGE="RO">
EU's budget for 2010 overholder de tidligere forpligtelser, der er indgået på EU-plan med hensyn til den europæiske økonomiske genopretningsplan. Selv om det har været en temmelig vanskelig opgave for os at finde de nødvendige ressourcer både til håndteringen af de problemer, der er udløst af krisen, og til videreførelsen af EU's igangværende udviklingsprojekter, synes jeg, at budgettet i stor udstrækning tager hensyn til begge ting. Kommissionsformandens løfter fra slutningen af 2008 blev overholdt, og der blev desuden indført nyskabende foranstaltninger såsom den forberedende foranstaltning vedrørende Erasmus for unge iværksættere. Med dette budget kan Rumænien fortsat modtage finansiel støtte fra struktur- og samhørighedsfondene. Der er desuden skabt gode muligheder for at løse problemet med grænserne i den østlige del af EU og skabt gode udsigter for Sortehavsområdet, idet der er bevilget ressourcer til en forberedende foranstaltning vedrørende miljømæssig overvågning af Sortehavsområdet og til et fælles europæisk program for udvikling af denne region. Vi har endvidere, på trods af at vi befinder os i en vanskelig situation, overvejet at fokusere på turisme som kilde til udvikling, hvilket er fremhævet i budgetbevillingen til bæredygtig og social turisme.
<SPEAKER ID="975" NAME="Jean-Luc Mélenchon  " LANGUAGE="FR">
EU's budget afspejler EU's politikker, dvs. det afspejler en nyliberal holdning og uvidenhed om flertallets interesser. Krisen i det kapitalistiske system og miljøkrisen - der er konsekvensen af den fanatiske besættelse af at opnå maksimal produktivitet, som udspringer af den evige jagt på profit - vil ikke have haft nogen indflydelse på det. EU indfører fortsat og uanfægtet nyliberale dogmer uden at tage behørigt hensyn til vidnesbyrdet om deres udeblivende økonomiske effekt og miljø- og samfundsmæssige skadevirkninger.
<P>
Parlamentet godkendte først i går bevilling af støtte fra Den Europæiske Fond for Tilpasning til Globaliseringen. Denne fond har ene og alene til formål at give den meningsløse udflytning af store koncerner som Ford, Nokia og Dell et socialistisk skær. Og det er blot ét eksempel. Hvad skal vi mene om den europæiske økonomiske genopretningsplan, hvori der slås til lyd for frihandel, et fleksibelt arbejdsmarked og maksimal produktivitet? Nej, EU er bestemt ikke løsningen, men problemet. At stemme for dette budget ville være imod almene europæiske interesser.
<SPEAKER ID="974" NAME="Nuno Melo  " LANGUAGE="PT">
Den betænkning, som blev vedtaget i dag, er yderst vigtig i flere henseender. For det første fordi den sikrer oprettelsen af en økonomisk genopretningsplan til en værdi af 2,5 mia. EUR. Der bevilges desuden et beløb på 300 mio. EUR til tekstilindustrien, hvilket Parlamentet har krævet gennem længere tid. Budgettet indeholder derudover flere støtteposter, som skal anvendes i forbindelse med en vurdering af status i økonomiens nøglesektorer, f.eks. i tekstil- og skotøjsindustrien og i fiskeindustrien, hvor målet er at fremme en fornyelse af fiskerflåden, og begge sektorer er særdeles vigtige for mit land. De pilotprojekter, der skal bremse ørkendannelse og bevare arbejdspladser, er også yderst relevante i disse krisetider. Det bør desuden bemærkes, at dette var det sidste EU-budget, der blev vedtaget i henhold til Nicetraktaten. Med Lissabontraktaten udvides Parlamentets beføjelser til hele budgettet.
<SPEAKER ID="973" NAME="Willy Meyer  " LANGUAGE="ES">
Dette budget vil ikke bidrage til at løse de økonomiske, sociale og miljømæssige problemer, som EU står over for, og som er blevet forværret af krisen.
<P>
Det formår heller ikke at tage hensyn til de større sociale og regionale uligheder, arbejdsløsheden og fattigdommen. Formålet med EU's budget skal være effektivt at prioritere konvergenspolitikkerne på grundlag af sociale fremskridt, bevarelse og fremme af den enkelte medlemsstats potentiale, bæredygtig udnyttelse af naturressourcerne og miljøbeskyttelse, så vi kan opnå en reel økonomisk og social samhørighed.
<P>
Hele min gruppe står sammen om at forkaste idéen med at anvende fællesskabsbudgettet til at fremme et mere militaristisk og nyliberalt EU. Vi er derfor imod at øge de militære udgifter i budgettet. Vi ønsker i den forbindelse at fremhæve behovet for demokratisk kontrol med udgifterne til den fælles udenrigs- og sikkerhedspolitik. Det er en gråzone, der falder uden for den kontrol, som budgetudgifterne er underlagt.
<SPEAKER ID="972" NAME="Andreas Mölzer  " LANGUAGE="DE">
I en økonomisk krise, hvor Europas borgere er ramt af massive afskedigelser og nedskæringer i de sociale ydelser, er EU også nødt til at spare. I vanskelige økonomiske tider er der naturligvis behov for tiltag, der kan styrke økonomien, men det er tvivlsomt, hvorvidt instrumenter som den europæiske økonomiske genopretningsplan vil formå det. De højt besungne EU-programmer har tidligere vist sig at være papirtigre. Flere EU-tilskud har desuden vist sig at være en invitation til mange forskellige former for misbrug. Det betyder, at skatteydernes hårdt tjente penge i årevis er forsvundet ad mystiske kanaler. I stedet for at blive ved med at puste EU-budgettet op er der behov for en gennemgribende renationalisering af støttesystemet. Jeg forkaster derfor budgetforslaget.
<SPEAKER ID="971" NAME="Aldo Patriciello  " LANGUAGE="IT">
Jeg bifalder ordførerens fremragende arbejde, for det er lykkedes ham at sikre ikke mindre end 1,98 mia. EUR til den europæiske økonomiske genopretningsplan, hvilket gør planen til et grundlæggende mål i 2010-budgettet.
<P>
Jeg er sikker på, at den nye plan vil sætte fornyet skub i den økonomiske vækst, konkurrencen, samhørigheden og jobbeskyttelsen i Europa og samtidig vise, at EU-budgettet er et værktøj, der har til formål at prioritere de europæiske borgere og kan tilvejebringe specifikke løsninger og således være med til at afhjælpe den aktuelle økonomiske krise, der har ramt Europa.
<P>
Det er nu op til Kommissionen at sørge for, at alle projekter, der skal finansieres i henhold til genopretningsplanen, er fuldt forenelige med den gældende EU-miljølovgivning. Den fælles erklæring, hvori der kræves en forenklet og mere målrettet anvendelse af struktur- og samhørighedsfondene for at bidrage til at overvinde den økonomiske krises konsekvenser, bør også hilses velkommen.
<P>
Bevillingen af 300 mio. EUR til afhjælpning af krisen i mejerisektoren er også meget nyttig. Der er tale om ekstra 20 mio. EUR sammenlignet med Rådets henstillinger, hvilket vi kun kan bifalde.
<SPEAKER ID="970" NAME="Marit Paulsen, Olle Schmidt og Cecilia Wikström  " LANGUAGE="SV">
Vi mener, at landbrugspolitikken skal dereguleres og baseres på markedsvilkårene, hvis den skal være til gavn for forbrugerne og landbefolkningen. Der er således behov for en gennemgribende reform af den fælles landbrugspolitik.
<P>
Alle former for eksport- og produktionsstøtte til landbruget bør afskaffes hurtigst muligt og senest inden 2015. Det er desuden vigtigt at afskaffe europæisk og amerikansk landbrugsstøtte, hvis vi skal bekæmpe global fattigdom og sult. Alle handelshindringer for landbrugsprodukter og fisk bør i samme periode udfases og således sikre frihandel på fødevareområdet.
<P>
Den del af EU's budget for 2010, der vedrører landbrug, falder ind under udgiftsområde 2 - "Beskyttelse og forvaltning af naturressourcer" - og udgør den såkaldte blok 3. Denne blok omfatter interventions- og støtteforanstaltninger, som vi er imod, bl.a. forskellige oplagringsforanstaltninger - f.eks. for alkohol - og storstilet EU-støtte til vinindustrien. Der er også tale om EU-støtte til mælk og frugt i skolerne. Det er i sig selv vigtigt, men vi mener, at dette spørgsmål i stedet bør håndteres på nationalt plan. Blokken omfatter samtidig vigtige initiativer til eksempelvis fremme af dyrevelfærd og kontrol med dyretransporter, som vi principielt ville bifalde. Eftersom afstemningsproceduren imidlertid tvinger os til at tage stilling til denne gruppe af ændringsforslag som helhed, har vi valgt at undlade at stemme om blok 3.
<SPEAKER ID="969" NAME="Paulo Rangel  " LANGUAGE="PT">
Da Parlamentet anerkender de europæiske borgeres ønske om et sikkert og trygt Europa, bifalder det forhøjelserne i forhold til 2009-budgettet under underudgiftsområde 3a vedrørende frihed, sikkerhed og retfærdighed. Parlamentet understreger vigtigheden af at stille yderligere finansiering til rådighed via EU's budget til forvaltning af lovlig indvandring og integration af tredjelandsborgere og samtidig bekæmpelse af ulovlig indvandring.
<P>
Det påpeger, at disse politikker altid skal gennemføres under overholdelse af EU's charter om grundlæggende rettigheder. Det er lige så vigtigt at øge bevillingen til beskyttelse af grænserne, herunder Den Europæiske Tilbagesendelsesfond og Den Europæiske Flygtningefond, så solidariteten mellem medlemsstaterne fremmes. Parlamentet erkender, at samtlige EU-lande står over for stigende udfordringer med hensyn til politikkerne under dette udgiftsområde, og tilskynder medlemsstaterne til at gøre brug af de - i forhold til 2009-budgettet - øgede midler til området frihed, sikkerhed og retfærdighed, så de sammen kan imødegå disse og eventuelle nye udfordringer ved at fremme en fælles indvandringspolitik, der er så rummelig som mulig, men er baseret på fuld respekt for menneskerettighederne.
<SPEAKER ID="968" NAME="Daciana Octavia Sârbu  " LANGUAGE="EN">
Jeg glæder mig over resultatet af afstemningen om 2010-budgettet. Det sikrer, at der tildeles midler til forskellige vigtige projekter og ydes meget tiltrængt støtte, særlig i lyset af de økonomiske vanskeligheder, som EU fortsat står over for. Bevillingen på 300 mio. EUR til mejerisektoren er efter den seneste krise særlig vigtig. Rådet tilsluttede sig til sidst Parlamentets krav om dette beløb efter at have argumenteret for et beløb på 280 mio. EUR. Der bevilges også et betydeligt beløb til anden fase af den økonomiske genopretningsplan - 2,4 mia. EUR - hvilket omfatter afgørende støtte til energiprojekter (herunder vedvarende energi) og infrastruktur samt 420 mio. EUR til udbredelse af bredbånd i landdistrikter. Budgettet vil derfor sikre en betydelig udvikling inden for områderne energi, infrastruktur og teknologi og sikre afgørende hjælp i den aktuelle økonomiske situation.
<SPEAKER ID="967" NAME="Nuno Teixeira  " LANGUAGE="PT">
Afstemningen om EU's budget er en årlig institutionel milepæl, hvor opbakningen til fællesskabsprogrammerne bekræftes, og Parlamentets rolle fremhæves. Jeg glæder mig over godkendelsen af finansieringen af anden fase af den europæiske økonomiske genopretningsplan for 2009 og 2010, eftersom Gruppen for Det Europæiske Folkeparti (Kristelige Demokrater) er meget optaget af at skabe økonomisk og beskæftigelsesmæssig fremgang i den aktuelle krise. Godkendelsen af den nye mikrofinansieringsfacilitet er udtryk for prioriteringen af Lissabonstrategiens mål og den vigtige betydning, som små og mellemstore virksomheder har for jobskabelsen. Jeg er nødt til at give udtryk for min bekymring over nedskæringerne i budgetbevillingerne til struktur- og samhørighedsfondene, da de har afgørende betydning for det økonomiske opsving og den territoriale samhørighed, særlig i regioner i den yderste periferi som Madeira.
<P>
Jeg mener, at det er vigtigt at blive ved med at gøre samhørighedspolitikken mere fleksibel for at hæve den nuværende lave gennemførelsesgrad for programmer, der finansieres med fællesskabsmidler. Projekter, der har et strategisk formål og skaber merværdi og styrker konkurrenceevnen på længere sigt, bør desuden fortsat fremmes. Jeg stemte af alle disse grunde for betænkningen, som er kulminationen på en teknisk kompliceret og vanskelig forhandlingsproces.
<SPEAKER ID="966" NAME="Silvia-Adriana Ţicău  " LANGUAGE="RO">
Jeg stemte for forslaget til Den Europæiske Unions almindelige budget for regnskabsåret 2010, modificeret af Rådet (alle sektioner), og ændringsskrivelserne til forslag til Den Europæiske Unions almindelige budget for regnskabsåret 2010. I EU's budget for 2010 bevilges der betydelige beløb til de forpligtelser, der blevet indgået i henhold til den europæiske økonomiske genopretningsplan, bl.a. elnet (1 175 mio. EUR), det europæiske net af offshore-vindkraftanlæg (208 mio. EUR) og opsamling og geologisk lagring af CO2 (523,2 mio. EUR). Parlamentet har også formået at få forhøjet beløbene til transportsikkerhed, fællesforetagendet SESAR, aktiviteter til støtte for den europæiske transportpolitik og passagerers rettigheder, programmet "Intelligent energi - Europa", som er en del af rammeprogrammet for konkurrenceevne og innovation, samt fællesforetagendet Clean Sky. Bevillingerne til landbruget omfatter desuden en forhøjelse på 14 mia. EUR til fremme af udvikling af landdistrikter og 300 mio. EUR til støtte for mælkeproducenterne, som er blevet meget hårdt ramt af den økonomiske og finansielle krise. Som følge af den økonomiske og finansielle krise er de europæiske borgeres største bekymring i dag at miste deres arbejde. Jeg mener, at der er i 2010 bør rettes særligt fokus på uddannelsesprogrammer for unge iværksættere og støtte til unge iværksætteres start af egen virksomhed.
<SPEAKER ID="965" NAME="Artur Zasada  " LANGUAGE="PL">
Vi vedtog i dag EU's budget for 2010, som beløber sig til knap 123 mia. EUR. Ethvert budget er en form for kompromis. Mange af os er muligvis bekymrede over underskuddene, men det er værd at understrege, at den gennemsnitlige EU-borger vinder på det dokument, der i dag er blevet vedtaget. EU styrker frem for alt sin energiforsyningssikkerhed og satser på erhvervsudvikling, i særdeleshed mikrovirksomheder. Det glæder mig, at der er afsat 20 mio. EUR til Østersøstrategien. Det er korrekt, at reserven først vil blive frigivet, når Kommissionen har fremsat skriftlige forslag til dens anvendelse, men jeg tror imidlertid, at det vil ske hurtigst muligt. Det glæder mig især, at budgettet omfatter tre projekter, som er vigtige for mit land. Jeg tænker på støtten til Special Olympics, hvis lege afholdes i Warszawa og Athen, legater til unge fra lande, der er omfattet af programmer under den europæiske naboskabspolitik, og oprettelsen af et professorat i europæisk civilisation ved Europakollegiet i Natolin.
<SPEAKER ID="963" NAME="Diogo Feio  " LANGUAGE="PT">
Åbenhed i de europæiske institutioner og gennemsigtighed i deres procedurer er ikke blot garantier for, at civilsamfundet og den offentlige mening i medlemsstaterne holdes underrettet, men er også en integreret og informativ del af institutionernes beslutningsproces. Selv om borgerne i nogen grad føler, at der er en kløft mellem dem og EU, ikke mindst fordi den proces, der førte til Lissabontraktatens ikrafttræden, var vanskelig, til tider uklar og ofte årsag til kritik, må EU-institutionerne holde fast og gøre en helhjertet indsats for i god tid at sikre aktindsigt i det størst mulige antal dokumenter og dermed være med til at fjerne denne kløft.
<P>
Jeg finder det imidlertid beklageligt, at venstrefløjen i Parlamentet i kølvandet på traktatens ikrafttræden har udnyttet behovet for forbedringer af den retlige ramme for aktindsigt til at indtage et populistisk standpunkt ved at afvise det reelle behov for fortrolighed på visse områder af EU's arbejde og forsøge at ophøje sig selv til den eneste forkæmper for gennemsigtighed.
<P>
Særlig følsomme sager har ikke behov for kunstige og populistiske badutspring. De fortjener at blive taget alvorligt og behandlet ansvarligt og med bredest mulig konsensus. Jeg finder det beklageligt, at det ikke har været muligt.
<SPEAKER ID="962" NAME="Sylvie Guillaume  " LANGUAGE="FR">
Jeg støttede fuldt ud det forslag til beslutning, som min kollega hr. Cashman har fremsat for at få Kommissionen og Rådet til at revidere reglerne for aktindsigt i EU-institutionernes dokumenter i overensstemmelse med gennemsigtighedsbestemmelserne i Lissabontraktaten. Spørgsmålet har afgørende betydning for, at vores institutioner fungerer på en demokratisk og ansvarlig måde, og skal være med til at genskabe de europæiske borgeres tillid til EU.
<SPEAKER ID="961" NAME="Elisabeth Köstinger, Hella Ranner, Richard Seeber og Ernst Strasser  " LANGUAGE="DE">
Under afstemningen torsdag den 17. december 2009 stemte jeg imod hr. Cashmans beslutning om de forbedringer af retsreglerne om aktindsigt i forordning (EF) nr. 1049/2001, der er nødvendige som følge af Lissabontraktatens ikrafttræden, fordi der i denne beslutning henvises til omstændigheder, der intet har med gennemsigtighed at gøre, og kræves ændringer, hvis konsekvenser ikke vil udgøre et konstruktivt bidrag til forbedring af gennemsigtigheden.
<P>
Jeg vil gerne understrege, at jeg er meget stor fortaler for gennemsigtighed og offentlig aktindsigt. Disse vigtige mål vil imidlertid ikke blive nået ved at efterkomme hr. Cashmans krav, men kun ved at behandle emnet med ansvarlighed, sådan som det fremhæves i beslutningen af fru Sommer, hr. Busuttil og hr. Weber fra Gruppen for Det Europæiske Folkeparti (Kristelige Demokrater) om dette spørgsmål.
<SPEAKER ID="960" NAME="Véronique Mathieu  " LANGUAGE="FR">
Det er af afgørende betydning, at der skabes større gennemsigtighed i EU's arbejde og sikres størst mulig adgang til EU-institutionelle dokumenter, så de europæiske borgere kan få større indsigt i, hvordan EU fungerer. Vi må imidlertid være forsigtige på dette punkt og tage os i agt for enhver form for demagogi. Af hensyn til effektiviteten i EU's arbejde er det nødvendigt at indføre begrænsninger i forhold til det forjættede princip om gennemsigtighed. Risikoen ved at tillade fuld gennemsigtighed er, at forhandlingerne bliver ufrugtbare, eftersom medlemmerne af Parlamentet vil være bange for at tale åbent om følsomme emner. Forhandlinger kræver pr. definition diskretion. Uden, ville disse forhandlinger finde sted på uformelle møder, langt fra de officielle møder, og slutresultatet vil blive det modsatte af det, som vi forsøger at opnå Jeg er således tilhænger af større gennemsigtighed og bifalder i den forbindelse Lissabontraktatens ikrafttræden. Den vil sikre, at disse ændringer kan finde sted, men det må ikke ske på bekostning af en fornuftig europæisk beslutningsgang.
<SPEAKER ID="959" NAME="Nuno Melo  " LANGUAGE="PT">
Lissabontraktatens ikrafttræden gør det nødvendigt at forbedre den retlige ramme for aktindsigt. Sådanne forbedringer skal beskytte alle EU-borgeres rettigheder. Da EU, som det fremgår af præamblen til charter om grundlæggende rettigheder, er et område med frihed, sikkerhed og retfærdighed, er enhver indsats, der fører til større gennemsigtighed i adgangen til EU-institutionelle dokumenter, velkommen. Det er imidlertid også yderst vigtigt at vurdere, i hvilket omfang fuld aktindsigt kan gøre institutionerne mindre velfungerende. Det er derfor vigtigt at finde en balance på det punkt.
<SPEAKER ID="958" NAME="Frédérique Ries  " LANGUAGE="FR">
Jeg stemte afgjort for Parlamentets ambitiøse forslag til beslutning om offentlig aktindsigt. Det gjorde jeg, fordi det altid er vigtigt at minde folk om, at gennemsigtighed er afgørende for demokratiet, fordi vejen til aktindsigt i EU-dokumenter stadig for ofte er fuld af faldgruber for den almindelige borger, og også fordi Lissabontraktatens ikrafttræden 1. december ændrer situationen betragteligt. Borgernes ret til aktindsigt i EU-institutionelle dokumenter af enhver art er nu knæsat i artikel 42 i charter om grundlæggende rettigheder. Borgenes rettigheder styrkes også derved, at de nu får adgang til Rådets juridiske udtalelser, og forpligtelserne kommer til at gælde alle EU-institutioner.
<P>
Denne afstemning sætter desuden kronen på værket i forhold til min politiske gruppe, som altid er gået forrest i denne kamp. For ni måneder siden vedtog Parlamentet på dette område Cappato-betænkningen og krævede, at Rådets arbejde afspejlede større gennemsigtighed, åbenhed og demokrati. Rådet har bestemt en moralsk forpligtelse til at sikre åbenhed omkring sine beslutninger og forhandlinger. Det er ganske enkelt et demokratisk krav, som det har pligt til at overholde af hensyn til borgerne.
<SPEAKER ID="957" NAME="Axel Voss  " LANGUAGE="DE">
Gennemsigtighed er vigtigt, og betydningen heraf er stigende i globaliseringens tidsalder. Jeg støtter derfor indsatsen for at indføre større gennemsigtighed på EU-plan. Vi er imidlertid nødt til at fastholde en balance. Denne beslutning går langt videre, end borgerne har behov for, og jeg stemte derfor imod. Det er i dette forslag til beslutning ikke lykkedes at finde en balance mellem den nødvendige gennemsigtighed, og hvad man med rimelighed kan forvente af administrationen og medlemmerne af Parlamentet. Som forslaget ser ud nu, er det ikke længere muligt at garantere den skriftlige fortrolighed og borgernes ret til privatlivets fred i forbindelse med fremsættelse af forespørgsler, databeskyttelsen vakler, og det er ikke til at forudsige konsekvenserne for vores sikkerhed og for Centralbankens finansmarkedspolitik. Det ville desuden give anledning til en grad af bureaukrati inden for administrationen og for medlemmerne af Parlamentet, som slet ikke står i forhold til målet.
<SPEAKER ID="955" NAME="Louis Grech  " LANGUAGE="EN">
Den maltesiske delegation i S&D-Gruppen stemmer for hr. Mauro, hr. Busuttil og hr. Webers forslag til beslutning om nærhedsprincippet. Delegationen føler imidlertid, at bredere enighed om og større opbakning til forslaget ville sende et stærkere budskab til Europa. Det ville i den forbindelse derfor være mere hensigtsmæssigt at støtte forslaget om udsættelse - inden for en fastlagt tidsramme - da det kunne give større mulighed for at opnå bredere enighed.
<SPEAKER ID="954" NAME="Jean-Luc Mélenchon  " LANGUAGE="FR">
Alle europæiske institutioner - nationale institutioner som EU-institutioner - har pligt til at repræsentere den europæiske befolkning i sin helhed uden at gøre forskel. Sekularismen er det eneste princip, hvormed institutionerne kan give befolkningen som helhed adgang til offentlige tjenesteydelser uden at krænke deres tro. Den er vores fælles filosofiske arv og beskytter princippet om civil fred, som EU blev bygget op omkring.
<P>
Det er derfor helt afgørende, at Italien efterkommer Den Europæiske Menneskerettighedsdomstols dom i sagen Lautsi mod Italien. Som Domstolen fastslår, skal religiøse symboler forbydes i alle offentlige bygninger i EU. Det er på høje tid, at krucifikser, som blev påbudt i klasseværelser under Mussolini, fjernes fra offentlige skoler.
<SPEAKER ID="953" NAME="Edward Scicluna  " LANGUAGE="EN">
Den maltesiske delegation i S&D-Gruppen stemmer for hr. Mauro, hr. Busuttil og hr. Webers forslag til beslutning om nærhedsprincippet. Delegationen føler imidlertid, at bredere enighed om og større opbakning til forslaget ville sende et stærkere budskab til Europa. Det ville i den forbindelse derfor være mere hensigtsmæssigt at støtte forslaget om udsættelse - inden for en fastlagt tidsramme - da det kunne give større mulighed for at opnå bredere enighed.
<SPEAKER ID="951" NAME="Diogo Feio  " LANGUAGE="PT">
Belarus har med rette fået det lidet flatterende tilnavn Europas sidste sovjetrepublik. Trods fremskridtene i dele af landets politiske, sociale og økonomiske liv er det tydeligt, at ingen af de gennemførte reformer endnu kan berettige, at dette triste tilnavn fjernes.
<P>
I Belarus er der ikke frie valg, der er ikke ytrings- forenings- og demonstrationsfrihed, og myndighedernes undertrykkelse er tiltagende.
<P>
EU risikerer at være tilbøjelig til at følge en formildende linje over for dette diktatur, ligesom det var tilfældet med Cuba. Jeg mener, at det vil være forkert at følge en sådan linje og ikke gøre det klart, at værdier som demokrati og frihed hverken er til forhandling eller kan tages ud af nogen aftale med Belarus. EU må derfor fastholde og styrke sine forbindelser med den demokratiske opposition i Belarus og ikke svigte dem, som Parlamentet tildelte Sakharovprisen for deres kamp for at demokratisere landet.
<SPEAKER ID="950" NAME="Nuno Melo  " LANGUAGE="PT">
EU kan ikke være et område, der alene bekymrer sig om medlemsstatslige anliggender. EU må også være en drivkraft for demokratiseringen af de lande, der er opstået siden opløsningen af det tidligere Sovjetunionen. Enhver foranstaltning, der har til formål at forbedre forholdene i disse lande, er meget vigtig. Det er i den sammenhæng, at dette forslag til beslutning skal ses. Der stilles krav om iværksættelse af foranstaltninger til støtte for Belarus, som skal ledsages af tydelige tegn på demokratiske reformer i landet samt respekt for menneskerettigheder og retsstaten. Belarus' deltagelse i det østlige partnerskab er et vigtigt skridt i den retning, selv om der stadig er mange forhold, der skal forbedres med hensyn til frihedsrettigheder og beskyttelse i Belarus.
<SPEAKER ID="949" NAME="Andreas Mölzer  " LANGUAGE="DE">
Jeg stemte for det fælles beslutningsforslag om Belarus, fordi det giver en afbalanceret beskrivelse af situation og fremhæver såvel positive aspekter og fremskridt som det demokratiske underskud på mange områder. Det er efter min opfattelse særdeles vigtigt at sørge for, at den belarussiske regering hurtigst muligt garanterer ytringsfriheden og forenings- og forsamlingsfriheden, hvilket ville give oppositionspartierne mulighed for at fungere effektivt.
<SPEAKER ID="948" NAME="Wojciech Michał Olejniczak  " LANGUAGE="PL">
Beslutningen om Belarus er et vigtigt signal fra EU og fra Europa. Vi bør vise både den demokratiske opposition og de belarussiske myndigheder, at vi ikke accepterer overtrædelserne af menneskerettighederne eller forbuddet mod registrering af politiske partier samt forbuddet mod ngo'er og uafhængige medier - og ikke kun via beslutninger som denne.
<P>
Parlamentet kan ikke acceptere brugen af dødsstraf, og Belarus er det eneste land i Europa, der anvender denne type straf. Vi kan ikke lempe sanktionerne mod Belarus, hvis der ikke sker mærkbare fremskridt i retning af en demokratisering af landet. EU må ikke lukke øjnene for de åbenlyse begrænsninger af ytringsfriheden og den manglende respekt for menneskerettigheder, borgerlige rettigheder og ngo'er. Europa-Parlamentet, som består af medlemmer fra 27 lande, er udtryk for demokrati og samarbejde.
<P>
De eneste foranstaltninger, som vi kan og vil støtte, er demokratiske foranstaltninger, fordi de er grundlaget for EU. Der kan for vores vedkommende ikke blive tale om godkendelse af andre typer foranstaltninger. Jeg håber, at beslutningen om Belarus bliver et af mange skridt, som vi vil tage. Belarusserne og resten af Europa forventer det af os.
<SPEAKER ID="947" NAME="Justas Vincas Paleckis  " AFFILIATION="S&amp;D">
skriftlig. - (LT) Jeg stemte med en vis skepsis for beslutningen om Belarus, fordi der i Parlamentet for ofte vedtages dokumenter om Belarus, hvilket forringer deres slagkraft. På den anden side fremhæver denne beslutning tydeligere end de forrige visse positive ændringer i forholdet mellem EU og Belarus, samtidig med at der fastholdes en kritisk tone over for regimet i Minsk. For at der kan ske en grundlæggende forbedring af forholdet mellem EU, EU-medlemsstaterne og Belarus, er Belarus nødt til at styre i retning af reformer og demokratisering. Et sådant retningsskifte ville fremme udviklingen af alle former for bånd til dette land. I Litauen har 39 byer og regioner et produktivt samarbejde med belarussiske byer og regioner omkring erfaringsudveksling og deltagelse i fælles projekter. Jeg stemte også for denne beslutning, fordi EU opfordres til at lægge større vægt på konkrete projekter, som er sammenfaldende med partnerlandenes interesser. I beslutningen udtrykte vi glæde over trepartssamarbejdet mellem Belarus, Ukraine og Litauen, der blev de første lande, som fremsatte trepartsprojekter for Kommissionen og EU-medlemsstaterne i henhold til det østlige partnerskabsprogram. Der er tale om en liste over konkrete projekter inden for områderne grænsekontrol, transport, transit, kulturel og historisk arv samt social sikring og energiforsyningssikkerhed.
<SPEAKER ID="945" NAME="Anne Delvaux  " LANGUAGE="FR">
Jeg glæder mig over afstemningen om denne beslutning. Trods Gomakonferencen om fred, stabilitet og udvikling og indgåelsen af en fredsaftale i januar 2008 fortsætter de voldelige kampe ikke desto mindre i den østlige del af DR Congo, og de har ført til de værst tænkelige grusomheder mod civilbefolkningen, særlig kvinder, børn og ældre. Seksuel vold er ved at blive et udbredt problem og begås i dag ikke kun af de krigsførende parter, men også af civile. Der skal hurtigst muligt gøres alt for at sikre befolkningens beskyttelse i en tid, hvor antallet af MONUC-soldater på stedet betyder, at det ikke altid er muligt at dæmpe stigningen i volden. De congolesiske myndigheder har for nylig vist, at de er fast besluttet på at sætte en stopper for straffriheden. Denne nultolerancepolitik skal imidlertid ikke kun være ambitiøs, men også anvendes i praksis - hver eneste gerningsmand til grusomhederne skal uden undtagelse stilles til ansvar for sine handlinger. Vi har som medlemmer af Parlamentet pligt til at gøre opmærksom på behovet for at overholde internationale forpligtelser som menneskerettighederne og ligestillingsprincippet, så kvinders værdighed og talløse congolesiske børns uskyld bevares.
<SPEAKER ID="944" NAME="Diogo Feio  " LANGUAGE="PT">
Lige siden Mobutu Sese Sekos kleptokratiske regimes fald har Den Demokratiske Republik Congo (tidligere Zaire og før da Belgisk Congo) været plaget af uro og den mest brutale vold, som allerede har kostet millioner af mennesker livet.
<P>
Den østlige del af landet har været særlig hårdt ramt af denne plage, som ikke kender nogen grænser, og som har fået en langt mere etnisk end national karakter. De værste grusomheder sker igen og igen med en hyppighed, der gør det umuligt at følge med, og det internationale samfund, særlig FN-styrkerne, har ikke vist sig i stand til at løse problemet trods den hidtidige civile og militære indsats.
<P>
At visse afrikanske lande forekommer at være umulige at regere, og at centralregeringerne synes at have mistet kontrollen med dele af deres områder, er desværre fænomener, som endnu ikke er blevet udryddet. De er ofte forbundet med ulovlig udnyttelse af eller rovdrift på råstoffer, hvor enten oprørsstyrker eller almindelige soldater og deres ledere står bag. Selv om disse fænomener har deres oprindelse i den europæiske afkoloniseringsproces og den måde, hvorpå grænserne blev trukket, fritager det ikke de afrikanske ledere og beslutningstagere fra deres ansvar eller fra at opfordre civilsamfundet i disse lande til at tage kontrol over deres egen skæbne.
<SPEAKER ID="943" NAME="Sylvie Guillaume  " LANGUAGE="FR">
Jeg stemte for beslutningen, som fordømmer den alvorlige etniske vold i Congo i nyere tid, som har drevet knap 44 000 ludfattige personer, der er overladt til sig selv, på flugt. Jeg er særlig bekymret over problemet med seksuel vold, der bruges som et krigsvåben. Det er en uacceptabel forbrydelse, som ikke må gå ustraffet hen, og som EU må tage kampen op imod. Vi skal sørge for, at de personer i den congolesiske hær, som står bag disse overtrædelser af menneskerettighederne, reelt også bliver retsforfulgt.
<SPEAKER ID="942" NAME="Nuno Melo  " LANGUAGE="PT">
EU kan ikke blive ved med at holde sig uden for de forskellige væbnede konflikter, der mere eller mindre finder sted i hele verden. Volden i Den Demokratiske Republik Congo er en konflikt, som har varet i mange år og har ført til, at millioner af mennesker er blevet dræbt, fordrevet eller har mistet deres hjem. Det er derfor meget vigtigt at tilskynde alle parter i konflikten til at indstille fjendtlighederne, så folk i disse regioner igen kan leve i et fredeligt samfund. Det er afgørende, at vi fortsat støtter FN's missioner i landet og på den måde afhjælper de lidelser, som hele befolkningen, især ældre, kvinder og børn, er udsat for.
<SPEAKER ID="941" NAME="Willy Meyer  " LANGUAGE="ES">
Den væbnede konflikt i området kan kun løses via en politisk løsning. Nabolandes og andre landes indblanding må derfor stoppe. Parterne er nødt til at nå frem til en diplomatisk løsning for at bringe konflikten i Den Demokratiske Republik Congo til ophør. En sådan løsning skal være i fuld overensstemmelse med FN-chartret og verdenserklæringen om menneskerettigheder.
<P>
FN's Sikkerhedsråd bør revidere MONUCs mandat. Mandatet i henhold til kapitel VII bør ophæves for at undgå at styrke de congolesiske væbnede styrker og dermed bringe FN's fredsbevarende mission i fare. Vi opfordrer til, at EUPOL- og EUSEC-missionerne i DR Congo afvikles. Disse missioner har bidraget til eskaleringen af volden og til forværringen af situationen i landet, fordi formålet har været at uddanne sikkerhedsstyrker, som efterfølgende har begået forbrydelser mod deres egen civilbefolkning.
<P>
FN's resolutioner om en embargo på levering af våben til DR Congo skal håndhæves. Vi vil gerne gøre opmærksom på, at flere EU-medlemsstater overtræder denne embargo. Der henvises i det fælles beslutningsforslag, som andre politiske grupper har fremsat, ikke til disse grundlæggende punkter, og jeg har derfor stemt imod.
<SPEAKER ID="940" NAME="Andreas Mölzer  " LANGUAGE="DE">
Det fælles beslutningsforslag om Den Demokratiske Republik Congo afspejler den komplicerede situation i dette afrikanske land. Det har trods store menneskelige og finansielle ressourcer fra det internationale samfund endnu ikke været muligt at bringe fred og stabilitet til området. FN-soldater beskyldes tværtimod for at vælge side og medvirke til en yderligere eskalering af situationen. Det er vigtigt, at få løst dette problem.
<P>
De enorme omkostninger på over 7 mia. EUR til FN-missionen, herunder til humanitær bistand, kan kun retfærdiggøres, hvis det klart og præcist fremgår, hvordan midlerne er blevet anvendt. Da der i beslutningen ikke specifikt opfordres til at få styr på dette, har jeg undladt at stemme.
<SPEAKER ID="939" NAME="Bart Staes  " LANGUAGE="NL">
Vi kan ikke undgå at blive påvirket af massakrerne, forbrydelserne mod menneskeheden, rekrutteringen af børnesoldater og den seksuelle vold mod kvinder og piger, som fortsat finder sted i Den Demokratiske Republik Congo. Der er behov for yderligere tiltag for at sætte en stopper for udenlandske væbnede gruppers aktiviteter i den østlige del af DR Congo. Det internationale samfund kan ikke se hjælpeløst til. Det skal sørge for, at våbenhvileaftalerne fra marts 2009 reelt og på redelig vis overholdes. Ifølge to nyere rapporter fra FN's højkommissær for menneskerettigheder sker der en kraftig forværring af den humanitære situation.
<P>
MONUC spiller en afgørende rolle, men dens mandat og regler for operationer skal anvendes målrettet og på et fast grundlag for at garantere en mere effektiv beskyttelse af befolkningen. MONUCs tilstedeværelse er fortsat nødvendig. Der skal gøres alt for, at den kan udføre sit mandat fuldt ud og dermed beskytte dem, som er truet. Rådet skal gå i spidsen og sørge for, at FN's Sikkerhedsråd støtter MONUC og styrker dens operationelle kapacitet og sikrer en bedre fastlæggelse af dens prioriteter, som der i øjeblikket er 41 af.
