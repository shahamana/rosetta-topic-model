<CHAPTER ID="021">
Integreret struktur for intern kontrol (kortfattet forelæggelse) 
<SPEAKER ID="195" NAME="Formanden">
Næste punkt på dagsordenen er en kortfattet forelæggelse af betænkning af fru Stauner på vegne af Budgetkontroludvalget om integreret struktur for intern kontrol.
<SPEAKER ID="196" NAME="Gabriele Stauner" LANGUAGE="DE">
Fru formand, hr. kommissær, mine damer og herrer! Princippet om en effektiv intern kontrol er et af de vigtigste budgetprincipper, som Kommissionen må overholde, når den gennemfører budgettet og anvender dets midler. Den Europæiske Revisionsret og Europa-Parlamentet har i årevis opfordret til en effektiv kontrol af budgetmidler, og Revisionsretten har talrige gange søgt at sikre, at Kommissionen anvender disse midler hensigtsmæssigt og forsvarligt. Revisionsretten har dog i flere år ikke kunnet give Kommissionen en positiv revisionserklæring. Jeg behøver her blot at minde om tilfældet i forbindelse med den uregelmæssige gennemførelse af Leonardoprogrammet for nogle år siden og andre støtteområder, der altid har været yderst præget af uregelmæssigheder og måske endda svindel.
<P>
I januar 2006 vedtog Kommissionen en handlingsplan for en integreret struktur for intern kontrol, igen med det formål at modtage en positiv revisionserklæring fra Revisionsretten. Som det fremgår af vores betænkning er der ingen tvivl om, at Kommissionen har gjort en seriøs indsats for at udvikle handlingsplanen. Det er dog ret indlysende for Parlamentet, at gennemførelsen af foranstaltningerne går meget trægt. Derfor må Kommissionen yderligere fremskynde gennemførelsen af de planlagte foranstaltninger, så de positive virkninger kan medtages i Revisionsrettens årsberetning inden for en overskuelig fremtid, og også så vi som medlemmer af Europa-Parlamentet kan give decharge for et budget med god samvittighed.
<P>
Jeg ønsker ikke at gå i detaljer med den fortsatte utilfredsstillende gennemførelse af foranstaltninger, men vil gerne understrege, at der nu er endnu mere behov for effektive kontrolaktiviteter, eftersom der i forbindelse med den økonomiske genopretningspakke i høj grad er blevet slækket på næsten alle kriterierne for gennemførelsen af støtteforanstaltninger, bl.a. for at kunne yde hurtig bistand. Jeg behøver blot at minde Dem om den planlagte slækkelse af strukturfondene og de betydelige ændringer i udvælgelseskriterierne i forbindelse med EU's Globaliseringsfond.
<P>
Vi er selvfølgelig klar over, at alle støtteforanstaltninger, særligt inden for strukturfondene, gennemføres i tæt samarbejde med medlemsstaterne, hvilket er absolut nødvendigt for at sikre udgifternes gyldighed, men det giver også anledning til væsentlige problemer, hvad angår Kommissionens kontrol.
<P>
Vi har i årevis vidst, at Kommissionen ikke altid kan foretage sådanne kontroller i medlemsstaterne, som den måske gerne vil, og som foreskrevet efter Revisionsrettens budgetprincipper og idéer. Parlamentet har store problemer med at få et endeligt overblik, navnlig hvad angår de nationale årlige oversigter og forvaltningserklæringer, som Kommissionen for første gang fremlagde for os den 15. februar 2008, da dokumenterne ikke følger nogen ensartede kriterier.
<P>
Derfor opfordrer vi i vores betænkning, der også blev enstemmigt vedtaget af Budgetkontroludvalget, til, at der fortsat lægges pres på medlemsstaterne for at få dem til at tilvejebringe både fuldstændige og forståelige oplysninger. Jeg håber oprigtigt, at Kommissionen for alvor vil forfølge sin opgave med at indføre den interne kontrolstruktur i fremtiden.
<SPEAKER ID="197" NAME="Jacques Barrot">
næstformand i Kommissionen. - (FR) Fru formand! Jeg takker fru Stauner for hendes betænkning og Parlamentet for den konstruktive dialog, som vi har haft, siden Kommissionen iværksatte handlingsplanen for decharge med en positiv revisionserklæring for øje.
<P>
I den forbindelse føler Kommissionen, at den revisionserklæring, som Revisionsretten udstedte for 2007, var den bedste nogensinde. Handlingsplanen har bidraget til denne forbedring. Det glæder mig at kunne meddele, at Kommissionen allerede den 3. februar vedtog sin seneste rapport om de fremskridt, der er gjort. Eftersom fru Stauner efterlyste rapporten i sin betænkning, skulle det give Dem mulighed for at tage hensyn til den i dechargebeslutningen.
<P>
Vores meddelelse af 3. februar indeholder en foreløbig vurdering af handlingsplanens virkninger pr. 31. december 2008. Det konkluderes, at der er blevet gjort betydelige fremskridt under den nuværende Kommissions mandat. Jeg vil gerne redegøre for flere af meddelelsens punkter.
<P>
Hvad angår forenkling, er den andel af budgettet, der anvendes i overensstemmelse med klarere og mere brugervenlige regler for støtteberettigelse, steget til 25 % af budgettet. Inden for rammerne af den økonomiske genopretningsplan foreslår vi nogle andre forenklingsforanstaltninger, navnlig hvad angår strukturfondene.
<P>
Revisionsretten rapporterede om en forbedret klarhed og pålidelighed i de årlige aktivitetsrapporter om Kommissionens tjenestegrene, der blev udarbejdet under aktion 3.
<P>
Kommissionen har forstærket de finansielle korrektioner under aktion 11 i strukturfondene. I 2008 blev et beløb på 1,5 mia. EUR inddrevet. Til sammenligning var det inddrevne beløb i 2007 på 288 mio. EUR.
<P>
Kommissionens tjenestegrene anvender i stigende grad fælles standarder for kontrolmetoder, hvilket sikrer en bedre koordination og deling af resultater. Det medvirker til at reducere den administrative byrde og muliggør en bedre udnyttelse af kontrolresultaterne.
<P>
Vi øger fortsat medlemsstaternes ansvar for delt forvaltning, aktion 5, og vi har lige modtaget de årlige revisionsoversigter for anden gang. Kommissionen vil køre videre med disse aktioner sammen med andre initiativer, der skal forbedre kontrollen.
<P>
I fru Stauners betænkning understreges den centrale rolle, som begrebet tolerabel risiko kan spille for forbedringer i fremtiden. Begrebet søger på det politiske niveau at finde en accepteret balance mellem kontrolresultater og deres omkostninger. Det er indlysende, at en fejlprocent på nul er umulig, og det virker logisk, at fejlprocenten kan variere alt efter det kontrollerede område.
<P>
Drøftelserne institutionerne imellem af dette begreb finder sted på grundlag af Kommissionens nylige meddelelse. Næstformand Siim Kallas havde lejlighed til at drøfte emnet i Parlamentet i januar. Jeg vil gerne understrege vigtigheden af dette initiativ, der skal give dechargemyndigheden mulighed for i højere grad at værdsætte kvaliteten af den risikostyring, som Kommissionen har indført.
<P>
Vores seneste rapport viser, at Kommissionen har fuldført de forskellige aktioner. Revisionsretten foretager sin egen vurdering af de forskellige aktioners virkninger i sin årsberetning for 2008.
<P>
Jeg takker fru Stauner for hendes betænkning, der opfordrer til en yderligere forbedring af vores regnskabsregler.
<SPEAKER ID="198" NAME="Formanden">
Forhandlingen er afsluttet. Afstemningen finder sted i morgen.
<SPEAKER ID="996" NAME="Louis Grech  " AFFILIATION="PSE">
skriftlig. - (EN) Denne betænkning, der har til formål at bringe mere åbenhed, effektivitet og ansvarlighed omkring EU's udgifter, er mere relevant end nogensinde for at kunne gennemføre EU's budget ved at følge principperne om forsvarlig økonomisk forvaltning. Vi har brug for en reel forpligtelse til gennemsigtighed og effektive interne kontroller for at kunne få størst fordel af vores politikker og prioriteter. Desuden går jeg fuldt ud ind for synspunktet om, at hvis en aktion ikke kan gennemføres på tilfredsstillende vis med hensyn til omkostninger og risici, bør den genovervejes. I den aktuelle økonomiske situation kan vi ikke tillade spild af midler eller misbrug af EU-fonde. Samtidig er der i institutionen behov for mindre komplekse juridiske krav. Det er nødvendigt at forenkle den administrative og finansielle byrde for ansøgere og støttemodtagere i EU, navnlig da mange tilfælde af unødvendig bureaukrati har forhindret en effektiv gennemførelse af politikker. Den udfordrende opgave er at finde den rette balance.
