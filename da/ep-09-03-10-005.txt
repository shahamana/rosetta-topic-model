<CHAPTER ID="005">
Krav til typegodkendelse af motorkøretøjers generelle sikkerhed (forhandling) 
<SPEAKER ID="015" NAME="Formanden">
Næste punkt på dagsordenen er betænkning af Schwab på vegne af Udvalget om det Indre Marked og Forbrugerbeskyttelse efter forslaget til Europa-Parlamentets og Rådets forordning om krav til typegodkendelse af motorkøretøjers generelle sikkerhed - C6-0210/2008 -.
<SPEAKER ID="016" NAME="Andreas Schwab" LANGUAGE="DE">
Fru formand, hr. kommissær, mine damer og herrer! Jeg vil gerne - ikke af formelle årsager, men af et ærligt hjerte - indlede med at udtrykke min dybfølte tak til kommissær Verheugen, Kommissionen, medarbejderne, det tjekkiske formandskab, som desværre ikke kan være her i dag, og udvalgsmedlemmerne for deres positive og konstruktive samarbejde om denne sag.
<P>
Hvis man ser nærmere på, hvordan man kan indføre miljøvenlige foranstaltninger for biler, bliver man sommetider overrasket over, at der bruges så megen tid på andre foranstaltninger. Jeg tror, at vi som parlament, som EU-organ, sammen har taget et vigtigt skridt fremad, som befolkningen hidtil ikke rigtig har fået øje på, eller som den politiske debat ikke har fanget.
<P>
Den forordning, vi vedtager i dag, er miljøvenlig, idet den som led i CO2-pakken er et betydeligt bidrag fra EU-politikkens side til at nedbringe CO2-udledninger fra motorkøretøjer. Samtidig - og det kalder jeg klog miljøpolitik - hjælper den faktisk forbrugerne - bilisterne - til at betale mindre og samtidig opføre sig miljøvenligt, idet den medfører betydelige besparelser, ikke blot på CO2, men også på forbruget af benzin og diesel. Derudover - og det er også et vigtigt punkt, som især betød meget for Parlamentet og dets medlemmer - fører den også til bedre vejsikkerhed i Europa, ikke kun for godskøretøjers vedkommende, men også for personbiler.
<P>
Jeg har ikke til hensigt at gennemgå de enkelte punkter i forordningen overskrift for overskrift, men jeg synes, der er et par vigtige politiske signaler, vi bør se nærmere på nu.
<P>
Det første punkt er, at vi med indførelsen af et obligatorisk dæktryksovervågningssystem for motorkøretøjer vil skabe en situation, hvor bedre dæktryk i kraft af den forbedring af dækkenes køreevne, som dækindustrien er i stand til at virkeliggøre, vil sætte bilisterne i Europa i stand til at spare op til 5 % af brændstoffet, uden at omkostningerne stiger dramatisk. Et dæktryksovervågningssystem, som allerede er på markedet, koster ca. 100 EUR, sommetider væsentlig mindre, og de omkostningsbesparelser, forbrugerne kan få ud af det, vil ligge betydeligt over det beløb.
<P>
Det andet punkt, som efter min mening fortjener særlig opmærksomhed, er, at det er lykkedes os at få indført obligatorisk montering af et elektronisk stabilitetskontrolsystem - det såkaldte ESP (electronic stability programme) eller antiudskridningssystem - i køretøjer så tidligt som 2011, og at vi ikke gjorde det imod den europæiske automobilindustris vilje, men med dens udtrykkelige opbakning, idet det vil medføre en betydelig forbedring af sikkerheden på Europas veje. Da de relevante tekniske specifikationer ikke var færdiggjort, lykkedes det os desværre ikke tillige at sikre den obligatoriske montering inden 2018 i især varevogne af nødbremsesystemer og vognbaneskiftalarmer, kaldet LDW-systemer - jeg beklager de noget tekniske termer, der normalt ikke dukker op i den offentlige debat om dette emne. Denne foranstaltning vil resultere i en betydelig bedre sikkerhed på de europæiske veje, særligt vores motorveje. Jeg kan kun sige, at dette kunne nedbringe antallet af døde og kvæstede med omkring 35 000.
<P>
Endelig - og der hersker stadig nogen uenighed om dette punkt - har vi også foranlediget ved hjælp af denne forordning, at fremtidens dæk frembringer væsentlig mindre støj. Det koster ganske vist noget, og derfor mente vi, at det var særlig vigtigt at få en bemærkning med i forordningen om, at nedsættelsen af støjemissioner fra vejtrafikken ikke kun påhviler dækfabrikanterne og indirekte forbrugerne, men at det også er medlemsstaternes ansvar i form af de vejbelægninger, de anvender, og jeg er yderst taknemmelig for, at Rådet til slut vedtog denne bestemmelse.
<P>
Jeg takker for samarbejdet og glæder mig til en interessant debat.
<SPEAKER ID="017" NAME="Günter Verheugen" LANGUAGE="DE">
Fru formand, mine damer og herrer! Også jeg vil gerne indlede med at sige tak - for mit vedkommende - til hr. Schwab og de parlamentsmedlemmer, der deltog i det forberedende arbejde, for deres særdeles konstruktive og engagerede samarbejde, som gør det muligt at opnå enighed allerede ved førstebehandlingen.
<P>
Det, vi har at gøre med her, er en tilsyneladende meget teknisk forordning, og dog er det en forordning med stor og vidtrækkende politisk betydning. Det, som vi sigter mod at vedtage i dag, repræsenterer en milepæl på vejen mod bedre vejsikkerhed. Denne forordning vil gøre europæiske biler mere sikre. Det er en milepæl med hensyn til europæiske køretøjers miljøforenelighed, da miljøforenelighed naturligvis er noget, der ikke kun kan nås gennem fremstilling af mere brændstofeffektive motorer - bilerne giver også helt andre valgmuligheder for at spare brændstof og nedbringe forureningen. Til syvende og sidst vil den også indgå som et vigtigt led i vores politik om bedre lovgivningsarbejde, idet den vil føre til en virkelig drastisk forenkling af hele lovgivningsmiljøet.
<P>
Tillad mig at begynde med sikkerhedsaspektet, som var det vigtigste element i dette projekt. Vejsikkerhed i Europa er stadig et spørgsmål, som kræver vores fulde opmærksomhed, og som vækker bekymring. Reglerne, som vi fastlægger her, og som vil gælde som standard for europæiske biler fra 2011, vil resultere i 35 000 færre dødsfald og alvorligt kvæstede trafikofre om året på Europas veje. Indførelsen af det elektroniske stabilitetskontrolsystem i personbiler og varevogne i særdeleshed kan redde næsten 3 000 liv om året og hindre alvorlige kvæstelser for 25 000 mennesker. Dette er faktisk et stykke sikkerhedsudstyr, som, navnlig når det gælder varevogne, der ofte er involveret i alvorlige ulykker, kun sjældent har været brugt hidtil. Omkostningerne for fabrikanterne vil blive rigeligt opvejet af den samlede økonomiske fordel.
<P>
Denne pakke af foranstaltninger vil spille en betydningsfuld rolle for gennemførelsen af Fællesskabets strategi for nedbringelse af CO2-emissionerne fra personbiler og lette erhvervskøretøjer. Dæk med lav rullemodstand bliver gjort obligatoriske, og der stilles krav om montering af dæktryksovervågningssystemer og gearskifteindikatorer. Foranstaltningerne vil reducere de gennemsnitlige CO2-emissioner med 6-7 g CO2 pr. km. Det er således et virkelig bemærkelsesværdigt bidrag. Derudover ønsker jeg ikke at forsømme denne lejlighed til at påpege, at forslaget vil føre til en betydelig nedbringelse af støjforureningen fra vejene, eftersom nedsættelsen af dækstøjniveauerne vil resultere i en betydelig forbedring af denne situation.
<P>
Tillad mig her at understrege endnu engang, at vi kun kan opnå bæredygtig mobilitet i Europa, hvis vi som led i en integreret tilgang inddrager det potentiale, der rummes i samtlige faktorer, som er involveret her, hvilket betyder selve køretøjet - hvilket er, hvad vi diskuterer i dag - men vi må også diskutere transportinfrastrukturen og folks trafikadfærd. Jeg er meget glad for, at det er nøjagtig sådan, Europa-Parlamentet ser på det.
<P>
Med hensyn til at forenkle lovgivningen vil denne forordning afføde en imponerende forenkling af lovgivningsmiljøet. Denne forordning vil alene ophæve 50 eksisterende direktiver og, hvor det er muligt, erstatte dem med internationale regler. Lavere administrationsomkostninger, større åbenhed og større international harmonisering vil give bemærkelsesværdige besparelser for erhvervslivet, og det vil hjælpe det med at øge sin konkurrenceevne. Samtidig vil medlemsstaterne nyde godt af de lavere udgifter til administration.
<P>
Når det gælder biler, kommer man ikke uden om at nævne, at Europas automobilbranche i øjeblikket befinder sig i årtiers alvorligste krise. Det er derfor naturligt at spørge sig selv, om det er det rette tidspunkt til at gennemføre tekniske forordninger. Lad mig være helt tydelig i mit svar på det, når jeg siger, at det, vi sigter mod at vedtage her i dag, er et af resultaterne af CARS 21-processen, hvor vi arbejdede intensivt sammen med fabrikanterne, medlemsstaterne og civilsamfundet om, hvordan fremtidens rammer skulle se ud for Europas automobilbranche, og hvordan vi forestiller os fremtidens europæiske bil. Jeg vil gerne kraftigt understrege, at selv i denne krise - og specifikt i denne krise faktisk - må de europæiske fabrikanter ikke sløje af, når det gælder udvikling og markedsføring af biler, der opfylder kravene i det tidlige 21. århundrede, og de krav er meget klare. Forbrugerne ønsker køretøjer, der forbruger mindre brændstof og er bedre for miljøet og mere sikre.
<P>
Visionen for fremtidens europæiske bil, som var resultatet af CARS 21, og som faldt sammen med alle deltagernes holdning, når det gjaldt branchens fremtid, er nøjagtig dette - hvad vi ønsker, er, at Europa ikke kun sender de kvalitativt bedste biler ud i international konkurrence, men også dem, som forbruger mindst, er de mest miljøvenlige og de sikreste, og jeg er absolut overbevist om, at den europæiske automobilbranche med sådanne produkter vil fastholde sin førende stilling på det internationale marked for motorkøretøjer.
<SPEAKER ID="018" NAME="Jorgo Chatzimarkakis" LANGUAGE="DE">
Fru formand, hr. kommissær! Jeg vil først og fremmest gerne lykønske hr. Schwab med det kompromis, som han har fundet frem til i samarbejde med Rådet. Ikke alle spørgsmål blev besvaret, men sådan er det med kompromiser.
<P>
Indførelsen af obligatoriske sikkerhedssystemer for køretøjer er noget, jeg er særlig glad for. Den obligatoriske indførelse af ny sikkerhedsteknologi som ESP vil betyde, at det fremover ikke kun bliver dem, der køber de bedste biler, som vil få gavn af en højere standard for sikkerhed på vejene, men også førerne af varevogne. Når vi gør det, yder vi et afgørende bidrag til sikkerheden i Europa. Det må og skal ubetinget også gælde dæksikkerhed.
<P>
Det er det rette valg at klassificere dækkenes vådgreb og dermed sikkerhed som mere vigtigt end rullemodstand, som hjælper med at nedbringe CO2-emissionerne. Dækkenes rullemodstand står afhængigt af kørebetingelserne og hastigheden for 20-30 % af brændstofforbruget. Det er derfor klart på baggrund af den aktuelle miljødebat og med henblik på at få benzinudgifterne ned, at vi må sikre en nedbringelse af forbruget.Det er imidlertid nødvendigt at indse, at sikker og behagelig kørsel ville være umulig uden rullemodstand, som opstår gennem deformation af dækkene og deres elastiske egenskaber. Vi må derfor se på sikkerheden i et andet lys her også. De nye ting, som dækfabrikanterne udvikler, viser, at det er muligt at opnå både sikkerhed og lavere rullemodstand. På denne måde vil vi også sætte Europas automobilindustri i stand til at overtage og fastholde en førende stilling på verdensplan.
<P>
Kompromisforslaget, som vi skal stemme om i morgen, sender et klart signal væk fra CO2-hysteriet og hen imod større vejsikkerhed.
<SPEAKER ID="019" NAME="Malcolm Harbour" LANGUAGE="EN">
Fru formand! På vegne af min gruppe vil jeg gerne takke min kollega Andreas Schwab for at have håndteret en meget kompleks sag meget kyndigt. Vi burde måske også nævne i Rådets fravær, at forhandlingerne har været hårde, men fair, og vi har opnået et særdeles godt resultat.
<P>
Jeg vil gerne samle op på en række punkter, der bygger på, hvad kommissæren sagde. Jeg har været så privilegeret at være med i Cars 21-initiativet fra begyndelsen, og vi kan nu få øje på virkningen af denne integrerede tilgang. Det er en vigtig terminologi og et klassisk eksempel på, hvordan en række forskellige bestemmelser er blevet samlet i en løbende ajourføring af de retlige rammer omkring motorkøretøjer, men det var også, hvad branchen forventede.
<P>
Vi lagde en køreplan i forbindelse med Cars 21 om de miljø- og sikkerhedsmæssige udfordringer, som vi forventede, at branchen klarede, og det afgørende her er at give branchen stabilitet og viden, så den kan planlægge og designe nye produkter på en fornuftig og logisk måde trods krævende frister og mål. Vi ønsker ikke at trække os fra disse udfordrende mål, men at sikre stabiliteten. Som Günter Verheugen påpegede, er lovgivningsmæssig stabilitet af helt central og afgørende betydning, nu hvor branchen er i krise på grund af manglende efterspørgsel.
<P>
Jeg vil gerne fremhæve to punkter. For det første er aftalen om snarest muligt at indføre elektroniske stabilitetskontrolsystemer et meget vægtigt bidrag til sikkerheden, og det bifalder jeg på det kraftigste. De af os, der har haft mulighed for at teste disse systemer, vil vide, hvor effektive de er. For det andet ønsker jeg at fremhæve spørgsmål inden for de internationale rammer, ophævelsen af EU-direktiverne og indarbejdelsen af dem i national lovgivning. Det hilser jeg velkomment, men jeg tror, at det nu er mere vigtigt end nogensinde, at processen bliver meget mere gennemsigtig med hensyn til den linje, som Kommissionen anlægger for forhandlingen af disse direktiver, der foregår i et andet organ, et FN-organ, og ikke her i Europa-Parlamentet.
<SPEAKER ID="020" NAME="Gary Titley" LANGUAGE="EN">
Fru formand! Lad mig begynde med at lykønske hr. Schwab med hans betænkning og takke ham for hans yderst samarbejdsvillige tilgang til hele sagen.
<P>
Sidste torsdag aften var en af vores kolleger, Linda McAvan, involveret i en meget alvorlig trafikulykke. Hendes bil blev totalskadet, men hun slap forholdsvis billigt. Det var, fordi bilen, hun kørte, havde det mest moderne sikkerhedsudstyr, og det reddede hende fra at blive alvorligt kvæstet. Det er i den sammenhæng, at vi drøfter denne betænkning. Vejsikkerhed redder liv, som kommissær Verheugen sagde, og meget vigtig for mange familiers velbefindende i EU. Det bør vi stadig holde os for øje, også i disse meget vanskelige tider.
<P>
Derfor var jeg fast besluttet på at modsige de parlamentsmedlemmer og medlemmer af Rådet, som ønskede at svække Kommissionens forslag. Jeg mener, at det oprindelige forslag fra Kommissionen var glimrende, og vi var besluttet på at forhindre ændringer i det.
<P>
Der var imidlertid en enkelt større svaghed ved forslaget, nemlig at der ikke var nogen bestemmelse om salg af dæk, som ikke opfyldte de nye krav efter gennemførelsesdatoen. Jeg mener, det er en betydelig mangel. Derfor foreslog jeg udvalget, hvilket det accepterede, at ændre teksten, så det bestemmes, at dæk, som ikke opfyldte standarderne efter gennemførelsesdatoen, skulle være solgt ud inden 12 måneder.
<P>
Imidlertid stod det ret klart under drøftelserne med Rådet og på baggrund af bilbranchens aktuelle situation og det beskedne bilsalg, at fristen på 12 måneder nok faktisk var urealistisk, og vi måtte overveje de alvorlige miljømæssige konsekvenser af at bortskaffe dæk, som er fuldstændig i orden.Derfor var vi i trepartsdrøftelserne rede til at acceptere en frist på 30 måneder fra gennemførelsesdatoen til at få solgt ud af de dæk, der ikke opfylder kravene. Takket være hr. Schwabs indsats er der imidlertid i komitologiproceduren taget hensyn til, at Kommissionen kunne finde en kortere frist, hvis den mener, det vil være relevant. Det var en vigtig styrkelse.
<P>
Jeg vil også gerne henlede opmærksomheden på en vigtig miljøforanstaltning - navnlig dæktryksovervågningssystemer - som ikke blot vil spare CO2, men også gøre bilerne sikrere, fordi et for lavt dæktryk er skyld i mange ulykker. Vi har nedsat rullemodstanden og indført gearskifteindikatorer i forslaget, hvilket ikke var med i det oprindelige forslag. Dette vil ikke blot gavne miljøet, men også være en besparelse for bilejerne. Det er penge lige ned i lommen, og det betyder meget lige nu.
<P>
Sikkerhedsdelen er godt dækket ind. Som sagt er dæktryksovervågningssystemer meget vigtige, fordi dæk med for lavt dæktryk er skyld i ulykker - og jeg må med skam melde, at mit eget land, Det Forenede Kongerige, er et af de værste i den henseende. Vognbaneskiftalarmer og elektronisk stabilitetskontrol er også vigtigt udstyr. Jeg vil gerne rose hr. Schwab for at fremrykke gennemførelsen af disse med et år, fordi der er store sikkerhedsmæssige fordele ved dem.
<P>
Som hr. Harbour og kommissæren har påpeget, er forenkling en del af dette forslag, og det er meget vigtigt.
<P>
Endelig vil jeg gerne henlede opmærksomheden på, at vi har krævet, at der lægges større vægt på nedbringelse af støj fra vejtjenester. Det skyldes, at vejtrafikstøj forårsager stress, og stress er kilden til dårligt helbred og i sidste ende dødsfald, og det er derfor vigtigt at se på det spørgsmål også.
<SPEAKER ID="021" NAME="Olle Schmidt" LANGUAGE="SV">
Fru formand, hr. kommissær! Dette er en konstruktiv betænkning med klare miljø- og sikkerhedsmål. Udvalgets holdning var klar med hensyn til støj og sundhed. Hele 210 mio. europæere er i øjeblikket udsat for trafikstøj, som ifølge Verdenssundhedsorganisationen er direkte sundhedsfarligt. At dæmpe dækstøj er ikke nok til at nedbringe trafikstøj, men det bedste resultat nås med en kombination af foranstaltninger, hvoraf en løsning på problemet med støj fra dæk er en vigtig del.
<P>
Der er dem, der mener, at der er et modsætningsforhold mellem støjudledning og dækkenes sikkerhedsegenskaber - selv her i Europa-Parlamentet. Der findes ikke belæg for dette i nogen af de detaljerede og uafhængige undersøgelser, der er foretaget. Jeg er derfor skuffet over, at kompromiset ikke afspejler, hvad vi stemte igennem i udvalget. For så vidt angår varevogne, overholder 90 % af dækkene allerede de støjgrænser, der indgik i kompromiset. Det er desværre ikke, hvad vi ville betegne som et højt ambitionsniveau.
<SPEAKER ID="022" NAME="Seán Ó Neachtain" LANGUAGE="GA">
Fru formand! Jeg vil gerne bifalde denne betænkning og lykønske hr. Schwab med udarbejdelsen.
<P>
Vi må tage imod alt, hvad der kan gøre vejene sikrere. Selvfølgelig er køretøjet i sig selv det vigtigste aspekt sammen med sikringen af, at køretøjerne har en mere sikker standard.
<P>
Som kommissæren sagde, er der tale om en konsolidering eller kombination af over 50 andre regler. Jeg bifalder denne forenkling, fordi vi overalt i Europa må stille krav om, at køretøjer, der fremstilles, er af højeste standard, og at fabrikanterne er ansvarlige for at opnå denne standard. Det gælder ikke kun bilernes dæk, men også andre aspekter, der er blevet nævnt her til morgen som f.eks. elektronisk kontrol og andet moderne udstyr, som sikrer, at bilerne og køretøjerne på vejene er af bedst mulig standard.
<SPEAKER ID="023" NAME="Heide Rühle" LANGUAGE="DE">
Fru formand! Også jeg vil gerne takke ordføreren og skyggeordføreren og navnlig hr. Titley og Kommissionen for dette solide forslag.
<P>
Min tak til det tjekkiske formandskab er til gengæld lidt mere ambivalent. Jeg må sige, at vi blev sat under stort pres af Rådet i denne trepartsdrøftelse, og at Rådet kun udviste beskedne ambitioner. Ja, nærmest det modsatte, idet Rådet på forhånd advarede os mod at sætte vores krav for højt for ikke at sætte fabrikanternes overlevelse på spil i disse økonomisk vanskelige tider. Jeg ser helt anderledes på det, og jeg tror, de fleste her i Parlamentet er enige i, at vi navnlig i økonomiske krisetider har brug for klare standarder og for, at den europæiske industri bliver motiveret og får incitamenter til at sætte sine standarder højere og udvikle modeller til fremtiden og ikke til at afbøde den aktuelle situation. Energieffektivitet og CO2-emissioner spiller tydeligvis en meget vigtig rolle her.
<P>
Spørgsmålet om sikkerhed er tydeligvis også vigtigt, mens spørgsmålet om at minimere støj, som kun fik en beskeden plads i denne debat, heller ikke må overses, idet flere og flere mennesker bliver syge af støj, hvilket koster samfundet mange penge. Derfor er det også vigtigt, at denne forordning falder i tråd med de relevante standarder.
<P>
Overordnet set har vi nået et godt kompromis. Vi kunne ikke erklære os enige under førstebehandlingen, fordi vi var kritiske over for proceduren foruden presset fra det tjekkiske formandskab, men vi kan leve med dette kompromis, og vi vil som gruppe stemme for det.
<SPEAKER ID="024" NAME="Jim Allister" AFFILIATION="NI">
(EN) Fru formand! I nat skete der endnu et terrormord i min valgkreds i Nordirland. Før jeg vender mig mod det aktuelle emne, vil jeg gerne bruge et øjeblik på at udtrykke min medfølelse med familien til den politimand fra min valgkreds, der så brutalt blev myrdet af IRA, og fordømme denne afskyelige terrorhandling.
<P>
Med hensyn til det emne, vi drøfter i dag, må jeg sige, at jeg sjældent er genstand for lobbyisme hjemme i min valgkreds til fordel for en EU-forordning, og jeg må nok også sige, at jeg endnu sjældnere lader mig overtale. Denne gang var jeg dog glad for at blive overbevist, fordi dette forslag indeholder bestemmelser til forbedring af vejsikkerheden og desuden hjælper et selskab i Nordirland, som er helt i front med teknologi og produktion af dæktryksovervågningssystemer. Et forslag, der gør montering af sådanne systemer lovpligtigt, er således ikke blot godt for vejsikkerheden, men også for beskæftigelsen i min valgkreds.
<P>
De forfærdende dødstal i trafikken i hele EU gør det kun positivt, at der træffes foranstaltninger til at gøre vores biler og dermed vejene mere sikre. Det er det område, hvor lovgivning mest af alt spiller en afgørende rolle. Der bør være tale om fornuftig, rationel og nødvendig lovgivning, ikke lovgivning for lovgivningens skyld. I dette tilfælde mener jeg imidlertid, at betænkningen har den rette balance, og jeg lykønsker ordføreren med hans rapport.
<SPEAKER ID="025" NAME="Zuzana Roithová" AFFILIATION="PPE-DE">
(CS) Fru formand, mine damer og herrer! Jeg værdsætter den høje grad af professionalisme, som hr. Schwab har udvist ved at ændre udkastet til Kommissionens forordning, så der nu indgår foranstaltninger, som vil øge den europæiske automobilindustris konkurrenceevne og samtidig sætte medlemsstaterne i stand til effektivt at overvåge markedets opfyldelse af krav til typegodkendelse af motorkøretøjer. For eksempel kan vi ved at kontrollere dæktryk nedsætte brændstofforbruget og dermed også emissionerne og ved at indføre moderne elektroniske kontrolsystemer i 2011 opnår vi et år tidligere en nedbringelse af antallet af ulykker på Europas veje. Støjreduktion er en anden fordel, som vedrører både dæk og vejbyggeri. Denne forordning vil mindske den administrative byrde og forenkle lovgivningen i overensstemmelse med FN-aftalen om harmonisering af krav til køretøjer. Denne forordning er et glimrende eksempel på integreret lovgivning, og jeg er glad for, at det tjekkiske formandskab var godt forberedt, og at der derfor opnås enighed mellem Europa-Parlamentet, hr. Schwab og Rådet under førstebehandlingen.
<SPEAKER ID="026" NAME="Wolfgang Bulfon" AFFILIATION="PSE">
(DE) Fru formand! Et vanskeligt kompromis er nået, og jeg er af den holdning, at hr. Schwab har frembragt et mesterværk her, så fra nu af vil jeg henvise til ham som stormester Schwab.
<P>
I henseende til at øge sikkerheden for bilisterne på Europas veje er det særlig velkomment, at ESP's ABS-system snart indføres. Derudover skal det ses som en positiv udvikling, at vådgrebsværdierne for dæk i fremtiden forbedres igen, og at dæktryksovervågningssystemerne, vognbaneskiftalarmer og avancerede nødbremsesystemer også skal overvejes til andre køretøjskategorier.
<P>
Jeg vil dog gerne kritisere, at fabrikanterne er gået videre med højere dækstøjsgrænser for varevogne, og jeg er heller ikke tilfreds med, at der ikke er indført andre sikkerhedsforanstaltninger end ESP tidligere end foreslået.
<P>
Jeg vil endvidere gerne påpege, at der ikke indgik en præcis specifikation af kravene til vinterdæks ydeevne med hensyn til at sætte køretøjet i gang eller holde det i gang i kompromiset med Rådet. Jeg finder det personligt uforståeligt, at der ikke blev indført en specifikation af de påkrævede køreegenskaber på isslag eller mudder f.eks.
<P>
Dæk i klasse C1, C2 og C3, som ikke opfylder bestemmelserne i denne regulering som angivet i bilag 1, vil nu i henhold til kompromiset om overgangsperioder kunne sælges i yderligere 30 måneder. Parlamentet havde regnet med en 12-måneders-overgangsperiode på dette punkt, hvilket var nødvendigt her.
<P>
Til slut vil jeg gerne endnu engang minde alle om den maksimale konstruktionshastighed på 180 km/t, hvilket jeg mener, er en meget fornuftig foranstaltning.
<SPEAKER ID="027" NAME="Toine Manders" AFFILIATION="ALDE">
(NL) Fru formand! Jeg vil gerne takke hr. Schwab for hans engagement, idet han blev efterladt med ryggen mod muren i trepartsdrøftelsen. Da jeg studerede europæisk ret, var beføjelserne i forbindelse med fælles beslutningstagning tydeligvis temmelig anderledes end i dag.
<P>
Resultatet af førstebehandlingen, som vi nu sidder med, og som blev forhandlet af fire parlamentsmedlemmer - herunder mig selv som skyggeordfører - adskiller sig markant fra den tekst, som Europa-Parlamentet vedtog. Den adskiller sig fra Kommissionens forslag - den økonomiske krise blev misbrugt til at forelægge et rædsomt forslag. Alle klager da også over, at det mangler substans, og dog accepteres det åbenbart.
<P>
I Gruppen Alliancen af Liberale og Demokrater for Europa mener vi, at demokratiet og Parlamentets rolle bliver undermineret. For hvis teksten, som Parlamentet vedtog ved førstebehandlingen, ikke indgår i trepartsdrøftelsen, skal vi gennem en andenbehandling, idet det er sådan, det foregår. Vi synes også, at det sender et dårligt signal, når fire medlemmer enes om en tekst i en trepartsdrøftelse og hele Parlamentet bare følger trop.
<P>
ALDE-Gruppen vil stemme imod forslaget af principielle årsager. Det er primært af proceduremæssige grunde og ikke, fordi vi opfatter indholdet som ringe, selv om der er meget, der kan blive bedre.
<SPEAKER ID="028" NAME="Avril Doyle" AFFILIATION="PPE-DE">
(EN) Fru formand! Jeg vil gerne rejse et spørgsmål i tilknytning hertil. Kommissionen vil vide, at tre F-gasser er blandt de seks store drivhusgasser. Jeg var ordfører på direktivet om luftkonditioneringsanlæg (MAC) i motorkøretøjer vedrørende brugen af dem i sådanne anlæg.
<P>
Det ser ud til, at nogen udnytter huller mellem dette direktiv og typegodkendelseslovgivningen, som blev brugt som redskab til at gennemføre direktivet. Jeg er gennem de seneste uger blevet alarmeret over planer, som bilfabrikanterne har lagt for at undgå ændringer i kølemidler overhovedet i 2011 og senere ved at anvende typegodkendelse af visse dele. Det ville betyde, at fristen for et forbud mod brug af R134a nu ville være 2017 og ikke 2011. Dermed vil vi ikke længere kunne undgå, at der udledes tonsvis af CO2-ækvivalenter.
<P>
Nationale typegodkendelsesmyndigheder er i sidste ende ansvarlige for gennemførelsen af MAC-direktivet. F.eks. VCA, som er den britiske typegodkendelsesmyndighed, har for nylig udtalt, at den efter januar 2011 vil godkende nye typer motorkøretøjer udstyret med bestående og allerede efter standarderne i forordning (EF) nr. 706/2007 godkendte luftkonditioneringsanlæg, som indeholder F-gasser med en GWP på over 150. Vi har beviser for, at bilfabrikanterne følgelig forsinker om ikke helt standser udvikling og investering i innovativ bæredygtig teknologi. Jeg vil gerne bede om en kommentar fra kommissæren.
<SPEAKER ID="029" NAME="Günter Verheugen" LANGUAGE="DE">
Fru formand, mine damer og herrer! På dette stadium kan jeg blot sige mange tak for den brede støtte til dette forslag fra alle sider af salen. Der er naturligvis tale om et kompromis, og der er altid grund til at ønske lidt mere i sådanne tilfælde. Jeg kan også sige, at både jeg selv personligt og Kommissionen ville have været rede til at gå skridtet videre. Det, vi har nu, er imidlertid, hvad vi kunne opnå, og det er et stort fremskridt.
<P>
Navnlig vil jeg gerne understrege endnu engang, hvad fru Rühle sagde. Politisk set er det afgørende, navnlig i denne situation, at vi forbedrer europæiske køretøjer på områder, som vil være afgørende i fremtiden. En ting står klart, og det er, at krisen i efterspørgslen ikke kun er et resultat af de generelle økonomiske vilkår og den økonomiske usikkerhed, men også har at gøre med, at de køretøjer, som europæiske fabrikanter udbyder, måske ikke har overholdt kravene på det europæiske marked de senere år, hvad brændstofforbruget, miljøvenligheden og sikkerheden angår. Derfor er det så vigtigt, at dette nu hurtigt bringes i orden.
<P>
Lad mig komme med en bemærkning om det spørgsmål, som fru Doyle nævnte. Jeg er klar over, at der foregår en fejlagtig fortolkning af kravene vedrørende typegodkendelse i en række medlemsstater, sådan som fru Doyle netop korrekt påpegede, men fortolkningen er netop fejlagtig, og den er ikke i overensstemmelse med de eksisterende retlige rammer. Kommissionen vil sikre de nødvendige præciseringer og hindre de negative konsekvenser, som fru Doyle har understreget.
<SPEAKER ID="030" NAME="Andreas Schwab" LANGUAGE="DE">
Fru formand, mine damer og herrer! Jeg er naturligvis glad for lykønskningerne, men jeg må sige, at man i trepartsdrøftelsen kun er så stærk eller hurtig som dem, man arbejder sammen med. Jeg er derfor glad for at kunne dele æren af hr. Bulfons kompliment med jer alle.
<P>
Jeg må dog også sige, og det finder jeg yderst vigtigt, at jeg ikke følte mig presset af nogen eller underlagt noget politisk pres. Det eneste vanskelige, der var ved lovforslaget - og det ønsker jeg ikke at lægge skjul på, og vi drøftede det også lidt - var naturligvis, hvordan vi skulle forme denne ambitiøse lovgivning, så vi ikke ville miste job i EU, men sikre dem. Denne balance var ikke altid let at finde på enkeltpunkter, men jeg tror, at vi i sidste ende fandt frem til en meget sund løsning på den gyldne middelvej, som kunne imødekomme alle interesser.
<P>
Alligevel må jeg sige, at der gentagne gange under de forskellige processer, vi har været igennem i trepartsdrøftelsen i de seneste uger eller måneder, er blevet rejst kritik af, at det er gået for stærkt. Det er noget, vi bestemt kunne drøfte ved begyndelsen af en parlamentsperiode og så holde fast i i hele perioden, men der bør ikke kunne rejses kritik af, at processerne er demokratisk usunde, ved slutningen af perioden - når bestemte spørgsmål afklares - efter tre år med deltagelse i en sådan proces her i Parlamentet. Jeg accepterer kritikken, men jeg mener, at dette spørgsmål bør løses umiddelbart efter valget gældende for hele parlamentsperioden.
<P>
Det er også vigtigt for dette forslag igen at blive sat i sammenhæng med hr. Sacconis forslag, som med held er vedtaget. Hans forslag gjaldt en nedsættelse af CO2-emissionerne fra motorkøretøjer til 130 g med 10 g tiltænkt yderligere foranstaltninger. En del af disse yderligere foranstaltninger er nu blevet fastlagt ved lovgivning. Jeg kan næsten ikke vente med at se, hvordan vi vil fjerne resten af disse gram, som endnu ikke er besluttet, og hvilke forslag Kommissionen vil fremlægge for Parlamentet til vedtagelse.
<P>
Jeg kan måske tilføje vedrørende spørgsmålet om overgangsperioden, at vi måtte finde en gylden middelvej set ud fra et økonomisk synspunkt. Vi har ikke besluttet 30-måneders-perioden endeligt, men i stedet skal Kommissionen udføre endnu en konsekvensanalyse for hver enkelt dæktype, så vi på den baggrund kan beslutte, hvilken frist der skal gælde for hver type. Jeg tror på, at det giver bedst mening økonomisk set at fjerne dæk, der er produceret lovligt i EU, så hurtigt som muligt fra handelen, men først når markedet for alvor har det rette potentiale til det. Jeg vil derfor gerne slutte med endnu engang at rette en stor tak til alle, som har bidraget.
<SPEAKER ID="031" NAME="Formanden">
Forhandlingen er afsluttet.
<P>
Afstemningen finder sted i dag kl. 12.00.
<P>
Skriftlige erklæringer (artikel 142)
<SPEAKER ID="032" NAME="Ioan Lucian Hămbăşan  " LANGUAGE="RO">
Først og fremmest vil jeg gerne lykønske hr. Schwab med den afbalancerede betænkning, han har udfærdiget. Denne betænkning imødekommer branchens behov ved at skabe forenklet, gennemsigtig lovgivning gennem integrering af ikke færre end 50 basisdirektiver og dermed også en nedbringelse af den administrative byrde. Vi hjælper derfor bilbranchen med at være konkurrencedygtig.
<P>
Det er vigtigt for os alle at gøre Europas veje mere sikre og reducere antallet af dødsulykker og alvorlige kvæstelser gennem indførelse af standardudstyr. ESP skal være tilgængeligt for alle og ikke længere kun være ekstraudstyr. Naturligvis må vi heller ikke glemme den miljøvirkning, som det nye dæktryksovervågningssystem vil have med sin reduktion af kuldioxidemissioner.Dette vil også blive fulgt op af en generel nedbringelse af støj- og lydforurening. Ny teknologi vil gøre det muligt for os at få mere sikre og grønnere biler.
