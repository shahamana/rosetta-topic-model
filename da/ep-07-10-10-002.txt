<CHAPTER ID="002">
Mindeord
<SPEAKER ID="006" NAME="Formanden">
Mine damer og herrer! Jeg har den tunge pligt at skulle informere om to dødsfald. Det drejer sig om et medlem og et tidligere medlem af Parlamentet.
<P>
Vores kollega og medlem af Parlamentet, Fausto Correia, døde i går morges. Han blev født den 29. oktober 1951 i Coimbra og blev kun 55 år. Han efterlader sig hustru og tre sønner. Efter færdiggørelse af jurastudiet ved universitet i sin fødeby Coimbra skabte han sig en spændende karriere som advokat, journalist og politiker i Portugal. Han var i mange år medlem af det portugisiske parlament og minister i premierminister Antónios Guterres' regering. Han blev medlem af Europa-Parlamentet i 2004. Fausto Correia var og er fortsat kendt og elsket i Portugal for sin målrettede, livslange mission for at opnå demokrati og fremme grundlæggende værdier som broder- og naboskab. Fausto Correia vil blive dybt savnet af sin familie, sine venner og af os, hans kolleger.
<P>
Der vil ligge en kondolencebog fremme under denne uges møder, onsdag og torsdag, lige inden for mødesalen, hvis man ønsker at sende sympatitilkendegivelser.
<P>
Vi erfarede med stor sorg, at vores tidligere kollega, Christian de la Malène, der var medlem af Europa-Parlamentet i to omgange - fra 1959-1961 og fra 1962-1994 - er død. Christian de la Malène, som også var tidligere minister og senator under præsident De Gaulle, døde den 26. september i en alder af 86 år. Som tidligere formand for De Europæiske Fremskridtsdemokraters Gruppe og Gruppen Europæisk Alliance for Fornyelse og Demokrati var Christian de la Malène en overbevist og dedikeret europæer. Han arbejdede gennem et langt liv målrettet for et stærkt og demokratisk Europa og et politisk fællesskab.
<P>
Christian de la Malène var en god kollega og ven, der vil blive husket for sin menneskelighed og sit politiske engagement. Vi vil mindes ham med taknemmelighed.
<P>
Lad os iagttage et minuts stilhed til ære for disse kolleger.
<P>
(Parlamentet iagttog stående et minuts stilhed)
