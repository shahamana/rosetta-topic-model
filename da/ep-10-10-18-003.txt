<CHAPTER ID="003">
Meddelelser fra formanden
<SPEAKER ID="007" NAME="Formanden">
Indledningsvis har jeg nogle meddelelser vedrørende fire sager. Det var med stor tilfredshed, at jeg erfarede, at Liu Xiaobo havde modtaget Nobels fredspris. Denne menneskerettighedsforkæmper sidder stadig fængslet som følge af sine fredelige aktiviteter for ytringsfrihed i Kina. Vi påskønner de kinesiske myndigheders seneste skridt på vejen mod at nå den frie verdens politiske, økonomiske og sociale standarder. Men skridtene er ikke vidtrækkende nok, og derfor forstærker vi kravet om løsladelse af Liu Xiaobo, Hu Jia, som har vundet Sakharovprisen, og andre menneskerettighedsforkæmpere fra fængslet. Parlamentet vil for altid stå vagt om overholdelsen af menneskerettighederne.
<P>
Den anden ting er, at Parlamentet i denne uge organiserer en række arrangementer i tilknytning til gårsdagens internationale dag for udryddelse af fattigdom. Mange af os bærer emblemer, der vedrører dette tema. Ud over plenarforsamlingens forhandlinger om emnet vil jeg gerne invitere Dem alle til at deltage i en ceremoni i den indre gård, Bronisław Geremek Agora, i morgen kl. 14.45, hvor FN's generalsekretær Ban Ki-Moon deltager.
<P>
For det tredje er det i dag for fjerde gang EU-dag mod menneskehandel. Det problem tager vi meget alvorligt. Vi forhandler i øjeblikket om et forslag til et direktiv om forebyggelse og bekæmpelse af handel med mennesker.
<P>
For det fjerde og sidste vil jeg gerne invitere Dem alle til på onsdag kl. 12.00 at høre en midtvejsevaluering af min indsats som formand for Parlamentet. Der vil blive givet en kort opsummering af Parlamentets fremskridt og særligt af, hvad der er blevet opnået i denne periode, og også af initiativer, som jeg personligt står bag, hvor vi er, og hvor vi kan finde os selv i et forandret EU, hvordan Parlamentet ser ud og samarbejdet med andre institutioner. Jeg mener, at De er berettigede til at få denne information halvvejs gennem min embedsperiode.
