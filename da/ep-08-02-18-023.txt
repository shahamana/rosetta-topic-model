<CHAPTER ID="023">
Told- og landbrugsbestemmelserne (forhandling)
<SPEAKER ID="128" NAME="Formanden">
Næste punkt på dagsordenen er betænkning af Bill Newton Dunn for Udvalget om det Indre Marked og Forbrugerbeskyttelse om forslag til Europa-Parlamentets og Rådets forordning om ændring af Rådets forordning (EF) nr. 515/97 om gensidig bistand mellem medlemsstaternes administrative myndigheder og om samarbejde mellem disse og Kommissionen med henblik på at sikre den rette anvendelse af told- og landbrugsbestemmelserne - C6-0033/2007 -.
<SPEAKER ID="129" NAME="Siim Kallas" LANGUAGE="EN">
Hr. formand! Denne tredje betænkning er tæt forbundet med de to foregående. Rådets forordning (EF) Nr. 515/97 om gensidig bistand mellem medlemsstaternes administrative myndigheder og om samarbejde mellem disse og Kommissionen med henblik på at sikre den rette anvendelse af told- og landbrugsbestemmelserne er en meget vigtig retsakt fra 1997, hvor EU bestod af 15 medlemsstater.
<P>
Det var vigtigt at foreslå en ændring af forordning (EF) Nr. 515/97 i lyset af udviklingen i løbet af det seneste årti, de teknologiske fremskridt, de positive erfaringer med fælles toldtransaktioner koordineret i Bruxelles og udvidelsen af Unionen til 27 medlemmer.
<P>
Jeg vil gerne rose ordføreren, hr. Newton Dunn, for den måde, hvorpå han har ført dette forslag igennem i Parlamentet. Jeg vil også takke hr. Audy, som udarbejdede udtalelsen. De to udvalg, Udvalget om det Indre Marked og Forbrugerbeskyttelse og Budgetkontroludvalget, arbejdede snævert sammen i henhold til proceduren for forstærket samarbejde. Deres glimrende arbejde har ført til, at de forskellige politiske aktører kunne indgå et kompromis. Takket være Parlamentets konstruktive holdning kan denne retsakt nu vedtages under førstebehandlingen.
<P>
Toldmyndighederne foretager kontroller af varer, der indføres i og udføres af Fællesskabet, baseret på en fælles risikostyringsramme, herunder brug af stikprøvekontrol. I denne forbindelse er deres opgave normalt ikke begrænset til håndhævelse af toldbestemmelser, de anvender også fællesskabsrettens bestemmelser om moms, punktafgifter og landbrug.
<P>
Jeg bemærker også, at der i Musotto-betænkningen, som vi lige har drøftet, lægges stor vægt på bekæmpelse af momssvig og nødvendigheden af tættere samarbejde mellem medlemsstaterne og Kommissionen.
<P>
Derfor er det afgørende, at toldmyndighederne og Kommissionen har mulighed for at udveksle momsoplysninger. I forbindelse med visse typer data muliggør den nye artikel 2a en sådan informationsudveksling.
<P>
Kommissionen opfatter dette som det første skridt i retning af tættere samarbejde om beskyttelse af Fællesskabets finansielle interesser mod momssvig.
<SPEAKER ID="130" NAME="Bill Newton Dunn" LANGUAGE="EN">
Hr. formand! Jeg takker kommissæren. Jeg mener, at dette burde være et meget ukontroversielt forslag fra Kommissionen. Som kommissæren sagde: udvidelse, flere medlemsstater, ny teknologi, nyt udstyr, computere. Kommissionen må ajourføre lovgivningen for at give mulighed for et godt grænseoverskridende samarbejde i EU mod de slemme drenge - de organiserede kriminelle osv.
<P>
Jeg talte med direktøren for et større britisk-nederlandsk selskab i sidste uge, og han mener, at den organiserede kriminalitet stiger - med hans ord - eksponentielt. Den stiger utrolig hurtigt, og alligevel gør medlemsstaternes regeringer ikke noget ved det, for offentligheden kender ikke omfanget og presser ikke regeringerne, så de siger, at der ikke er noget at være bekymret over, og at alt er i skønneste orden. Vi har et alvorligt problem. Derfor har vi brug for dette forslag fra Kommissionen, og alle bør være enige, og det bør vedtages.
<P>
Der burde ikke være noget at tilføje, men der er faktisk en hel historie at fortælle, og det vil jeg gøre nu. Til min store forbløffelse nedlagde min egen medlemsstat, Det Forenede Kongerige, veto i Rådet og sagde, at de ikke kunne tilslutte sig dette. De sagde ikke noget til mig, selv om jeg er britisk og er fra den samme medlemsstat. Ikke et eneste medlem af Europa-Parlamentet fra Labour-Partiet fra Labour-regeringen i London har stillet et ændringsforslag til noget, men de valgte min gode ven fra Det Konservative Parti Christopher Heaton-Harris, som er en meget retskaffen mand, og som skal tale senere, til at tage Labour-regeringens indsigelse op, og han stillede et ændringsforslag, som er lidt underligt, men jeg ønsker Christopher held og lykke, for han har ret til at gøre det. Men hvad havde Labour-Partiet med alt dette at gøre? Jeg tænkte, at det her er meget mærkeligt, og at der er en masse andre britiske indsigelser og vetoer og fravalg på en masse forskellige politiske områder, og derfor ville jeg undersøge, hvad den overordnede britiske politik var for alle disse direktiver, som de fravælger. Jeg ville undersøge, hvad der foregik.
<P>
Jeg henvendte mig til OLAF, der som bekendt beskæftiger sig med svig i EU. OLAF fortæller mig, at Det Forenede Kongerige nægter at samarbejde med det, selv om Det Forenede Kongerige mister millioner på momskarruselsvig. London siger: "Hvis vi rækker OLAF en lillefinger, tager det hele hånden, så vi er bange, og vi vil ikke samarbejde." Det er meget mærkeligt, så jeg forhørte mig yderligere i London. Hvordan fungerer det her? Og jeg får at vide, at det foregår på følgende måde: Kommissionen stiller et forslag, hvorefter en ung embedsmand i det relevante ministerium i London udarbejder et briefingdokument med anbefaling om, hvad regeringen skal gøre ved det. Han er meget forsigtig, han er lidt nervøs, han ved ikke, hvad han skal gøre, så han siger: "Vi skal ikke gøre noget ved det. Jeg anbefaler stor forsigtighed. Jeg synes ikke, at vi skal godkende det. Måske bør vi endog fravælge det." Og hans forsigtige dokument - for han ønsker at blive forfremmet, ikke at blive fyret - bliver sendt op igennem ministeriet, og embedsmænd, som har travlt med noget andet, siger okay og signerer det. Andre ministerier, der bliver bedt om at udtale sig, ved heller ingenting, så de siger: "Det ser fint ud." Til sidst bliver det behandlet i et ministerråd ledet af vores udenrigsminister - og han har en million andre ting at tænke på - og så bliver det godkendt uden videre. Så pludselig er den britiske regerings holdning negativ, forsigtig, for et fravalg: "Vi forstår det ikke. Vi ved ikke rigtig, hvad der foregår." Det er meget mærkeligt!
<P>
Hvad sker der så? Tilbage til Udvalget om det Indre Marked og Forbrugerbeskyttelse i Europa-Parlamentet. Blokeringen i Rådet har betydet, at jeg har deltaget i flere uformelle trepartsmæglingsforhandlinger med Rådet, først ledet af portugiserne, nu af slovenerne, og i begge tilfælde glimrende. Og selv om ingen britisk embedsmand på noget tidspunkt har orienteret mig om noget, og jeg derfor var den eneste brite, der var til stede under mæglingen, selv om den britiske regering tilsyneladende står i en vetosituation i denne sag, gik det igennem.
<P>
Omsider har Kommissionen og Rådet fundet en formulering, som har gjort det muligt at omgå den britiske indsigelse eller overvinde den, eller hvordan man nu ønsker at formulere det. Så Udvalget om det Indre Marked og Forbrugerbeskyttelse har vedtaget alle ændringsforslagene, og jeg håber stærkt, at Parlamentet vil stemme for dem i morgen. Men jeg fatter ikke, hvad der foregår i London.
<SPEAKER ID="131" NAME="Véronique Mathieu" LANGUAGE="FR">
Hr. formand, hr. Kommissær, mine damer og herrer! Min kollega hr. Audy, som er ordfører for udtalelsen fra Budgetkontroludvalget, er blevet forhindret i sidste øjeblik, så jeg taler på hans vegne.
<P>
Den korrekte anvendelse af told- og landbrugsbestemmelserne har afgørende betydning for et velfungerende indre marked. Det er også vigtigt af hensyn til beskyttelsen af Fællesskabets finansielle interesser og mere generelt de europæiske virksomheders og forbrugeres interesser.
<P>
Det elektroniske sagsregister på toldområdet (FIDE) vil give de forskellige myndigheder i medlemsstaterne og Kommissionen mulighed for at samarbejde mere effektivt. Nogle af ændringsforslagene er rettet mod at gennemføre Revisionsrettens forslag, som har til formål at gøre databasen mere anvendelig.
<P>
Den rådgivende ordfører deler Revisionsrettens bekymringer omkring den integrerede fremgangsmåde i forbindelse med forvaltningen af de forskellige databaser vedrørende bekæmpelse af svig, men mener, at denne diskussion rækker ud over denne forordning og derfor bør tages i en anden sammenhæng.
<P>
Den rådgivende ordfører, hr. Audy, støtter Kommissionens forslag, der har til formål at fremme fordelene ved det europæiske samarbejde, navnlig det europæiske dataregister og tjenestegrenenes platform. Da der ikke findes en mere ensartet retlig ramme, er det udveksling af bedste praksis, der vil sikre en stadig mere sammenhængende fremgangsmåde på mellemlang sigt.
<P>
Med hensyn til finansieringen ønsker den rådgivende ordfører at understrege, at udgifterne bør fastslås tydeligt, så man undgår overlapninger mellem dette forslag og andre instrumenter, såsom Herkules II-programmet.
<P>
Endelig ønsker den rådgivende ordfører at bevare lovgivningsproceduren - herunder den obligatoriske udtalelse fra Revisionsretten - i forbindelse med beslutninger om andre kommunikations- og informationsudvekslingssystemer i stedet for at anvende udvalgsproceduren.
<SPEAKER ID="132" NAME="Christopher Heaton-Harris" LANGUAGE="EN">
Hr. formand! Jeg vil indlede med at takke hr. Newton Dunn, et andet retskaffent medlem af Parlamentet, for udtryksfuldt at skitsere, hvordan EU-sager behandles - eller hvordan han tror, at de behandles - i London.
<P>
Måske kan jeg forklare, hvad der foregik i London, og hvorfor de henvendte sig til et medlem af Det Konservative Parti i Europa-Parlamentet i stedet for at henvende sig til et medlem af Labour-Partiet i Europa-Parlamentet eller endog til ham selv. Jeg mener faktisk, at de burde have henvendt sig til ham, og jeg forstår ikke, at de ikke gjorde det. Han tror mig måske ikke, men jeg havde mere kontakt med den nuværende rådsformand, end jeg havde med nogen fra London eller den britiske offentlige forvaltning.
<P>
Men måske skyldtes det bare, at den unge embedsmand, som han beskrev, havde glemt at læse aviserne og troede, at der var udskrevet parlamentsvalg i oktober, at mit parti havde vundet det, at premierministeren ikke havde fjumret, og at han derfor talte med et medlem af regeringspartiet.
<P>
Desværre er det ikke tilfældet. Men jeg forstår det, han siger, om, at London er bekymret for at række OLAF en lillefinger, hvorefter det tager hele hånden. Det hidrører faktisk fra selve OLAF's struktur, fra de vise mænds dokument fra 1999 og det faktum, at OLAF ganske enkelt ikke er uafhængigt af Kommissionen. Det vil blive ændret i fremtiden.
<P>
Der var andre problemer med netop denne sag, nemlig at moms blev trukket mellem søjler, muligvis - og det måtte vi have juridisk rådgivning om - og at mange af disse oplysninger allerede udveksles elektronisk. Den britiske regering troede - og ved at læse mellem linjerne forstår jeg, hvordan den dragede den konklusion - at den ville få brug for en enhed for løbende koordination, og at den måtte stille personale til rådighed til dette og dermed have en masse mennesker på et sted i stedet for bare at udveksle oplysninger elektronisk.
<P>
Der er imidlertid ikke noget i vejen med ændringsforslagene. Der er ikke noget i vejen med debatten. Dette skulle gerne gå meget hurtigt, og det gør det forhåbentlig også.
<SPEAKER ID="133" NAME="Formanden">
Tak, hr. Heaton-Harris. Nu, hvor der er klarhed omkring tingene i London, kan vi også tage det mere roligt i Europa.
<SPEAKER ID="134" NAME="Catherine Neris" LANGUAGE="FR">
Hr. formand, mine damer og herrer! Jeg vil gerne lykønske ordføreren med sit fremragende stykke arbejde og for sit gode samarbejde i denne særligt følsomme sag.
<P>
I en tid med stigende handel ikke kun inden for EU, men også med tredjelande, vil åbningen af markeder og udvidelsen af de handelsmæssige aktiviteter udgøre vigtige udviklingsfaktorer for EU i de kommende år. Den gradvise fjernelse af de barrierer, som afgrænser Det Europæiske Økonomiske Samarbejdsområde, åbner imidlertid op for en række svigagtige aktiviteter, som truer det indre markeds bæredygtighed, og hvis første ofre bl.a. tæller fællesskabsproducenterne og i sidste ende dermed også de europæiske forbrugere. Problemet er særligt stort i landbrugssektoren, hvor der er truffet vigtige foranstaltninger, som skal sikre landmændene finansiel støtte og intern solidaritet, men som samtidig har tiltrukket international kriminalitet i både lille og stort omfang.
<P>
I den forbindelse og i betragtning af manglerne i den nuværende kontrol er EU ved at bevæbne sig med ny lovgivning, der vil sikre en bedre udveksling af oplysninger mellem medlemsstaterne med hensyn til varers bevægelighed og diverse igangværende undersøgelser i de forskellige EU-lande. Jeg glæder mig over det kompromis, som man er nået frem til med Rådet, og som giver os et mere afbalanceret dokument, hvis nærmere detaljer medlemmerne af Parlamentet skal stemme om i morgen. Aftalen beskytter fortsat privatlivets fred, men vil samtidig være med til at øge effektiviteten af tilsynsprocedurerne og sikre en bedre koordinering af iværksatte tiltag mellem de enkelte medlemsstater.
<P>
Med hensyn til bl.a. toldkontrol er jeg overbevist om, at EU kun kan udvikle sig gennem en mere ensartet indsats og ved at samle vores respektive ressourcer, således at vi kan give borgere det ønskede beskyttelsesniveau. I den forbindelse kan der ikke sikres forbedringer af vores tilgængelige foranstaltninger til bekæmpelse af svig, uden at der samtidig opretholdes et ensartet reguleringsniveau, for det er væsentligt, hvis vi vil bevare en sund og effektiv kontrol af handelsaktiviteterne både inden for Unionen og med tredjelande.
<SPEAKER ID="136" NAME="Mairead McGuinness" AFFILIATION="PPE-DE">
(EN) Hr. formand! Jeg nød faktisk mine fremragende britiske kollegers bemærkninger og deres historier om, hvordan tingene foregår i Det Forenede Kongerige. Jeg synes, at vi skal skrive det ned og oversætte det til mange sprog, for jeg tror, at det sker i mange medlemsstater, at unge embedsmænd får en sag og udarbejder flere rapporter om den. Jeg synes ikke, at vi skal pege fingre ad den unge embedsmand, men snarere ad det ministerium, der tillader, at det sker.
<P>
Jeg ville bare gøre Parlamentet opmærksom på, at der er bekymringer over Det Forenede Kongerige og Irland - og måske kan Kommissionen ajourføre mig, hvis der er noget nyt om netop dette spørgsmål - for selv om der er tilslutning til princippet om gensidig bistand mellem toldmyndighederne, tror jeg, at de to medlemsstater, Irland og Det Forenede Kongerige, har forbehold over for udveksling af oplysninger mellem disse myndigheder om brugen af momsnumre i artikel 2a, litra f), og strides om, hvorvidt informationsudvekslingen ved hjælp af momsnumre er de facto, når udvekslingen af skatteoplysninger falder uden for det foreslåede retsgrundlags anvendelsesområde. Måske kunne det få en bemærkning med på vejen.
<SPEAKER ID="137" NAME="Siim Kallas" LANGUAGE="EN">
Hr. formand! Jeg nyder også at se, hvordan tingene bliver debatteret i Det Forenede Kongerige. Hvad angår det, der lige er blevet sagt, kan jeg imidlertid forsikre Dem for, at det ikke kun sker i Det Forenede Kongerige.
<P>
Jeg har mødt flere finanschefer og flere ministre og fremmet idéen om gensidig administrativ bistand, og jeg kan bekræfte, at denne modvilje ikke er begrænset til Det Forenede Kongerige. Det er blevet set som et mistænkeligt forhold, men jeg kan forsikre Dem for, at der ikke er nogen grund til denne form for mistænksomhed. Som et undersøgelsesorgan i Kommissionen kan OLAF kun tilvejebringe en samarbejdsplatform, og det står helt klart, at momssvig kun kan bekæmpes i et samarbejde mellem medlemsstaterne og Kommissionen, for i bund og grund kan omfattende svig kun forekomme, hvis det er grænseoverskridende.
<P>
Derfor er der et reelt behov for bedre samarbejde og udveksling af oplysninger. Jeg kan ikke kommentere det sidste spørgsmål vedrørende oplysningernes indhold. Vi taler kun om at lette bekæmpelsen af momssvig, som er en alvorlig form for svig. Det bliver givetvis tilfældet, og jeg er meget tilfreds med de klare udtalelser om, at Parlamentet vil støtte dette forslag til retsakt i den foreslåede form.
<SPEAKER ID="138" NAME="Bill Newton Dunn" LANGUAGE="EN">
Hr. formand! Jeg takker alle, der har deltaget i debatten. Til den meget indsigtsfulde bemærkning fra fru McGuinness, der repræsenterer Dublin, vil jeg sige, at hun, da hun sagde, at dette er udbredt og bør skrives ned, nok er bekendt med, at der for 15-20 år siden var en meget berømt tv-serie i Det Forenede Kongerige kaldet "Javel, hr. minister", hvor ministeren, som var en klodset idiot, troede, at han bestemte alt og til sidst blev forfremmet til statsminister. Men ordene "Javel, hr. minister" hidrørte faktisk fra hans embedsmænd, som fortalte ham, hvad han skulle sige og gøre - "Javel, hr. minister. Nej, hr. minister. De er naturligvis almægtig, hr. minister." Men det var embedsmændene, der bestemte.
<P>
Det skete for 20 år siden, og det sker tydeligvis den dag i dag. Og det sker over hele Europa, hvilket er meget interessant. Så måske skulle vi have en ny europæisk serie - "Ja, Herr Minister" eller "Sí, Señor Ministro". Men måske kunne manuskriptforfatterne faktisk underholde os med en ny serie om det samme emne, for de gamle sandheder er stadig lige sande.
<SPEAKER ID="139" NAME="Formanden">
Forhandlingen er afsluttet.
<P>
Afstemningen finder sted den 19. februar 2008.
<P>
Skriftlig erklæring (artikel 142)
<SPEAKER ID="140" NAME="Bogdan Golik  " AFFILIATION="PSE">
skriftlig. - (PL) De sidste to udvidelser har medført en forøgelse af såvel EU's land- som søgrænser. Denne situation kræver et forstærket samarbejdet mellem medlemsstaterne og mellem medlemsstaterne og Kommissionen samt en forstærket koordination af og sammenhæng mellem aktionerne anvendt i kampen mod international økonomisk og finansiel kriminalitet. Jeg er enig med forslagsstilleren i, at man dog ikke må glemme tredjelandenes rolle i disse aktioner, og jeg støtter fuldt ud, at Kommissionen udstyres med passende kompetencer til at yde teknisk bistand og uddannelse til forbindelsesofficerer fra tredjelande, fra europæiske og internationale organisationer og agenturer. Jeg hilser forslagene om at forenkle proceduren for meddelelse af data til et tredjeland velkommen. Dataene stammer fra en anden medlemsstat. Jeg er overbevist om, at de foreslåede ændringer får en positiv virkning på begrænsningen af finansiel svig.
<P>
Jeg vil gerne gøre opmærksom på bestemmelsen i artikel 18 a), hvor der står, at Kommissionen skal oprette og forvalte en database, der skal hjælpe med til at afsløre forsendelser, der kan være genstand for handlinger, der ikke er i overensstemmelse med told- og landbrugslovgivningen. Jeg synes, at man skal skabe en konkret bestemmelse på dette område, hvormed de kompetente myndigheder i alle medlemsstater kan få adgang til den omtalte database, hvis de anmoder Kommissionen herom. I artiklens øjeblikkelige form tales der blot om "bistand" til de kompetente myndigheder.
