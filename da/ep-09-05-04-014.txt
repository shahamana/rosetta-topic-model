<CHAPTER ID="014">
Indlæg af et minuts varighed om politisk vigtige sager
<SPEAKER ID="028" NAME="Formanden">
Næste punkt på dagsordenen er indlæg af et minuts varighed om politisk vigtige sager.
<SPEAKER ID="029" NAME="Tunne Kelam" AFFILIATION="PPE-DE">
(EN) Hr. formand! Tak for Deres lykønskninger i anledning af femårsdagen for udvidelsen af EU.
<P>
Nu hvor denne valgperiode er ved at rinde ud, vil jeg gerne rose aktiviteterne i Europa-Parlamentets tværpolitiske gruppe om Baltikum, som har taget de praktiske konsekvenser af den seneste udvidelse af EU, hvor Østersøen i praksis er blevet til EU's indre farvand. Den har startet en ny europæisk politik - en strategi for Østersøområdet. Vi kan være fuldt ud tilfredse med, at denne strategi under Christopher Beazleys dygtige lederskab har opnået Kommissionens støtte og snart vil blive præsenteret af det svenske formandskab. Derfor foreslår jeg på det kraftigste, at aktiviteterne i denne tværpolitiske gruppe fortsætter i Parlamentets næste periode.
<P>
Gennemførelsen af strategien for Østersøen bliver en langvarig proces, som kræver parlamentarisk kontrol og lejlighedsvise rapporter. Jeg håber ligeledes, at aktiviteterne i de tværpolitiske grupper, som udgør en grundlæggende form for parlamentarisk demokrati, ikke bliver begrænset i næste valgperiode. Dette var en gentagelse af, hvad min kollega, hr. Bushill-Matthews, sagde.
<SPEAKER ID="030" NAME="Glyn Ford" AFFILIATION="PSE">
(EN) Hr. formand! Jeg vil indtrængende anmode Dem om at skride ind over for Kommissionen på vegne af en gruppe af mine vælgere. Befolkningen i Gibraltar, som jeg har haft den ære formelt at repræsentere i fem år og før da uformelt i to årtier, er alvorligt bekymret over de kræftklynger, som for nylig er blevet opdaget både i Gibraltar og på den spanske side af grænsen.
<P>
Når man er i Gibraltar, kan man ikke undgå at se og til tider lugte røgen og forureningen fra raffinaderierne nær grænsen, og det frygtes, at disse er årsagen til kræftklyngerne.
<P>
Vi ønsker en fælles undersøgelse på begge sider af grænsen og fælles vedtagne referencer for at forsøge at dæmpe den bekymring og ængstelse, som befolkningen på begge sider af grænsen nærer for problemerne med forurening og konsekvenserne heraf.
<SPEAKER ID="031" NAME="Bill Newton Dunn" AFFILIATION="ALDE">
(EN) Hr. formand! På en af mine vælgeres vegne, vil jeg gerne tage en sag op, der drejer sig om en ung mand ved navn John Zafiropoulos, der har både britisk og græsk statsborgerskab. Sidste år blev han ved en græsk domstol i første instans idømt en urimelig streng fængselsstraf i Grækenland. Ud fra de oplysninger, jeg har fået, mener jeg, at centrale bestemmelser i den græske lovgivning samt bestemmelserne om retten til en retfærdig rettergang er overtrådt. Disse bestemmelser om retfærdig rettergang er fastsat af hele Europa og er enhver europæisk borgers ret.
<P>
I begyndelsen af året skrev jeg til den græske justitsminister i Athen, for at meddele ham min bekymring. Det svar, jeg modtog tre måneder senere, var underskrevet af underordnede embedsmænd i ministeriet og henviste ikke til den sag, jeg havde rejst over for ministeren - med andre ord, et brud på retten til en retfærdig rettergang. Jeg er meget bekymret, og derfor rejser jeg nu spørgsmålet her i Parlamentet og håber, at man vil sende mig et ordentligt svar fra Athen og sørge for en rimelig og fyldestgørende genbehandling af hr. Zafiropoulos' sag.
<SPEAKER ID="032" NAME="Ewa Tomaszewska" AFFILIATION="UEN">
(PL) Hr. formand! Jeg vil gerne kommentere den måde, Europa-Parlamentet arbejder på. Jeg synes ikke, det er særlig klogt at stemme om vigtige dokumenter nogle få minutter efter forhandlingens afslutning. Det er ikke alle argumenter, der kommer frem ved møderne i de politiske grupper, og når der er mange ændringer, er det værd at overveje at flytte afstemningen til næste dag. Dette er noget, der bør overvejes i den næste valgperiode.
<P>
Og så er der desværre dukket to sager op, som betyder meget for mig, og dem vil jeg også gerne sige noget om. Den første drejer sig om, at Rusland har underskrevet en aftale med Abkhasien og Ossetien, som sikrer russiske troppers tilstedeværelse i disse georgiske provinser. Hvilken ret har vi da til at sige, at situationen i Tjetjenien er et indre anliggende? Jeg håber, at Parlamentet også vil kommentere denne sag i den næste valgperiode.
<P>
I løbet af det sidste år har yderligere 114 000 mænd i Polen mistet deres arbejde. Dette skyldes ikke kun krisen. Arbejdsformidlingerne har fået en række meldinger om massefyringer af bl.a. mere end 80 000 polske skibsværftsarbejdere, hvis arbejdspladser er blevet nedlagt af EU, som tillader statsstøtte til andre arbejdspladser i andre lande. Dette er forskelsbehandling.
<SPEAKER ID="033" NAME="Milan Horáček" AFFILIATION="Verts/ALE">
(DE) Hr. formand! I sidste uge øgede Slovenien sin modstand mod Kroatiens tiltrædelse. Jeg vil gerne omtale denne konflikt uden omsvøb, da en sådan opførsel i mine øjne er upassende og uværdig for en medlemsstat i EU.
<P>
Kroatien er et kandidatland, der afventer tiltrædelse af EU, og som udviser en stærk vilje til at gennemføre reformer. Selv om ikke alle kriterier er blevet opfyldt, går det helt klart den rigtige vej. Slovenien må stoppe denne smålige opførsel, så der hurtigt kan blive fundet en løsning. Lissabontraktaten og udvidelsesprocessen vil give mulighed for en yderligere udvikling af EU, og Kroatien vil helt sikkert blive medlem!
<SPEAKER ID="034" NAME="Urszula Krupa" AFFILIATION="IND/DEM">
(PL) Hr. formand! Ud fra hensynet til Europas fremtid vil jeg gerne her i dag, i Strasbourg, på det sidste møde i denne valgperiode, minde om de ord, som blev udtalt af vores store landsmand, Pave Paul den II: "Der bliver ingen europæisk enhed, før den bygges på en åndelig enhed". Det var kristendommen, der gav Europa dets stærkeste grundlag for enhed og styrkede det i århundreder, det kristne evangelium med dets forståelse for mennesket og dets medvirken til den historiske udvikling og udviklingen i befolkningerne og nationerne. Det betyder ikke, at vi bruger historien til at tjene egne interesser, for Europas historie er som en stor flod med mange bifloder og mindre vandløb, og den mangfoldighed af traditioner og kulturer, som har skabt Europa, er Europas rigdomme. Selve grundlaget for den europæiske identitet bygger på kristendommen, og den mangel på åndelig enhed, vi ser i dag, skyldes hovedsagelig krisen i vores bevidsthed om denne kristne identitet.
<SPEAKER ID="035" NAME="Ashley Mote" AFFILIATION="NI">
(EN) Hr. formand! I de sidste fem år har jeg med forfærdelse overværet EU's uendelige og skandaløse institutionaliserede udplyndring af skatteborgerne. Jeg har set, hvordan Det Forenede Kongerige, som allerede er overbefolket, er blevet oversvømmet af tusindvis af uindbudte fremmedarbejdere, som er kommet for at få del i vores goder og bruge vores velfærdssystem. Jeg har på tæt hold set et lovgivningssystem, som tillader anonyme bureaukrater at skabe såkaldt lovgivning uden at tage hensyn til den skade, de forvolder på britisk økonomi og erhvervsliv. Jeg har på tæt hold set -
<P>
(Tilråb fra salen: "fra Hendes Majestæts fængsel!")
<P>
denne dyre ineffektive talende butik af et parlament forklædt som et kunstfærdigt blændværk af et ansvarligt demokrati, et kæmpemæssigt bedrag af de vælgere, der har valgt os ind.
<P>
Præsident Gorbatjov havde ret: EU er det gamle Sovjetunionen i vestlige klæder. En dag vil I indse, at man ikke kan være herre i en andens hus.
<SPEAKER ID="036" NAME="Formanden">
De taler i et frit parlament. Hvis Parlamentet ikke var frit, ville De end ikke have haft mulighed for at holde den tale.
<P>
(Bifald)
<SPEAKER ID="037" NAME="Ljudmila Novak" AFFILIATION="PPE-DE">
(SL) Hr. formand! Den 2. april vedtog Parlamentet med stort flertal en beslutning om europæisk samvittighed og totalitarisme. Jeg elsker mit land, Slovenien, men jeg er ked af, at denne beslutning fra Europa-Parlamentet ikke er faldet i god jord i Slovenien og ikke har hjulpet os med at løse fortidens smertelige problemer.
<P>
Tværtimod er der personer, som ønsker at give Tito heltestatus og opkalde en gade i den slovenske hovedstad efter ham, på trods af at han var ansvarlig for massedrab efter krigen. Eftersom Tito aldrig blev retsforfulgt, er der mange, der ikke vil indrømme, at disse massedrab i efterkrigstiden var en forbrydelse, og at de, der beordrede dem, var kriminelle.
<P>
Det ville måske være hensigtsmæssigt, hvis Europa-Parlamentet eller De, hr. formand, opfordrede de nationale parlamenter til at gøre sig bekendt med denne beslutning og derefter godkende den eller supplere den under hensyntagen til særlige nationale omstændigheder. Således kunne de medvirke til en mere klar og retfærdig forståelse af deres egen nations og Europas historie.
<SPEAKER ID="038" NAME="Richard Corbett" AFFILIATION="PSE">
(EN) Hr. formand! Vi har ofte klaget over den påståede mangel på information af offentligheden i perioden op til valget til Europa-Parlamentet. Jeg vil tillade mig at hævde, efter hr. Motes indlæg for lidt siden, at det største problem er den bevidste misinformation, for ikke at sige de direkte løgne, der falbydes folket.
<P>
I mit land har det såkaldte United Kingdom Independence Party - det parti som hr. Mote blev valgt ind for - plakater hængende over hele landet, hvorpå det påstås, at EU koster 400 mio. EUR om dagen i medlemskab. Dette ville blive 15 mia. EUR om året - et tal, som faktisk er fem gange højere end det reelle tal, som man kan finde i underhusets bibliotek. For at det ikke skal være løgn, har deres donator, Stuart Wheeler, sagt, at det koster 120 milliarder GBP om året, hvilket er ca. 36 gange det reelle tal.
<P>
Men sandheden er, at den europæiske budgetpost, som trods alt kun er på 3,3 mia. EUR, blot udgør 1 % af BNP. Dette er en ret lille post, faktisk temmelig lille sammenlignet med de enorme økonomiske fordele, som beløber sig til ca. 2 000 EUR pr. familie i mit land - en kolossal fordel, som i høj grad fortjener at blive nævnt.
<P>
Som De selv sagde, hr. formand, har friheden den pris, at nogle mennesker har ret til at misinformere og fortælle løgne. Vi må betale den pris, men vi må på det kraftigste forsvare sandheden.
<P>
(Bifald)
<SPEAKER ID="039" NAME="Chris Davies" AFFILIATION="ALDE">
(EN) Hr. formand! UNWRA's indsatsleder i Gaza, John Ging, talte i sidste uge til medlemmer af Parlamentet og fortalte, at der stadig ikke kommer materialer ind i Gaza til genopbygning efter bombningerne, der var stadig ingenting til erhvervslivet eller industrien, og befolkningen får kun dækket 60 % af deres kaloriebehov af FN.
<P>
Hr. formand! De har selv set, hvordan situationen er, men den forsætter og fremstår som Israels kollektive afstraffelse af uskyldige mennesker dér.
<P>
Inden for de seneste dage har vi netop til vores forbavselse hørt Israel true EU og udtale, at hvis kommissær Ferrero-Waldner fortsat afviser at opgradere associeringsaftalen mellem Israel og EU, vil den europæiske indflydelse blive formindsket, undermineret, og vi vil ikke komme til at spille nogen rolle i fredsprocessen.
<P>
Det er nu på tide, at vi siger stop. Israels opførsel er en fornærmelse mod menneskeheden, mod civilisationen. Det er nu på tide, at vi ikke blot ikke opgraderer denne aftale, men suspenderer den.
<SPEAKER ID="040" NAME="Bernard Wojciechowski" AFFILIATION="IND/DEM">
(PL) Hr. formand! Kun 13 % af de polske vælgere vil stemme ved det kommende valg til Europa-Parlamentet. Flertallets skæbne vil blive afgjort af mindretallet, og det er virkelig en skam. Stillet over for de globale udfordringer har vi brug for EU, og folk kan se værdien i international solidaritet.
<P>
Der er imidlertid ikke gjort noget på det seneste for at øge samfundets engagement på dette område. Debatten i Polen domineres af skænderier mellem to partier. Offentlige midler bruges helt meningsløst på store plakater med flade ansigtsbilleder af dem, der ikke kan finde ud af at komme ud og møde folket. Premierminister Tusk er lige så interesseret i en egentlig debat om europæiske anliggender, som hr. Kaczyński var før ham.
<P>
Sidste gang jeg talte her i Parlamentet, spurgte jeg, om Europa-Parlamentet regnede med spektakulære tiltag i sidste øjeblik for at få folk til at stemme. Desværre var formanden under dette møde hr. Siwiec, som stadig ikke har vænnet sig til, at demokrati intet er værd uden befolkningens engagement.
<P>
Derfor spørger jeg endnu en gang: Er Europa-Parlamentet i stand til at gøre noget som helst, for at det som institution kan opfylde forventningerne i forbindelse med valget? 13 % er ikke kun et uheldigt tal, det er en direkte skændsel.
<SPEAKER ID="041" NAME="Avril Doyle" AFFILIATION="PPE-DE">
(EN) Hr. formand! Jeg vil gerne reagere på den kritik, der har været i medierne af de "grønne" elpærer, især i den euroskeptiske presse sidste weekend.
<P>
Den, der tier, samtykker, så jeg vil lige sige, at energisparepærer ikke er farlige for offentligheden, hvis de håndteres korrekt af forbrugeren, i husholdningen, og hvis de produceres under de rette arbejdsmiljømæssige forhold, hvor der tages hensyn både til de ansattes helbred og til miljøet.
<P>
Det er op til de europæiske multinationale virksomheder, der får produceret elpærer i lande som f.eks. Kina, at sikre, at de opfylder de samme normer for fremstillingen, som skulle opfyldes, hvis de blev fremstillet i EU. Slutproduktet, selve elpæren, er fuldstændig sikker, hvis den anvendes i overensstemmelse med brugsanvisningen, så sikker som enhver anden elpære eller batterier f.eks. er i dag. De skal bortskaffes på den rigtige måde og håndteres i overensstemmelse med brugsanvisningen.
<P>
jeg tror, der er en dagsorden her - en antieuropæisk dagsorden - vedrørende produktionen af moderne, miljøvenlige, renere elpærer, og jeg mener, at vi er nødt til at gå imod dem, der ønsker, at misinformation om disse meget vigtige produkter skal høre til dagens orden.
<SPEAKER ID="042" NAME="Pierre Pribetich" AFFILIATION="PSE">
(FR) Hr. formand! Præsident Mitterrand plejede at sige, at der var to måder at føre politik på, nemlig kontormændenes og kokkenes.
<P>
Når jeg nævner disse to valgmuligheder, er det med tiltrædelsesprocessen for de tidligere jugoslaviske lande og Albanien i tankerne. Når jeg lytter til og læser om de holdninger, Kommissionen og mine kolleger har vedtaget, føler jeg, at det nok mest er kontormanden, de identificerer sig med, med deres nøjagtige, samvittighedsfulde noteringer af de afsnit, der er fuldført, og deres tilføjelser af yderligere faser, hvor der er brug for dét, såsom bilaterale problemer mellem Slovenien og Kroatien. Jeg mener, at vi er ved at begå en grundlæggende fejl.
<P>
I den pågældende sag ville det være bedre at bruge kokkens metode og på en delikat og raffineret måde forene ingredienserne og de kulturelle forskelligheder, krydre retterne og få gavn af disse nye lande og alt det, de har at tilbyde til Europas berigelse. Europa står stadig for respekt, tolerance og mangfoldighed, det er stadig en garanti for fred, især for Vestbalkan, og det kræver en fælles vision, en vision om en fælles fremtid.
<P>
Det værste, vi kan gøre i disse tider med stor økonomisk krise, er at trække os ind i os selv og gemme os i panisk frygt for andre, for de fremmede. Lad os huske på de ideer, Europas grundlæggere havde, og lad dem så også gælde for disse lande i Vestbalkan.
<SPEAKER ID="043" NAME="Jelko Kacin" AFFILIATION="ALDE">
(SL) Hr. formand! Udvidelsen af EU har bragt vækst, fred og stabilitet og muliggjort en demokratisering. Den seneste udvidelse, som fandt sted for fem år siden, har været en succeshistorie, men i dag står vi i en økonomisk situation, som kræver hurtig og effektiv handling.
<P>
Vi kan se og mærke fordelene ved fuld integrering i EU og udvidelsen af euroområdet. Det bolværk, som euroen har skabt, har vist sig at være en god sikkerhed, ikke kun for økonomiske interesser inden for EU, men for Europa i bredere forstand.
<P>
I EU oplever vi ikke 27 økonomiske kriser, men bare en enkelt, en meget alvorlig og dyb krise. Den måde, hvorpå vi hurtigst løser den, vil være at gå sammen med andre europæiske lande og skride til samordnet, rettidig og beslutsom handling. Protektionisme er et tilbageskridt, men populisme er opskriften på økonomisk kollaps.
<P>
Virksomheder, der vokser og udvider, har en fremtid. På samme måde ligger EU's fremtid i en fortsat udvidelse og i skabelse og udvikling af nye og bedre muligheder
<SPEAKER ID="044" NAME="Zita Pleštinská" AFFILIATION="PPE-DE">
- (SK) Hr. formand! Den 1. maj i år markerede femårsdagen for Slovakiets optagelse i EU. Der foregik adskillige aktiviteter den dag, hvor vi vejede og målte vores aktiviteter i EU. Jeg deltog i festlighederne ved den slovakisk-polske grænse på grænsebroen Čirč-Leluchov. Denne bro, som har symbolsk betydning og blev bygget med førtiltrædelsesstøtte fra EU, har samlet de slovakiske og polske samfund i grænseregionen og har kickstartet samarbejdet mellem borgerne på begge sider af grænsen.
<P>
Efter at Slovakiet og Polen gik med i Schengenområdet i december 2007, blev grænsekontrollen fjernet og dermed de administrative hindringer, som skabte problemer for lokalbefolkningen og hindrede samarbejdet. I dag kan vi se mange succesrige projekter finansieret af EU's strukturfonde, der har bidraget til en langsigtet bæredygtig udvikling i disse områder.
<P>
Jeg vil gerne udtrykke min store glæde og taknemlighed over, at Slovakiet, sammen med dets naboer, nu er en del af EU. Det glæder mig, at jeg som et af de 14 parlamentsmedlemmer, der repræsenterer Slovakiet i Europa-Parlamentet, har været med til at skrive dette succesrige kapitel i EU's historie i denne valgperiode.
<SPEAKER ID="045" NAME="Marusya Ivanova Lyubcheva" AFFILIATION="PSE">
(BG) Hr. formand! Vi har i de seneste måneder været vidne til talrige tilfælde af sørøveri, hvor skibe er blevet kapret af somaliske pirater med krav om løsepenge. Der er fare for, at det er ved at udvikle sig til en velorganiseret form for terrorisme til søs og en lukrativ forretning, hvor rådgivningsvirksomheder og endog advokatfirmaer bliver inddraget som mellemmænd. En lykkelig udgang for gidslerne i disse sager skal ikke kun modtages med glæde, da de berørte skibsredere og lande betaler en høj pris for frigivelsen. Sørøveri er ved at blive en trussel for skibstrafikken på verdensplan.
<P>
Dette er også begyndt at berøre et stigende antal europæiske borgere. For øjeblikket bliver 16 bulgarske statsborgere tilbageholdt som gidsler på det kaprede skib, Malaspina Castle. En politik, der blot går ud på at overvåge forhandlingerne med piraterne, kan ikke accepteres som tilstrækkelig. Vi behøver mere klarhed omkring, hvilke forpligtelser EU påtager sig i disse situationer. De foranstaltninger, der lige nu træffes i forskellige institutioner, er vigtige, men åbenbart helt utilstrækkelige. Derfor anmoder jeg om, at der omgående tages initiativ på højeste niveau til, at gidslerne kan blive frigivet, og til at disse aktiviteter, som er en skændsel i det 21. århundrede, kan blive bragt under kontrol.
<SPEAKER ID="046" NAME="Marco Pannella" AFFILIATION="ALDE">
(IT) Hr. formand, mine damer og herrer! Jeg har været her i 30 år ligesom Dem, men hvis vi skulle gøre status over disse 30 år, ville vi se, at de ikke har levet op til de forhåbninger, vi havde i 1985, da vi her i Parlamentet tog et stort kvalitativt skridt fremad fra et gammelt og mislykket Europa delt i mange stater hen imod Europas Forenede Stater.
<P>
I dag er vi vendt tilbage til denne lidet lovende fortid - et Europa delt i mange stater, men ikke en europæisk stat - og tilbage til vores indhegning. Og de mennesker omkring os, der hyldede os som det store håb, som en chance, der skulle udnyttes, er faktisk de samme, som snart halvhjertet vil afgive deres stemme og endnu en gang lade dommen falde over det faktum, at vi gennem en ulyksalig forvandling repræsenterer det onde, vi gik imod og i vores selvbedrag troede, vi havde sejret over.
<SPEAKER ID="047" NAME="Formanden">
Mange tak, hr. Pannella! Jeg husker godt, at De, da vi var blevet valgt i 1979, fremlagde tusindvis af ændringsforslag - dengang stadig i trykt udgave. I mellemtiden har De dog forladt os én gang, mens jeg har været her hele tiden. De tog tilbage for at arbejde i parlamentet i Rom.
<SPEAKER ID="048" NAME="Marie Panayotopoulos-Cassiotou" AFFILIATION="PPE-DE">
(EL) Hr. formand! Vi fejrer årsdagen for de nye staters tiltrædelse af EU, og vi glædede os over Deres redegørelse, som rørte os alle. Jeg tror dog, at den tilstedeværende kommissær, ligesom jeg og mange andre af mine kolleger, tænker på, at den nordlige del af et af de lande, der blev medlem, Cypern, stadig er besat, og at der er udenlandske tropper til stede dér. EU opfordres igen i dag til at sikre, at fællesskabsretten gennemføres for hele Cypern.
<SPEAKER ID="049" NAME="Silvia-Adriana Ţicău" AFFILIATION="PSE">
(RO) Hr. formand! Den økonomiske krise har haft en alvorlig indvirkning på verdensøkonomien. Det vurderes, at alle medlemsstater vil opleve negative vækstrater i år. På europæisk plan har der været en foruroligende stigning i antallet af arbejdsløse, idet mange virksomheder reducerer deres aktiviteter og afskediger personale eller gør deres ansatte teknisk arbejdsløse.
<P>
Europas borgere mister deres arbejde og har problemer med at betale deres lån. Deres livskvalitet bliver også forringet. Jeg tror, at EU i disse tider med økonomisk krise primært skal investere i mennesker. De europæiske virksomheders trivsel er afhængig af, at folk er i arbejde. Derfor mener jeg, at vi har pligt til først og fremmest at støtte dem.
<P>
Jeg mener, at det topmøde om beskæftigelse, som skal finde sted i Prag den 7. maj, hurtigst muligt bør finde specifikke løsninger til at bremse den foruroligende stigning i arbejdsløsheden. Jeg vil benytte denne lejlighed til indtrængende at opfordre Det Europæiske Råd på dets møde i juni til at prioritere bevarelse af arbejdspladser og finde løsninger til at nedbringe arbejdsløsheden i EU.
<SPEAKER ID="050" NAME="Thomas Wise" AFFILIATION="NI">
(EN) Hr. formand! I dag er det den 4. maj, og dette bliver min sidste tale her. For 30 år siden blev Margaret Thatcher imidlertid valgt som britisk premierminister, og hun stod over for de samme problemer skabt af socialister, som vi står over for i dag, nemlig invaliderende gæld, stigende arbejdsløshed og problemer med den offentlige orden.
<P>
Hun forstod, at løsningen var en lille regering, personlig frihed og national selvbestemmelsesret. I dag pålægger EU os store regeringer, stigende kontrol fra centralt hold og en udhuling af nationalstaten. Jeg husker også, at hun sagde "nej", "nej", "nej", et ord som EU ignorerer eller ikke forstår.
<P>
Hun holdt desuden den berømte tale i Brügge, som satte gang i modstanden mod projektet. EU er et 50 år gammelt forsøg på en løsning af et 200 år gammelt problem. Jeg fastholder, at hvis EU var svaret, må det have været et meget tåbeligt spørgsmål. Og som de siger i Star Wars: "May the force be with you".
<SPEAKER ID="051" NAME="Formanden">
Jeg vil tillade mig at komme med en bemærkning. Jeg synes, at hun var og stadig er en storslået dame. Hun var en premierminister, som indvilligede i, at lovgivningen i forbindelse med det indre marked kunne gennemføres ved flertalsafgørelser. Så Margaret Thatcher accepterede flertalsafgørelser i Rådet. Dette var en stor beslutning.
<SPEAKER ID="052" NAME="Csaba Sándor Tabajdi" AFFILIATION="PSE">
(HU) Hr. formand! For to uger siden stod jeg her på samme måde og beskrev EU's udvidelse som en succeshistorie, hvor gamle og nye medlemsstater havde gensidig fordel af en såkaldt vind-vind-situation. I dag vil jeg gerne sige, at eftersom vi befinder os midt i en økonomisk krise, bør den politiske elite være et eksempel på tilbageholdenhed.
<P>
I Tyskland er ledere af virksomheder, der modtager støtte fra staten, blevet pålagt begrænsninger. Den amerikanske præsident Obama har truffet lignende foranstaltninger, mens den ungarske regering beskærer ministerlønninger med 15 %.
<P>
Det ville være godt, hvis Kommissionen ligeledes kunne foregå med et godt eksempel i den henseende. Når alt kommer til alt, ville det i disse krisetider have en betydelig indvirkning på EU's omdømme, troværdighed og prestige, hvis kommissærerne måtte opgive en del af deres velvoksne fratrædelsesgodtgørelse. Selv om det er en symbolsk gestus, ville det sende et signal til Europas borgere om, at EU's ledere også er indstillet på at give afkald under en økonomisk krise og vise solidaritet med dem, der har mere beskedne indtægter.
<SPEAKER ID="053" NAME="Charles Tannock" AFFILIATION="PPE-DE">
(EN) Hr. formand! Republikken Kina, bedre kendt som Taiwan, har endelig nået sit meget rimelige mål om at kunne deltage ved Verdenssundhedsforsamlingen (WHA) som observatør. Folkerepublikken Kina har konsekvent bremset for dette siden 1971, da det erstattede Taiwan i FN.
<P>
Som læge er jeg overbevist om, at folkesundhedsspørgsmål aldrig burde have betydning for internationale relationer, og Europa-Parlamentet har til sin ros konsekvent afvist Beijings smålige politik med at blokere for Taiwans forsøg på at overvære WHA's møder.
<P>
Jeg lykønsker den taiwanesiske præsident Ma med den nye vellykkede tilnærmelsespolitik mellem Beijing og Taipei. Nu har Kina endelig indset det tåbelige i at mobbe sin nabo.
<P>
Jeg ser også frem til et forbedret forhold mellem de to regeringer, som er en vind-vind-situation for alle involverede parter og nu især for det hårdtarbejdende taiwanesiske folks sundhed.
<SPEAKER ID="054" NAME="Marco Pannella" AFFILIATION="ALDE">
(IT) Hr. formand, mine damer og herrer! Lige en personlig bemærkning. Jeg vil gerne gentage, at i modsætning til, hvad De hævdede - og bortset fra dette har der ikke været grund til at modsige Dem gennem hele denne valgperiode - er jeg i de sidste 30 år altid blevet genvalgt til Europa-Parlamentet. Der skete det, at jeg af hensyn til sammenholdet i Det Radikale Parti, og efter på forhånd at have oplyst vælgerne derom, overlod min plads til andre kolleger som f.eks. Olivier Dupuis, som arbejdede her i Parlamentet og andre steder. Derfor var det, De sagde, ikke korrekt, så lad mig gentage: Jeg er blevet genvalgt hver gang i 30 år.
<P>
Selv om De faktisk var her i Otto von Habsburgs og Altiero Spinellis dage, som tilskyndede Europa-Parlamentet til klart at modsætte sig Rådets krav ved at nægte at afgive udtalelser - har vi desværre denne gang begge været vidne til et Parlament, som var tilfreds med at fungere som et "taxi-parlament", da det blev stillet over for ønsket om at pålægge os uparlamentariske tidsplaner - og De pålagde dem - i forbindelse med det fejlslagne Lissabonprojekt.
<SPEAKER ID="055" NAME="Formanden">
Mange tak, hr. Pannella. Deres ord strider ikke mod det, jeg sagde. Jeg er enig i, at De ikke sad i Europa-Parlamentet mellem 1996 og 1999. De blev valgt ind, som De anførte, og det strider ikke mod, hvad jeg sagde. Jeg vil gerne give klart udtryk for min respekt for Deres indsats og Deres arbejde i Europa-Parlamentet.
<SPEAKER ID="056" NAME="Neena Gill" AFFILIATION="PSE">
(EN) Hr. formand! Jeg har bedt om ordet for at udtrykke min bekymring for de tusinder af uskyldige civile, som Taliban har gjort til flygtninge i deres eget hjemland i Swatdalen. Vi har alle hørt, hvor dårligt kvinder behandles af Taliban. De nyheder, vi har fået fra dalen inden for den seneste måned, melder imidlertid om lukning af barberer, forbud mod musik og ødelæggelse af satellitmodtagere. Det er også almindeligt med væbnede bankrøverier og hjemmerøverier eller røverier af kvinders smykker, og det går især ud over dem, der modsætter sig eller kæmper mod Taliban. Indførelsen af Sharialovgivning i Swatdalen har ligeledes resulteret i, at alle ikke-muslimer, der bor i dalen, skal betale jizya, en ældgammel form for skat, og efter hvad jeg har fået oplyst, skulle de sikher, der bor i området, være blevet kidnappet eller truet, indtil de betalte. Som den eneste sikh i Europa-Parlamentet er jeg blevet kontaktet af utallige vælgere, som er forfærdede over det, der sker i Swatdalen - mennesker, der har boet der i 60 år, bliver nu udsat for denne diskrimination.
<P>
Parlamentet har en stolt historie bag sig og er kendt for at bekæmpe den form for brud på menneskerettighederne og fordømme dem, der begår disse voldshandlinger. Der er imidlertid behov for mere end udtalelser, og vi må kræve konkrete tiltag fra Kommissionen for at sikre, at vi har en strategi for, hvordan vi griber problemet med Taliban og deres voksende indflydelse i denne region an. Taliban er den egentlige trussel mod alle de værdier, vi har kær, menneskerettigheder, lighed og demokrati. Jeg beder Dem indtrængende om at skrive til Kommissionen og anmode den om at handle.
<SPEAKER ID="057" NAME="Formanden">
Tak til fru Gill. Dette er også sidste gang, jeg leder indlæggene af et minuts varighed. Jeg har altid forsøgt at lade så mange som muligt komme til orde. Vi har ofte formået at komme igennem hele listen - som vi faktisk også har formået her i aften - for dét at få mulighed for at tale er et af parlamentsmedlemmernes privilegier, og det er der altid lejlighed til mandag aften. Derfor vil jeg gerne sige mange tak for det, der er blevet sagt.
<P>
Dette punkt er afsluttet.
