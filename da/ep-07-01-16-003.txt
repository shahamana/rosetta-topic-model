<CHAPTER ID="003">
Valg af Europa-Parlamentets formand
<SPEAKER ID="018" NAME="Formanden">
I overensstemmelse med bestemmelserne i forretningsordenen går vi nu over til valg af formanden.
<P>
Jeg opfordrer stemmetællerne til at begive sig til stemmeurnerne.
<P>
Jeg opfordrer ligeledes parlamentsmedlemmerne til at gå hen til den urne, der har deres efternavns begyndelsesbogstav.
<P>
Afstemningen er indledt.
<P>
(Parlamentsmedlemmerne foretog afstemningen)
<P>
Afstemningen er afsluttet.
<P>
(Mødet udsat kl. 11.05 for at muliggøre stemmeoptællingen og genoptaget kl. 12.00)
<P>
Jeg meddeler nu resultatet af afstemningen om formandsposten.
<P>
Antal deltagere i afstemningen: 715
<P>
Blanke eller ugyldige stemmesedler: 26
<P>
Afgivne stemmer: 689
<P>
Absolut flertal ved første valgrunde: 345
<P>
Stemmefordeling:
<P>
Jens-Peter Bonde: 46 stemmer
<P>
Francis Wurtz: 48 stemmer
<P>
Monica Frassoni: 145 stemmer
<P>
Hans-Gert Poettering: 450 stemmer
<P>
Hans-Gert Poettering opnåede et absolut flertal af de afgivne stemmer og er dermed valgt til formand for Europa- Parlamentet.
<P>
(Stående bifald for den nye formand)
<P>
Hr. Poettering, jeg lykønsker Dem med valget og opfordrer Dem til at indtage formandens plads, som nu er Deres.
<SPEAKER ID="060" NAME="Formanden">
Kære hr. alderspræsident Giovanni Berlinguer! Min første tak skal gå til Dem for Deres værdige og gode ledelse af denne valghandling. Hjertelig tak for det.
<P>
(Bifald)
<P>
Hr. formand for Kommissionen, mine damer og herrer! Jeg takker Dem af hjertet for den store tillid, som De netop har givet mig til at udføre det dejlige, men også vanskelige og ansvarsfulde arbejde som formand for Europa-Parlamentet. Jeg vil af alle kræfter forsøge at tjene EU's borgere, demokratiet og parlamentarismen. Jeg vil yde mit bidrag til et demokratisk, stærkt og handledygtigt EU i Europa og i verden. Menneskets værdighed, respekt for retfærdighed og bekendelse til solidaritet mellem EU's befolkninger vil være de ledende principper for mit engagement. Til EU's borgere vil jeg sige: Kun i fællesskab kan vores folk forsvare vores værdier og interesser i verden.
<P>
(Bifald)
<P>
Mine damer og herrer! Det glæder mig, at formanden for den institution, som har gjort så meget for Europas værdier og fortsat vil gøre det, nemlig formanden for Europarådets Parlamentariske Forsamling, som vi vil have et godt samarbejde med, René van der Linden, i dag er på besøg hos os i Europa-Parlamentet. Hjertelig velkommen, René van der Linden!
<P>
Mine damer og herrer! Jeg vil præsentere mit arbejdsprogram for Dem tirsdag den 13. februar kl. 10.00, under forudsætning af, at gruppeformændene beslutter det - det er magtfulde folk. Formanden for Europa-Parlamentet er bundet af deres beslutninger. Jeg vil invitere formændene for alle EU's institutioner samt alle tidligere formænd for Europa-Parlamentet til denne præsentation.
<P>
Dermed ønsker jeg at markere, at uanset vores politiske standpunkt og de overbevisninger og idealer, som vi følger, så er vi forbundet af vores vilje til at skabe en stadig tættere union mellem folkene i EU, som det er fastsat i traktaterne, samtidig med at vi bevarer vores folks identitet.
<P>
Allerede i dag vil jeg gerne på vegne af os alle hjerteligt takke min forgænger i embedet, Josep Borrell Fontelles, for hans utrættelige indsats. Jeg takker ham især også personligt. I min tidligere opgave som gruppeformand har jeg haft en permanent og god kontakt med hr. Borrell. Hjertelig tak, Josep Borrell!
<P>
(Bifald)
<P>
Nu, mine damer og herrer, glæder jeg mig til at samarbejde med Dem om denne nye opgave. Jeg vil bestræbe mig på altid at være en fair og objektiv formand for Dem. Jeg beder også Dem om fairness og objektivitet i bedømmelsen af mit arbejde. Hjertelig tak!
<P>
(Bifald)
<P>
Nu kommer vi til en runde med gruppeformændene. Jeg giver ordet til formanden for PPE-DE-Gruppen, Joseph Daul, som jeg ønsker hjertelig tillykke med valget.
<SPEAKER ID="022" NAME="Joseph Daul" LANGUAGE="FR">
Hr. formand, hr. Poettering, hr. formand for Kommissionen! På vegne af de 277 medlemmer af Gruppen for Det Europæiske Folkeparti (Kristelige Demokrater) og De Europæiske Demokrater vil jeg gerne ønske Dem hjerteligt tillykke med valget, hr. Poettering. Europa-Parlamentet er de europæiske borgeres røst, og den er fremdeles Deres.
<P>
For vores politiske gruppe betegner valget af Dem som formand et stort øjeblik. De har været formand for Europa-Parlamentets største politiske gruppe i otte år, og vi ved, De besidder alle de egenskaber, der er påkrævet for at varetage de nye funktioner med rigt mål af mod, beslutsomhed, overbevisning og ikke mindst menneskelighed.
<P>
Jeg vil gerne takke alle de kolleger, der har vist Dem tillid. Jeg er sikker på, de ikke vil fortryde det. Jeg vil også gerne lykønske hr. Bonde, fru Frassoni og hr. Wurtz, og jeg vil gerne sige, at jeg i høje grad har værdsat den høj standard, der har kendetegnet deres kampagne. Mange nationale parlamenter kunne drage fordel af et sådant forløb.
<P>
(Bifald)
<P>
Vi er Dem taknemmelig for Deres politiske og personlige engagement i kampen for at genforene det europæiske kontinent. Europa-Parlamentet og de europæiske institutioner generelt har allerede nydt godt af Deres indsats for at styrke institutionernes beføjelser. Vi ved, De vil sikre, at alle Europa-Parlamentets medlemmer nyder gavn af Deres erfaring, dygtighed og overbevisning. Vi ved, at De som europæisk statsmand først og fremmest er opmærksom på mennesket, på respekt for menneskets værdighed og frihed.
<P>
Tillykke! Held og lykke! Al succes! Hr. formand! De skal vide, at De til enhver tid kan regne med Det Europæiske Folkeparti (Kristelige Demokrater) og De Europæiske Demokraters støtte.
<SPEAKER ID="023" NAME="Formanden">
Jeg er blevet fortalt, at de største forventninger efter de hidtidige formænds erfaring altid kommer fra ens egen politiske familie, og at det altid er det vanskeligste. Jeg håber, at det denne gang måske er sådan, som De gav udtryk for.
<SPEAKER ID="024" NAME="Martin Schulz">
for PSE-Gruppen. - (DE) Hr. formand, mine damer og herrer! Først vil jeg ligesom den forrige taler takke Francis Wurtz, Jens-Peter Bonde og Monica Frassoni. Det har været en værdig valgkamp, et værdigt opgør, altid fair og i enhver henseende kollegialt. Jeg ønsker de tre tillykke med de resultater, de har opnået. Jeg ønsker Dem, hr. formand, tillykke med valget til formand for Parlamentet.
<P>
Hr. Poettering! Den Socialdemokratiske Gruppe i Parlamentet vil samarbejde loyalt med Dem som formand, ligesom vi forventer, at formanden i den fulde neutralitet, som udøvelsen af hans embede kræver, altid vil være en pålidelig og loyal partner for vores gruppe. Det kan ingen, som kender Dem, hr. Poettering, nære selv den mindste tvivl om. Derfor går vi med fortrøstning ind i de kommende to et halvt års samarbejde, som vores gruppe vil yde sammen med Dem som nyvalgt formand for Parlamentet, og hvormed vi forhåbentlig i fællesskab vil bidrage til at gøre det europæiske integrationsprojekt til en succes.
<P>
Jeg er en af dem, som i de seneste år har fået lov at lære Dem nærmere at kende, hr. formand Poettering. Derfor vil jeg tillade mig at føje en personlig bemærkning til min lykønskning på gruppens vegne. Alle, som kender Dem privat og nærmere, ved, at Deres personlige situation og Deres livsbane er uløseligt forbundet med Deres politiske holdning. De blev født i september 1945, og alle, som kender Dem, ved, at Deres far faldt i marts 1945 i Anden Verdenskrigs sidste dage. De lærte ham aldrig selv at kende. Jeg er sikker på, at det er denne oplevelse, denne erfaring med en faderløs barndom og ungdom, som har ført Dem ind i den europæiske politik og til det europæiske integrationsprojekt, og at denne erfaring for Deres generation, som egentlig ikke er enestående i Tyskland, men snarere almindelig, har motiveret Dem til at kæmpe for det europæiske integrationsprojekt på den måde, som De har gjort det.
<P>
Dette integrationsprojekt, som De har spillet en vigtig rolle i, og De selv som en person, der har handlet inden for dette projekt - Deres livsbane har nu bragt Dem i spidsen for Europa-Parlamentet. Derfor vil jeg gerne tilføje, at jeg er sikker på, at hvis vores nation, vores folk havde kunnet gå en anden vej, end den det måtte gå, hvis Deres far ikke var faldet, hvis han havde fået lov at opleve, hvor Hans-Gert Poetterings vej førte hen, så ville han helt sikkert have været stolt af sin søn, ligesom Deres sønner i dag med rette kan være stolte af deres far. Hjertelig tillykke.
<P>
(Bifald)
<SPEAKER ID="025" NAME="Graham Watson" LANGUAGE="EN">
Hr. formand! Jeg vil gerne ønske Dem tillykke med formandsvalget. Det er højdepunktet af en bemærkelsesværdig parlamentarisk karriere, der går helt tilbage til de første direkte valg til Europa-Parlamentet.
<P>
De ved, at ALDE-Gruppen er modstander af den proces, hvormed De og Socialdemokraterne delte Parlamentet i to lejre under dette mandat. Jeg er ikke desto mindre af den opfattelse, at de fleste i ALDE-Gruppen stemte for Dem som formand i anerkendelse af Deres erfaring og politiske arbejde i Parlamentet og Deres evne til at være en objektiv og retfærdig formand.
<P>
I de fem år, hvor jeg har haft æren af at være formand for ALDE-Gruppen, har jeg sat stor pris på vores gode samarbejde. Jeg ved, at det samme gælder min forgænger, Pat Cox, som sender sine varmeste hilsener og lykønskninger på denne dag. Men som De ved, er en glorie inden for politik kun 12 tommer fra at være en løkke, og vores ry afhænger af vores evne til at imødekomme nye udfordringer. Jeg håber, at De vil lytte til de mange medlemmer af Parlamentet, der er fortalere for reformer. Fra at være dem, der viste vejen for Europas borgere i forbindelse med europæisk integration, er medlemsstaternes regeringer nu i fare for at sakke agterud. Det er Parlamentets opgave at vise vejen til genopbyggelse af en union, der kan imødekomme de udfordringer, vi står over for. Parlamentet skal derfor være organiseret og fungere således, at vi kan klare disse udfordringer. Jeg håber, at vi sammen kan skabe et sådant parlament under Deres formandskab, som jeg vil ønske Dem al mulig held og lykke med.
<P>
(Bifald)
<SPEAKER ID="026" NAME="Cristiana Muscardini" LANGUAGE="IT">
Hr. formand, mine damer og herrer! Valget af Dem i dag er et vigtigt øjeblik for vores gruppe. Vi er nemlig overbevist om, at på et tidspunkt, hvor Parlamentet repræsenterer hele 27 lande, fremmer valget af Dem også et Europa, hvor tingene bliver sagt højt og tydeligt, og et Parlament, hvor der er så stor klarhed og åbenhed, at grupper og enkeltpersoner har betydning for det, de siger og gør, i stedet for at blive betragtet som numre.
<P>
Vi har nogle vanskelige og vigtige opgaver foran os. I de fire valgperioder, jeg har været medlem af Europa-Parlamentet, har jeg set, hvordan De har arbejdet, og derfor har jeg tillid til, at denne valgperiode - den anden halvdel af denne valgperiode - vil gå i en retning, hvor Europa-Parlamentet ikke tager sig af en masse overflødige ting, men tager visse store udfordringer op på en mere seriøs måde.
<P>
Her tænker jeg på, at vi ved flere lejligheder har glemt Afrika, at vi forholder os passivt til det, der sker i Nigeria, og at EU har haft de forkerte målsætninger med hensyn til Somalia, eftersom vi har støttet terroristerne mere, end vi har støttet den legitime regering.
<P>
Her tænker jeg også på de funktionelle ting og på de oversættelser, som vi har brug for, for sådan som De med rette påpegede i dag, er vi - hvis vi skal i dialog med andre kulturer og udvikle os side om side med dem - også nødt til at forsvare vores egen identitet og traditioner. I denne ånd og med dette ønske håber vi, at vi i dag kan tage hul på et nyt og vigtigt kapitel, som virkelig gør os i stand til at gennemføre de institutionsreformer, der er nødvendige, men også at komme tættere på borgerne. Held og lykke!
<SPEAKER ID="027" NAME="Daniel Cohn-Bendit">
for Verts/ALE-Gruppen. - (DE) Hr. formand, kære Hans-Gert! Hvem skulle have troet, at du var tilhænger af Jimmy Cliff? You can get it if you really want! Du har drømt om det så længe, at jeg af hjertet vil ønske dig tillykke med, at du nu har fået dit drømmejob. Bravo! Det var på tide, at du blev formand, det anerkender vi.
<P>
Vi er - ligesom alle andre - overhovedet ikke i tvivl om, at du vil være en uafhængig formand. Nogle gange vil det være svært, f.eks. når du skal repræsentere Parlamentet og allerhelst ville omfavne en regeringsleder. Det går ikke længere, det kan du gøre som gruppeformand. Som formand for Parlamentet må du sætte den europæiske idé højere end din kærlighed til en regeringsleder. Jeg glæder mig til at se, hvordan det vil udvikle sig. I morgen skal du stå din første prøve.
<P>
(Munterhed)
<P>
For det andet vil jeg gerne sige til dig, at man kan måle et parlaments uafhængighed på forvaltningens uafhængighed. Jeg håber, at du lyttede opmærksomt til Monica Frassonis tale. Ellers vil vi sende dig en kopi af talen, så du kan genlæse den til brug for dit arbejdsprogram. Den handlede om forvaltningens uafhængighed. Ja, mine damer og herrer, vi må alle stå sammen for at sætte en stopper for politiseringen af forvaltningen. Vi vil ikke have en politisk farvet forvaltning, men en uafhængig forvaltning! Det er en opgave til dig, Hans-Gert Poettering, som uafhængig formand.
<P>
Jeg vil gerne tilføje, at jeg er klar over, at diskussionen om Strasbourg er vanskelig. Alle vores grupper er splittet. Flertal, mindretal - alle holdninger findes. Det ville tjene Parlamentet til ære, hvis det ville tage denne diskussion. Så ville der komme et klart flertal for et hjemsted, to hjemsteder eller en anden løsning. Jeg synes, det er uværdigt for Parlamentet, at vi ikke drøfter det, som ellers bliver diskuteret alle vegne. Gør Parlamentet til et sted, hvor man diskuterer! Det er den anden opgave.
<P>
(Bifald)
<P>
Den tredje opgave er, at når det gælder diskussionen om forfatningen, så beder jeg dig om overalt at forfægte det standpunkt, at dette problem ikke kan løses af nogen regeringskonference, men kun af den offentlige debat. Parlamentet er stedet for den offentlige debat - ikke en regeringskonference, der afholdes i hemmelighed. Det er den tredje og sidste opgave. Sig det til din yndlingsforbundskansler og til alle regeringschefer i EU! Vi vil have, at Parlamentet skal være det sted, hvor diskussionen foregår!
<P>
Hjertelig tillykke, god fornøjelse med os, vi vil støtte dig!
<P>
Vi Grønne ønsker også Monica Frassoni tillykke med det fremragende resultat!
<P>
(Bifald)
<SPEAKER ID="028" NAME="Formanden">
De kan regne med, at jeg altid lytter meget nøje til medlemmerne!
<SPEAKER ID="029" NAME="Francis Wurtz" LANGUAGE="FR">
Hr. formand! Jeg vil gerne ønske Dem hjerteligt tillykke med valget. Valget af Dem som formand for Europa-Parlamentet er, uanset aftaler grupperne imellem og under hensyntagen til de eksisterende styrkeforhold i Parlamentet, ikke blot legitimt, men yderst logisk.
<P>
De er nu alles formand. Personligt nærer jeg ingen tvivl om Deres vilje og evne til at udfylde denne rolle, naturligvis uden at give køb på Deres anskuelser og Deres engagement. De har stærke holdninger, som ofte giver anledning til vores uoverensstemmelser. Men De har også en etisk holdning, som aftvinger respekt, og De viser, at De holder fast ved pluralismen, hvilket lover godt for samarbejdet. Vi er således fortrøstningsfulde.
<P>
Jeg ønsker Dem held og lykke med Deres både hårde og herlige opgave.
<P>
(Bifald)
<SPEAKER ID="030" NAME="Formanden">
Vi har været sammen i Europa-Parlamentet siden 1979, og i disse år er der vokset stor tillid frem.
<SPEAKER ID="031" NAME="Jens-Peter Bonde" LANGUAGE="EN">
Hr. formand! Jeg vil gerne ønske tillykke med formandsposten og takke alle de medlemmer og frivillige, der har sørget for, at der blev ført en valgkampagne.
<P>
At De blev valgt til formand, kommer ikke som nogen stor overraskelse, vi har vidst, hvad resultatet ville blive siden 2004. Vi har dog undgået en kroning, og vi har haft en forhandling. De er nu valgt som formand for Europa-Parlamentet. De er nu formand for samtlige medlemmer. De er også min formand, og De kender min indstilling til reformer og mine ønsker - ét hjemsted, bedre organiseret stemmeafgivelse, bedre lovgivning, retfærdig fordeling af ordførerskaber og poster, rene facader i Strasbourg, rimelig repræsentation i udlandet, neutralt personale og et retfærdigt formandskab.
<P>
Kære Hans-Gert, jeg har nu kendt dig i 27 år som en god kollega. Du har de bedste kvalifikationer til at blive en fremragende formand, og jeg håber, at du også har viljen og modet til det. Hjertelig tillykke med valget og godt nytår!
<SPEAKER ID="033" NAME="Bruno Gollnisch" LANGUAGE="FR">
Hr. formand! Gruppen for Identitet, Tradition og Suverænitet ønsker Dem naturligvis tillykke. Vi lykønsker Dem som person med henvisning til Deres egenskaber, Deres menneskelige egenskaber, Deres redelighed, og vi lykønsker Dem med håb om en upartisk forvaltning af Europa-Parlamentet.
<P>
Vi finder det ganske vist lidt ubehageligt, at De blev valgt - i øvrigt fuldt fortjent, eftersom De tidligere var leder af Europa-Parlamentets største politiske gruppe - takket være et kompromis mellem de to største grupper, som, hvilket jeg også havde lejlighed til at fremføre i går, er rivaler i forhold til vælgerne, men lidt for ofte efter vores opfattelse er enige, når det gælder Europa-Parlamentets forvaltning og Europas fremtid.
<P>
Vi stoler på, at De vil sikre, at medlemmernes rettigheder respekteres. Medlemmernes rettigheder bør være ens for alle. Beskyttelsen af den parlamentariske immunitet, når et medlems ytringsfrihed anfægtes, bør således gælde både for det parlamentsmedlem, som tilhører den dominerende politiske linje, og det medlem, som tilhører minoriteten. Forretningsordenen må ikke ændres, som følge af at dens bestemmelser har været til gavn for en mindretalsgruppe.
<P>
Jeg tillader mig at bringe en sag i erindring. Jeg hørte i morges mødets formand, vores alderspræsident, hr. Berlinguer, udtale sig og meget hurtigt afslutte med henvisning til, at han ikke kunne holde nogen tale som alderspræsident, eftersom det ikke er tilladt i henhold til forretningsordenen. Forretningsordenen forbyder ham ganske rigtigt at holde en sådan tale, efter at der blev foretaget en ændring, som fratog alderspræsidenten, som dengang tilhørte vores politiske fløj, denne ret. Det drejede sig om den førende franske filmproducent Claude Autant-Lara. Det var i kølvandet på hans tale, som måske nok var kontroversiel, at den pågældende bestemmelse i forretningsordenen blev ændret. Det er beklageligt, at vi som følge af politisk kævl senere ikke fik mulighed for at høre hr. von Habsburg holde nogen tale eller i morges høre den tale, hr. Berlinguer kunne have holdt, også selv om jeg på ingen måde deler hans politiske holdninger.
<P>
Kort sagt, hr. formand, vi stoler på, at De vil gå i brechen for os, at De vil forsvare medlemmernes rettigheder og værdighed. Deres forgænger i embedet, Pat Cox, gjorde det eksempelvis, da hr. Schulz var blevet udsat for angreb fra den daværende rådsformands side. Jeg hørte i går eksempelvis fra Kommissionens repræsentant, fru Wallström, nogle ganske malplacerede bemærkninger om min gruppe. Der er grund til at erindre denne tjenestemand om, at det er Europa-Parlamentet, der fører kontrol med Kommissionen og ikke omvendt. Der findes ikke halvgyldige medlemmer af Europa-Parlamentet. Lægger man så at sige en karantæneafspærring omkring visse medlemmer, svarer det til at kræve politisk forskelsbehandling af de pågældendes vælgere. Vi stoler på, at De netop vender Dem mod en sådan tendens, som er udtryk for en beklagelig udvikling i totalitær retning.
<P>
(Bifald)
<SPEAKER ID="034" NAME="Irena Belohorská" AFFILIATION="NI">
(SK) Hr. formand! Jeg ønsker ligeledes at overbringe mine varmeste og dybfølte lykønskninger med formandsposten. Jeg ønsker for Dem held og lykke, og jeg håber, at De vil udvise stor tålmodighed i beslutningsprocesserne.
<P>
Jeg ønsker at komme med en anmodning til Dem, som ikke er nævnt af de foregående talere, idet de alle er fra de 15 gamle medlemsstater. Må jeg bede Dem om at huske, at EU fra i dag består af 28 medlemsstater, og må jeg endvidere bede Dem om at respektere og støtte tjenestemændene fra de 12 nye medlemsstater, hvis parlamentsmedlemmer også er valgt i håbet om, at deres stemmer bliver hørt i Parlamentet. Hvad angår løsgængerne vil jeg opfordre til, at de ikke mere udsættes for forskelsbehandling.
<P>
Jeg ønsker Dem det bedste i Deres nye rolle - jeg vil krydse fingre for Dem.
<SPEAKER ID="035" NAME="José Manuel Barroso" LANGUAGE="EN">
Hr. formand! Jeg ønsker på egne og Kommissionens vegne at ønske tillykke med formandskabet. Det glæder mig meget, at De er valgt som formand for Europa-Parlamentet.
<P>
I dag har Europa-Parlamentet valgt en ny leder, hvis kvaliteter som person og som politiker passer helt utrolig godt til dette vigtige embede. Jeg kender formanden som en person med politisk fremsyn og integritet - kvaliteter, der er nødvendige i dette meget udfordrende job.
<P>
Hr. formand, De har som formand for PPE-DE-Gruppen i otte år arbejdet for Deres vision om etableringen af et politisk Europa som eneste garanti for et fredeligt og fremgangsrigt Europa. Deres tro på centrale værdier som retfærdighed, værdighed og menneskerettigheder har i mange år været grundlaget for Deres arbejde.
<P>
Jeg ønsker at fremhæve Deres retfærdighedssans i alle sammenhænge, lige fra fastholdelsen af, at der ikke må være forskelsbehandling inden for Parlamentet, til synspunktet om, at ingen lande i EU er større end andre. Vi har alle sat stor pris på Deres ærlighed og gennemsigtighed. I forbindelse med hr. Poettering er man aldrig i tvivl om, at en aftale er en aftale, og én, som han vil gennemføre og respektere. Hans erfaring som et af de medlemmer af Parlamentet, der har siddet i Parlamentet længst, vil være af meget stor værdi for alle. Ingen kender Parlamentet og dets procedurer bedre end hr. Poettering.
<P>
Hr. formand, De har altid udfyldt Deres rolle i Parlamentet fremragende som utrættelig fortaler for Europas interesser og Europas borgere og dermed fremmet Parlamentets position.
<P>
Hr. formand, jeg ønsker at fremhæve noget, som jeg mener vil være et særligt ansvarsområde for Deres mandat. De er den første formand, som er valgt i Parlamentet efter denne store udvidelse af EU. De indleder formandskabet umiddelbart efter tiltrædelsen af Bulgarien og Rumænien. Derfor er det et vigtigt historisk øjeblik. De er den første formand, der repræsenterer borgerne i 27 lande. Intet andet parlament i verden kan sammenlignes med dette.
<P>
Jeg ønsker at komme med en personlig kommentar. I går var jeg i Ljubljana, Slovenien, sammen med den nuværende rådsformand, Angela Merkel, og mange af kollegerne fra Det Europæiske Råd, og det var meget bevægende at opleve entusiasmen hos borgerne i Slovenien, som nu er tiltrådt EU. Det var også bevægende at opleve den entusiasme og dynamik, som de nye medlemmer bringer med sig til EU. Derfor mener jeg, at det vil være vores fælles opgave at forene Europa i en union, hvor der ikke er første- og andenklasseslande med første- og andenklassesborgere, og De kan helt klart regne med vores samarbejde i opfyldelsen af denne målsætning.
<P>
Jeg har ingen råd at give Dem. De har været involveret i europæisk politik længere end jeg - selv om De ser ung ud, er De ikke så ung endda!
<P>
(Latter)
<P>
Jeg vil dog benytte mig af min erfaring som formand for en anden europæisk institution - Europa-Kommissionen - til at komme med en personlig kommentar. Nu om dage er det vigtigere end nogensinde, at der i EU er partnerskabsånd blandt alle de europæiske institutioner. EU er meget mere kompliceret end tidligere. Det tager tid og kræver tålmodighed at opnå den nødvendige enighed. Det er sommetider vanskeligt, sommetider kontroversielt og endda smertefuldt, men denne partnerskabsånd er vigtigere nu end nogensinde.
<P>
Ingen europæiske institutioner kan opbygge deres position og status på bekostning af andre institutioner. Det er i alle EU-institutionernes interesse at styrke hinanden i videreførelsen af det europæiske projekt. Det gælder især for forbindelserne mellem Europa-Parlamentet og Europa-Kommissionen, idet vi ved, at målsætningen om større og mere omfattende integration kun er fremmet, når der har været samarbejdsvilje blandt vores institutioner.
<P>
Derfor opfordrer jeg til samarbejde mellem alle, der står for Europa og Europas værdier, herunder naturligvis med inddragelse af venstrefløjen, højrefløjen og midterpartierne, hvis ideologiske forskelle bidrager til Europas store værdi som politisk system, men som også er i stand til at sætte sig ud over disse ideologiske forskelle og sammen fremme det, der efter min opfattelse er vores fælles mål, nemlig et stærkt og forenet Europa til fremme af fred, demokrati og menneskerettigheder.
<P>
(Bifald)
<SPEAKER ID="036" NAME="Formanden">
Hr. kommissionsformand! Mange tak for Deres kommentarer. De kan naturligvis altid regne med formanden for Europa-Parlamentet - og naturligvis hele Parlamentet - som retfærdig partner. Vi har alle forskellige roller at spille, men vi har alle samme ambition, nemlig at forene Europa, så vi kan forsvare vores fælles værdier og interesser.
<P>
(DE) Flere medlemmer har i deres indlæg givet udtryk for, at de store og små lande i EU har samme værdighed. På torsdag vil jeg på vejen fra Strasbourg til min hjemegn i Niedersachsen, i Osnabrück, aflægge mit første besøg i Luxembourg for dermed at give udtryk for, at alle lande har samme værdighed. Dermed ønsker vi at fremhæve Luxembourgs store engagement for Europa. Menneskene, borgerne i Luxembourg sagde ja til forfatningstraktaten, og vi må aldrig glemme de lande, som har sagt ja. Nu må vi overbevise dem, som endnu ikke har besluttet sig, og dem som har sagt nej. Det er vores fælles opgave, som ligger foran os.
