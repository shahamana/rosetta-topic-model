<CHAPTER ID="016">
Tilpasning til forskriftsproceduren med kontrol: Del 1 - Tilpasning til forskriftsproceduren med kontrol - Del 3 (forhandling) 
<SPEAKER ID="472" NAME="Formanden">
Næste punkt på dagsordenen er forhandling under ét om
<P>
betænkning af József Szájer for Retsudvalget om forslag til Europa-Parlamentets og Rådets forordning om tilpasning til Rådets afgørelse 1999/468/EF, som ændret ved afgørelse 2006/512/EF, af visse retsakter, der er omfattet af proceduren i traktatens artikel 251, for så vidt angår forskriftsproceduren med kontrol - Del 1 - C6-0432/2007 - og
<P>
betænkning af József Szájer for Retsudvalget om forslag til Europa-Parlamentets og Rådets forordning om tilpasning til Rådets afgørelse 1999/468/EF, som ændret ved afgørelse 2006/512/EF, af visse retsakter, der er omfattet af proceduren i traktatens artikel 251, for så vidt angår forskriftsproceduren med kontrol - Del 3 - C6-0474/2007 -
<SPEAKER ID="473" NAME="Margot Wallström" LANGUAGE="EN">
Hr. formand! "Komitologidokumentet" indeholder to hovedelementer. På den ene side er det ekstremt teknisk, og enhver almindelig borger ville sandsynligvis finde det vanskeligt at forstå. På den anden side er det meget vigtigt, eftersom det vedrører, hvordan Parlamentet fører kontrol med gennemførelsesbestemmelser. Reformen i 2006 af komitologiafgørelsen indførte det, der kaldes "forskriftsproceduren med kontrol", som giver Parlamentet vetoret i forbindelse med generelle foranstaltninger, som ændrer retsakter, der er vedtaget efter den fælles beslutningsprocedure.
<P>
Ved udgangen af 2006 var 26 retsakter, som var identificeret som særlig uopsættelige, allerede bragt i overensstemmelse med den nye procedure, som sikrer Parlamentet en større rolle, og det glæder mig, at vi i dag er samlet for at hilse yderligere fremskridt velkommen.
<P>
Mellem november 2007 og februar 2008 foreslog Kommissionen at bringe over 220 retsakter i overensstemmelse med den nye forskriftsprocedure med kontrol. For at fremme Parlamentets og Rådets undersøgelse af disse filer har vi valgt at gruppere forslagene i samlede pakker, i henhold til den såkaldte "omnibus"tilgang. Der blev vedtaget fire pakker.
<P>
Det glæder nu Kommissionen meget at se, at det er muligt at nå frem til en aftale ved førstebehandlingen om det første og tredje omnibusforslag, og at man mellem de tre institutioner har nået gode og rimelige kompromisløsninger. Jeg vil gerne rette en særlig tak til ordføreren og parlamentsudvalgene, som har arbejdet meget hårdt og meget hurtigt.
<P>
Kommissionen ønsker at fremsætte følgende erklæring: I forbindelse med revisionen af direktiv 2005/36/EF, i henhold til direktivets artikel 60, vil Kommissionen særlig vurdere gennemførelsen af dens beføjelser i henhold til undtagelsesbestemmelsen i direktivets artikel 61.
<P>
Kommissionen giver sin klare støtte til den politiske vilje til at videreføre dette emne og Parlamentets vilje til at gå videre så hurtigt som muligt. Vi håber også på et stærkt engagement fra Rådets side. Jeg vil rejse spørgsmålet over for det franske formandskab, og jeg har tiltro til, at formandskabet vil spille en aktiv rolle i forbindelse med dette dokument. Vi vil fortsat samarbejde tæt med de to institutioner om at nå en aftale om de to resterende omnibusforslag.
<SPEAKER ID="474" NAME="József Szájer" LANGUAGE="HU">
Hr. formand, fru næstformand! Jeg vil gerne starte med at gentage det, som næstformanden i Kommissionen sagde, nemlig at det virkelig er et tosidigt spørgsmål, vi har med at gøre. På den ene side er det et yderst teknisk spørgsmål - jeg vil dog tilføje, at det er vores opgave at løse tekniske problemer og udføre givne relaterede opgaver, så disse er ting, vi skal forstå. På den anden side får borgerne faktisk for første gang en ny mulighed for, med indførelsen af den nye procedure - proceduren med kontrol - via deres frit og direkte valgte repræsentanter at kontrollere Kommissionens gennemførelsesbestemmelser og normative bestemmelser.
<P>
De vil have hørt mange historier - udbredt i euroskeptiske kredse - om, hvordan Kommissionen og det europæiske bureaukrati ønsker at regulere en lang række detaljer. Vi er alle bekendt med nogle af disse - fra størrelsen på æg til farven på paprika - det vrimler med skrækhistorier. Vi ved naturligvis ikke, hvor meget sandhed der er i disse historier, men de myter, der florerer om bureaukratiet i Bruxelles, har under alle omstændigheder vist sig at være vedholdende. En af grundene til, at myterne har holdt ved, er, at Parlamentet indtil nu ikke har haft nogen reelle og effektive kontrolbeføjelser, hvad angår Kommissionens normative foranstaltninger.
<P>
Den nuværende proces, som afsluttes med de to afstemningen i morgen, vil sætte Parlamentet i stand til, i det mindste delvis, at udøve den slags kontrol. Fra nu af vil disse normative foranstaltninger blive underkastet politisk kontrol. Med hensyn til det spørgsmål, der jævnligt henvises til som demokratisk underskud, må jeg sige, at det er et stort skridt. Det er også et stort skridt med hensyn til at udrydde det demokratiske underskud, uden at det kommer til at involvere ændringer i traktaten. Jeg har altid gjort mit bedste for at opnå dette, og det har Parlamentet også. Det var den aftale, man nåede i 2006 mellem Kommissionen og Parlamentet, der lå til grund for de ændringer, der diskuteres i dag. Jeg har altid støttet idéen om, at vi ikke skulle vente på, at Lissabontraktaten ville tildele Parlamentet disse beføjelser. Der er ingen grund til at vente, eftersom aftalen mellem de to institutioner og de forslag, vi har foran os, i vidt omfang løser disse problemer. Endvidere tvivler jeg på, at der er nogen, der i dag med sikkerhed kan sige, hvornår Lissabontraktaten rent faktisk træder i kraft.
<P>
Parlamentet har brug for disse beføjelser. Jeg vil dog advare om, at det er en kæmpestor opgave, og én, som Rådet i mange år har varetaget gennem komitologiudvalgene. Det er en helt ny funktion for Parlamentet, og det vil omfatte et stort stykke arbejde med at sikre, at vi reelt er i stand til at udøve de nye beføjelser, der er blevet os tildelt. Endvidere handler det ikke blot om, hvorvidt Parlamentet er i stand til at udøve sine beføjelser, men fra nu af bliver det faktisk en forpligtelse, eftersom de europæiske borgere kan drage os til ansvar som deres valgte repræsentanter for den måde, som vi håndterer disse anliggender på. Jeg vil gerne takke Kommissionen mange gange for at have fremsat disse forslag, og jeg vil gerne henlede opmærksomheden på, at der indtil videre kun er forelagt 12 ud af de 30, eller rettere omkring 46, retsakter, der er opført på "liste 3", og vi beder Dem indgive de resterende 34 retsakter snarest muligt, så vi kan behandle dem. Forhandlingerne med Rådet om den første og tredje omnibuspakke er blevet afsluttet med succes.
<P>
Jeg har stor tiltro til, at Rådet vil fortsætte denne proces - som Rådet jo har forpligtet sig til at gøre - og om muligt løse spørgsmålene og afslutte processen inden årets udgang. Hvis det skal lykkes, må alle institutionerne naturligvis fortsætte med at samarbejde med hinanden. En anden grund til, at dette er vigtigt, er, at både Kommissionen og Rådet i dette tilfælde afgiver vigtige forfatningsmæssige beføjelser til Parlamentet. Jeg kunne derfor også sige, hvor prisværdigt dette er, og hvor taknemmelige vi er for at være blevet tildelt disse beføjelser. Jeg tror dog fuldt og fast på, at de har taget dette skridt med EU's demokratis interesser for øje og med henblik på at afskaffe overdrevent bureaukratiske procedurer og sikre et mere effektivt, mere gennemsigtigt og mere demokratisk EU. Jeg takker institutionerne for deres samarbejde, og jeg takker alle udvalgene for deres hurtige indsats for at sætte Parlamentet i stand til at løse dette spørgsmål, i det mindste hvad angår det første og tredje omnibusforslag.
<SPEAKER ID="475" NAME="Oldřich Vlasák" LANGUAGE="CS">
Hr. formand, kommissær Wallström, mine damer og herrer! Kommissionen spiller en uerstattelig rolle i gennemførelsen af europæisk lovgivning. Den har til opgave at gennemføre europæisk lovgivning på fællesskabsplan og sikre, at lovgivningen overholdes i de enkelte medlemsstater. Komitologi er et af hovedinstrumenterne til at styre denne proces. Komitologi er forsvarlig og spiller en uerstattelig rolle i den politiske beslutningsproces og i lovgivningsprocessen. Den blev indført som svar på det praktiske behov for at ændre fællesskabsretten, som ofte er temmelig teknisk, således at den passer til realiteterne og situationen på området. Det betyder imidlertid ikke, at det eksisterende system er ideelt. Inden for rammerne af komitologi skal vi først og fremmest finde balancen mellem Kommissionen, Rådet og/eller medlemsstaterne og Europa-Parlamentet.
<P>
Europa-Parlamentets betydning og dets rolle med hensyn til at vedtage europæisk lovgivning er uerstattelig. Når det er sagt, skal vi huske, at muligheden for at overvåge gennemførelsen af lovgivningsinstrumenter er begrænset med hensyn til tid, tekniske aspekter og viden. Efter min mening er Europa-Parlamentet for involveret i processen, hvorved den bliver mere bureaukratisk, og hele processen sættes på spil. Vores mål burde være det stik modsatte, nemlig at mindske bureaukratiet. Hundredvis af komitologiudvalg og tusindvis af møder og gennemførelsesforanstaltninger bidrager næppe til komitologiens gennemsigtighed. Efter min mening bør komitologisystemet formaliseres yderligere. Der er ingen tvivl om, at hele processen skal strømlines og forenkles. Komitologi er, ligesom Lissabontraktaten, noget, som befolkningen ikke forstår. Med hensyn til vores debat om komitologi bør vi derfor se det irske nej som en advarsel.
<SPEAKER ID="476" NAME="Manuel Medina Ortega" LANGUAGE="ES">
Hr. formand! Her til aften gør Parlamentet noget nyt. Jeg synes, at alle talerne, herunder kommissæren, har understreget komitologiens noget dunkle karakter. Beviset er, at der ikke er nogen blandt publikum i aften, som følger forhandlingen, og hvis jeg skulle fortælle mine vælgere, hvad jeg laver her kl. 11 om aftenen, ville det være meget svært.
<P>
Efter min mening har de forskellige talere henvist til denne vanskelighed, og i bestræbelserne på at gøre EU's institutioner lidt mere tiltrækkende, synes jeg, at vi skal forsøge at finde en procedure, så vi kan forklare borgerne, hvad vi reelt diskuterer.
<P>
Den pakke af foranstaltninger, vi drøfter, er naturligvis ret omfattende. Som nævnt af kommissæren er der tale om fire omnibuspakker. Vi har kun set den første og den tredje, og vi ser artikel efter artikel de vanskeligheder, som den frembyder med hensyn til gennemførelsen. Som påpeget af ordføreren og de øvrige talere er det en nødvendig opgave, men vi burde naturligvis forsøge at tydeliggøre den.
<P>
Måske er det på sin plads at komme ind på et par af spørgsmålene. F.eks. Rådets direktiv 76/160/EØF om badevandskvaliteten eller Rådets direktiv 91/271/EF om behandling af byspildevand. Den procedure, der vedtages, vil få praktiske konsekventer for borgerne, men spørgsmålet er, hvordan vi skal få budskabet frem til dem.
<P>
Jeg synes, at hr. Szájer har udarbejdet en god betænkning, som vi her i Parlamentet har forsøgt at behandle ansvarligt, og det vil vi blive ved med at gøre. Det eneste, vi har tilbage, er den del, der drejer sig om at fortælle borgerne, hvad vi reelt laver her, og det er ret vanskeligt. Det er efter min mening den udfordring, vi står med, og hvis vi fortsætter det, vi allerede har opnået, og det, vi gør her til aften, tror jeg, at vi er nødt til at lave anden del i fremtiden, så den parlamentariske forhandling ikke bliver så nedslående som den, vi afholder her til aften.
<SPEAKER ID="477" NAME="Lidia Joanna Geringer de Oedenberg" AFFILIATION="PSE">
(PL) Hr. formand! Inddragelsen af Parlamentet i komitologiprocedurerne er nødvendig set i lyset af udviklingen af dets lovgivningsmæssige kompetencer og især som del af den fælles beslutningsprocedure i henhold til traktatens artikel 251. Det er den retning, der følges i Rådets afgørelse af 17. juli 2006 og i artikel 5a, som introducerer den nye procedure, i henhold til hvilken Parlamentet i fællesskab med Rådet træffer beslutninger vedrørende grundlaget for forslag om visse gennemførelsesbeføjelser. Den nye "forskriftsprocedure med kontrol" vedrører generelle foranstaltninger, der har til formål at ændre ikkevæsentlige bestemmelser i en basisretsakt, som er vedtaget efter den fælles beslutningsprocedure.
<P>
Rådets afgørelse er af revolutionær betydning for lovgivningsprocessens forløb, da den giver Parlamentet ret til at nedlægge veto mod Kommissionens forslag vedrørende gennemførelsesbeføjelser. Som følge heraf bliver det muligt at ændre et forslag eller at vende tilbage til den normative orden. Det er meget vigtigt, at tilpasningspakken vedtages snarest muligt, således at den nye procedure straks kan finde anvendelse på den eksisterende acquis communautaire. Jeg opfordrer derfor til, at vi i den forestående afstemning vedtager Kommissionens forslag, som omfatter en række lovgivningsinstrumenter, som skal tilpasses den nye procedure, sammen med de kompetente parlamentsudvalgs ændringsforslag.
<P>
Samtidig vil jeg gerne påpege, at måden, hvorpå Parlamentet gør brug af sit nye potentiale, får afgørende betydning for den aktuelle komitologireforms succes. Kravet om et absolut stemmeflertal for at forkaste et forslag fra Kommissionen om gennemførelsesbeføjelser eller for at forlænge proceduren, f.eks. på grund af behovet for at oversætte dokumenter til EU's 23 officielle sprog, kunne få en negativ indvirkning på procedurens forløb. Vi skal også holde os for øje, at Parlamentet kan blive mål for yderligere pres fra forskellige kredse, som har en interesse i at påvirke gennemførelsesbeføjelsernes endelige form. En anden udfordring bliver - både generelt og af organisatoriske årsager - at tage højde for det enorme antal gennemførelsesinstrumenter, der vil blive forelagt Parlamentet i fremtiden.
<SPEAKER ID="478" NAME="József Szájer">
ordfører. - (HU) Hr. formand, fru næstformand, mine damer og herrer! Der er ikke så meget andet tilbage for mig at gøre end at takke mine kolleger i Retsudvalget og de andre udvalg for deres tætte samarbejde. Jeg vil også takke alle dem, som arbejdede sideløbende med udvalget og hjalp mig med dette meget komplicerede og vanskelige spørgsmål. Det glæder mig meget, at det er lykkedes os at indgå en aftale med Rådet om dette spørgsmål, og jeg håber, at vi kan gennemføre processen ved førstebehandlingen. Jeg vil også gerne give udtryk for mit håb om, at denne proces vil fortsætte med samme rytme og tempo, hvad angår det andet og fjerde omnibusforslag - det fjerde er muligvis noget sværere og mere drilsk. Der er allerede indledt forhandlinger, og jeg har stor tiltro til, at der er gode chancer for at afslutte processen ved udgangen af året eller endnu før, og den officielle proces kan begynde.
<P>
Lissabontraktaten indfører dette system i forbindelse med afledt ret, men det ville have været forkert at spilde to år uden komitologiproceduren. Jeg er overbevist om, at Parlamentet har behov for denne læringsproces. Det skal lære, hvordan det skal håndtere disse spørgsmål. En taler nævnte, at det er afgørende, at vi selv er i stand til at skelne mellem vigtige og ikkevigtige spørgsmål. Den lovgivende myndigheds rolle er i virkeligheden at koncentrere sig om de afgørende spørgsmål, og derfor må den også uddelegere visse beføjelser til den udøvende myndighed, med andre ord til Kommissionen, men vi må bevare muligheden for og retten til at kontrollere de gennemførelsesforanstaltninger, denne udarbejder. De fremsatte kommentarer er blevet indarbejdet i forslagene. Mange tak for Deres opmærksomhed, og jeg ønsker Parlamentet, Kommissionen og Rådet al mulig held og lykke med at udføre de opgaver, som stadig skal gøres, eftersom denne lovgivning er nummer nogle og tres, og størstedelen af retsakterne stadig skal behandles, og jeg håber, at spørgsmålet kan løses i løbet af anden halvdel af året.
<SPEAKER ID="479" NAME="Formanden">
Forhandlingen under ét er afsluttet.
<P>
Afstemningen finder sted onsdag den 18. juni 2008.
