<CHAPTER ID=1>
Valg af formand
<SPEAKER ID=1 NAME="Formanden">
Vi går nu i henhold til bestemmelserne i forretningsordenen over til valg af formand. Kuverter og stemmesedler er omdelt. I overensstemmelse med de i forretningsordenen fastsatte betingelser har jeg, som det allerede blev bekendtgjort i går, modtaget følgende kandidaturer: Hr. Gil-Robles Gil-Delgado, fru Lalumière. Jeg gør opmærksom på, at i henhold til artikel 14 i forretningsordenen skal en af kandidaterne i de tre første valgrunder opnå absolut flertal af de afgivne stemmer for at blive valgt. Blanke eller ugyldige stemmesedler anses for ikke-afgivne stemmer. Første valgrunde er åbnet.
<P>
(Medlemmerne af Europa-Parlamentet gik til valgurnerne)
<P>
(Mødet udsat kl. 10.30 og genoptaget kl. 11.45)

<SPEAKER ID=2 NAME="Formanden">
Jeg anmoder alle om at indtage deres pladser. Mine damer og herrer, resultatet af formandsvalget foreligger nu. Valgresultatet er:
<P>
Antal deltagere i afstemningen: 548 Blanke eller ugyldige stemmesedler: 33 Afgivne stemmer: 515
<P>
Dermed er det absolutte flertal 258.
<P>
Hr. Gil-Robles Gil-Delgado: 338 stemmer.
<P>
(Kraftigt og vedvarende bifald) Fru Lalumière: 177 stemmer.
<P>
(Kraftigt bifald)
<SPEAKER ID=3 NAME="Formanden">
Hr. formand, til lykke med valget. Jeg ønsker Dem Guds velsignelse og succes med Deres arbejde. De bedes venligst indtage formandens plads.
<P>

<SPEAKER ID=4 NAME="Formanden">
Mine damer og herrer, højtærede kolleger, før jeg i overensstemmelse med traditionen takker Dem for den tillid, De har vist mig, vil jeg tillade mig at henlede opmærksomheden på denne blå sløjfe. Det er et symbol indført af de kræfter, der i Baskerlandet går ind for fredelig sameksistens og frihed, og som på det kraftigste fordømmer ETA's kriminelle voldshandlinger.
<P>
Som nyvalgt formand vil jeg sige, at denne sløjfe afspejler holdningen i Europa-Parlamentet, som igen og igen udtrykker sin støtte til dem, der uberettiget er udsat for frihedsberøvelse, og kræver, at alle, der i og uden for Den Europæiske Union undertrykker, myrder, bortfører og torturer, ophører med denne adfærd. Det må nødvendigvis være mit første store ønske.
<P>
Når dette er sagt, er det mig en kær pligt at takke de medlemmer, der har stemt på mig, for den tillid, de har vist mig; til dem, der ikke har stemt på mig, vil jeg sige tak for deltagelsen i valget, og en særlig tak retter jeg til fru Lalumière, som endnu en gang med sin vanlige elegante optræden og det fornemme resultat, hun har opnået, har vist, at den prestige, hun nyder, er velfortjent.
<P>
(Bifald) Endvidere retter jeg en dybfølt tak til aldersformanden for hans bevægende ord. Jeg vil bestræbe mig på at leve op til dem.
<P>
Mine damer og herrer, jeg må også have lov til at udtrykke min taknemmelighed over for alle dem, jeg har haft den fornøjelse at samarbejde med i mit faglige og politiske liv, for alt, hvad de har lært mig om pligtopfyldenhed. Der har været så mange af dem både i og uden for Parlamentet, at jeg umuligt kan nævne dem alle. Men jeg må dog nødvendigvis rette en særlig tak til min forgænger, hr. Hänsch, for hans store indsats i Europa-Parlamentets tjeneste og for den elskværdighed og tålmodighed, hvormed han evnede at få alle os, der havde den glæde og ære at arbejde sammen med ham i Parlamentets ledelse, til at fungere som en gruppe.
<P>
(Bifald) Mine damer og herrer, en særlig plads tilkommer min hustru og min mor. Begge er de gift med politikere og har som så mange andre i samme situation delt glæder og sorger, medgang og modgang og altid vist et uvurderligt eksempel på retlinethed og omtanke, styrke og mådehold. At undlade at nævne dem ville være utilgiveligt.
<P>
(Bifald) Lige så utilgiveligt ville det være, om jeg ikke benyttede lejligheden til at takke for den støtte, jeg har fået fra pårørende og venner - politiske og personlige - hvoraf nogle har vist mig den ære at dele dette glædens øjeblik med mig. Også medierne vil jeg takke for den opmærksomhed, hvormed de har fulgt denne kampagne.
<P>
Endelig vil jeg takke for den arv, vi har modtaget fra de mænd og kvinder, der i den lange mørke nat, som en overgang havde sænket sig over mit fædreland, forblev tro mod deres overbevisning og kæmpede imod Francos styre. De har til min generation videregivet idealet om et forenet Europa, demokratiske værdier og social retfærdighed.
<P>
(Kraftigt bifald) Som søn og discipel af en af disse mænd og vidne til den indsats, de risici og de ofre, som denne lange kamp krævede af så mange, kan jeg forsikre de ærede medlemmer, at jeg vil udøve mit hverv som Europa-Parlamentets formand i den ånd, som disse mænd og kvinder har præget så dybt i mig, - i stadig bevidsthed om at stå i folkets tjeneste. Mange tak.
<P>
(Vedvarende bifald)
<SPEAKER ID=5 LANGUAGE="EN" NAME="Green">
Hr. formand, på PSE-Gruppens vegne vil jeg gerne lykønske Dem med valget til formand for Parlamentet. De overtager formandsposten på et tidspunkt, hvor der følger et stort ansvar med set i lyset af de begivenheder, der vil præge Den Europæiske Union de næste år. De har også noget at leve op til med den fremragende indsats, som min gode kollega, Klaus Hänsch, har gjort.
<P>
Jeg blev netop spurgt af pressen, hvad jeg forventer af Parlamentets formand. Jeg vil gerne gentage, hvad jeg svarede, da jeg tror, De i høj grad er i stand til at opfylde mine forventninger, og i den fløj af Parlamentet, som jeg tilhører, ser vi frem til dette. Mit svar var, at jeg forventer, at Parlamentets formand udøver sit hverv med hæderlighed. Det tror vi, De vil gøre. Jeg sagde også, at vi forventer, at Parlamentets formand gør alt, hvad han kan, for at føre Parlamentets krav ud i livet, især i forbindelse med regeringskonferencen. Også dette ved vi og forventer vi, at De gør.
<P>
For det tredje forventer jeg af formanden for Europa-Parlamentet, at han gør Parlamentet mere nærværende og tilgængeligt for befolkningen i Den Europæiske Union ved at gøre det mere brugervenligt og befolkningsvenligt. Dette ved og forventer vi, at De vil gøre. Vi ønsker Dem held og lykke, og såfremt De handler i overensstemmelse med disse tre opfordringer, hvilket jeg ved, De vil gøre, har De vor fulde støtte. Vi håber og forventer, at De selv vil føle tilfredsstillelse og glæde ved udførelsen af den opgave, De har påtaget Dem, og ønsker Dem held og lykke.
<P>

<SPEAKER ID=6 LANGUAGE="NL" NAME="Martens">
Hr. formand, for vor gruppe er valget af Dem som formand for Europa-Parlamentet et meget bevægende øjeblik. Vi har altid beundret Deres hæderlighed, og derfor mener vi, er vi overbeviste om, at De i lighed med Klaus Hänsch vil være en fremragende formand for nærværende Europa-Parlament. Europa-Parlamentet bærer i særdeleshed efter Fællesakten og Maastricht-traktaten et meget konkret ansvar med hensyn til den europæiske integrationsproces. De, som har valgt Dem, og vi har ikke lagt skjul på, at der forelå en konsensus desangående mellem den socialdemokratiske gruppe og PPE-gruppen, har valgt Dem af den grund, at De også vil være personifikationen af denne vilje til videre integration og Parlamentets ansvar desangående. Ligeledes er vi bevægede, fordi De, som De har mindet om, har været med til på hæderlig vis at gennemføre demokratiseringen i Deres eget land. Jeg har personlig kendt Deres far fra meetings i Madrid i 70'erne. Vi er særdeles lykkelige, og vi er også overbeviste om, at de, som har valgt Dem frem for den anden kandidat, fru Lalumière, vil synes om Dem som en hæderlig, korrekt og meget dygtig formand.
<P>
På PPE-gruppens vegne ønsker jeg Dem held og lykke og megen succes som formand for Europa-Parlamentet i de afgørende måneder forud for regeringskonferencen og forhåbentlig med gennemførelsen af denne konferences positive resultater.
<P>

<SPEAKER ID=7 LANGUAGE="FR" NAME="Pasty">
Hr. formand, på Gruppen Union for Europas vegne vil jeg gerne ønske Dem hjertelig tillykke med valget, som vi glæder os meget over. Deres personlighed, Deres retskaffenhed, Deres status som fremragende jurist, det personlige mod, som De udviste i en vanskelig periode af Deres lands historie, er for os garantier for succes i det fremtrædende hverv, som De nu skal udøve.
<P>
Men De vil kunne forstå, hr. formand, at når jeg tager ordet efter formanden for Den Socialdemokratiske Gruppe og formanden for PPE-Gruppen, giver jeg kraftigt udtryk for den følelse af frustration, som alle de øvrige grupper i Parlamentet føler over udpegelsen af kandidater til tillidsposterne i Parlamentet. Siden 1989 har der eksisteret en gensidig aftale mellem de to største grupper i Europa-Parlamentet, som garanterer, at de får valgt formanden allerede ved første runde, hvorved eventuelle kandidater fra de andre grupper reduceres til en ren statistrolle. Det betyder, at det faktiske valg ikke finder sted i Parlamentet som helhed, men inden for de to største grupper i henhold til en aftalt vekselvirkning.
<P>
Inden for de to største grupper er det endvidere de største delegationer, som afgør afstemningsresultatet, hvilket har den konsekvens, at valgets faktiske rolle begrænses yderligere. Dette system blev så til overflod udvidet yderligere i 1994 til at omfatte valg af kvæstorer, hvorved alle andre grupper end de to største blev frataget muligheden for at få valgt en kvæstor. Et sådant system sætter seks ud af otte politiske grupper ud af spillet, i udtrykkets ballistiske betydning, som ikke desto mindre omfatter 40 % af Parlamentets medlemmer.
<P>
(Bifald) Et sådant system medfører endvidere, at medlemmer fra de mindre lande afskæres fra at indtage tillidshverv i Parlamentet, hvilket ikke er i overensstemmelse med den europæiske etik, i henhold til hvilken alle stater har de samme rettigheder her i Parlamentet.
<P>
Derfor vil jeg med det samme fremsætte følgende anmodning over for Dem, hr. formand: med udgangspunkt i den moralske myndighed, som Deres valg har givet Dem, anmoder jeg Dem om i samråd med alle gruppeformændene at tage initiativ til at finde frem til en procedure, som ikke viderefører det nuværende system, hvor man ved at have villet tilrettelægge det interne demokrati alt for godt er endt med at kvæle det. Det ville rent faktisk være paradoksalt, hvis Europa-Parlamentet, som konstant fordømmer det demokratiske underskud, der præger de europæiske institutioners funktion, selv bidrager til at forværre det gennem sine egne interne procedurer.
<P>
Ud fra samme tankegang om at udligne det demokratiske underskud i de europæiske institutioner vil jeg med det samme fremsætte yderligere to anmodninger, hr. formand. Den første går ud på, at De nøje skal overvåge, at de beslutninger, der træffes af Parlamentets politiske organer, det vil sige Præsidiet og Formandskonferencen, gennemføres nøjagtigt og øjeblikkeligt af administrationen, hvilket ikke altid har været tilfældet tidligere. Den anden drejer sig om, at De tager initiativ til at styrke det allerede eksisterende samarbejde med alle de nationale parlamenter, som bør udbygges yderligere. Vi deler jo den demokratiske legitimitet med dem, som vælges ved direkte valg. Kunne man ikke forestille sig nye assiser som dem, vi afholdt for nogle år siden i Rom, med repræsentanter for de nationale parlamenter i Unionen.
<P>
Hr. formand, jeg kan forsikre Dem for, at De i Deres daglige virke vil få vores gruppes støtte, og ved gennemførelsen af de reformer, vi lægger vægt på, kan De trygt regne med os. Held og lykke, hr. formand!
<P>
(Bifald)
<SPEAKER ID=8 LANGUAGE="NL" NAME="De Vries">
Hr. formand, det er mig en glæde på min fuldtallige gruppes vegne at ønske Dem tillykke og at gratulere Dem med denne høje udnævnelse.
<P>
Hr. formand, vi kender Dem som en hæderlighedens mand, fru Green og hr. Martens har allerede sagt det, og som et meget engageret menneske. Jeg stoler helt og fuldt på, at De på denne nye post vil være formand for hele Parlamentet, for alle parlamentsmedlemmer uanset nationalitet eller tilhørsforhold til en gruppe. Da jeg indtrådte i vor gruppe, hr. formand, sagde De, at De var et frit menneske. Jeg tror ikke, sagde De ved den lejlighed, at jeg opstiller én gang til. Jeg er altså fri og uafhængig. Hr. formand, det kommer til at være to af Deres vigtigste kvaliteter i Deres embedsførelse. Europa-Parlamentet har brug for en formand, der udstråler uafhængighed og den dertil knyttede kraft. Europa har brug for en formand for Europa-Parlamentet med visioner, der udstråler uafhængighed og kraft. Deres hverv, hr. formand, er et af de smukkeste, der findes i europæisk politik. Thi Europa-Parlamentet og De i særdeleshed personificerer vore folks vilje til tolerance og vilje til forsoning. Vær derfor vor tolk hos regeringscheferne for at denne vilje til forsoning, denne vilje til tolerance og denne vilje til samarbejde bedre kan klinge igennem. Vi anmoder Dem, hr. formand, om at advokere for vore vælgeres interesser, disse vore vælgere, der på regeringskonferencerne så ofte betragtes som quantité négligable . Vi anmoder Dem om at gøre Dem til talsmand for vore bekymrede borgere, hvoraf 20 millioner er arbejdsløse i dette Europa. Vi anmoder Dem om at gøre Dem til talsmand for vor befolknings håb om ét Europa, Vest og Øst, et Europa, der enigt danner front mod vor tids svøber, arbejdsløshed, kriminalitet, miljøforurening, racisme, nationalisme. Men, hr. formand, frem for alt anmoder vi Dem om at være modig nok til at kalde tingene ved deres rette navn, til ikke at indskrænke Dem til business as usual , men til at være et af de to mennesker, som i borgernes øjne legemliggør Europa, De og formanden for Kommissionen, De er begge Mister Europe . Jeg er overbevist om, at De vil være dette embede værdig.
<P>
Jeg slutter, hr. formand, med en advarsel. En advarsel til mine venner og kolleger i de to store grupper. Næsten en tredjedel af Europa-Parlamentets medlemmer har ved dette valg på den ene side afgivet en proteststemme og på den anden side hyldet fru Lalumière for hendes mod ved at lade sig opstille som kandidat. De er nødt til at gøre Dem klart, kære kolleger, De er nødt til at gøre Dem klart, at kvintessensen af et demokrati ikke er reglen om, at det er flertallet, der bestemmer. Kvintessensen af et demokrati ligger i, hvordan flertallet omgås mindretal, og jeg anmoder Europa-Parlamentet om at være sig denne tradition bevidst. Kære kolleger, vi bærer ansvaret for at være denne verdensdels demokratis talerør, hvilket også burde omfatte den måde, Europa-Parlamentet fungerer på internt.
<P>
Hr. formand, vi sætter vor lid til Dem, vi sætter vort håb til Dem, vi ønsker Dem et formandskab præget af humor, visdom og mod.
<P>

<SPEAKER ID=9 LANGUAGE="ES" NAME="Puerta">
Hr. formand, indledningsvis vil jeg på hele gruppens vegne sige til lykke med valget som formand og tilsige Dem vores støtte til at videreudvikle impulserne fra hr. Hänschs formandsperiode, som vi finder positive. Mine ord har kun en ringe, men måske også dobbelt vægt, for så vidt som jeg er formand for en af mindretalsgrupperne i Parlamentet; vi har lyttet til udtalelserne fra de to kandidater, såvel fra den, der er blevet valgt til formand, som fra den anden fremragende kandidat, fru Catherine Lalumière. Vi har lyttet til kandidaterne og dialogeret med dem og besluttet at give gruppens medlemmer fuld stemmefrihed. Der var således tale om en fri og velovervejet og formodentlig delt stemmeafgivning. I vores gruppe har nogle af os stemt på den kandidat, der blev valgt, andre har stemt på fru Lalumière, og på baggrund af en sådan pluralistisk praksis mener jeg, at vi med en vis ret kan kritisere valgsystemet, som også er blevet kritiseret i andre indlæg. Det er en model, som i alt for høj grad på forhånd afgør, hvem der kan blive valgt til formand for Parlamentet. Det er en model, der indebærer en automatisk vekslen mellem de to store flertalsgrupper. Vi må arbejde mere med fortolkningen af artikel 14 for i højest mulig grad at sikre, at EuropaParlamentets formand vælges ved et egentligt valg, som kan være ham til maksimal støtte i det politiske hverv som højeste repræsentant for de europæiske borgere.
<P>
Men som formand for GUE/NGL-Gruppen må jeg også gøre opmærksom på, at vores stemmeafgivning har været fri, hemmelig og ansvarsbevidst, og at den valgte kandidat opnåede flertal i første valgrunde. Jeg vil i det følgende tillade mig at tale ud fra mine særlige erfaringer som spanier, hvilket jeg håber, mine gruppefæller, der repræsenterer mange forskellige nationaliteter, kan acceptere.
<P>
Som spanier har jeg lagt stor vægt på hr. Gil-Robles' politiske og erhvervsmæssige curriculum vitae. Som repræsentant for den spanske venstrefløj bevidner jeg her i denne den højeste europæiske repræsentations mødesal, at hr. Gil-Robles aktivt deltog i kampen mod det 40 år lange frankistiske diktatur, såvel fra sit eksil som inden for Spaniens grænser.
<P>
Men dette er ikke nok til at blive valgt til formand for Europa-Parlamentet. Som medlem af Parlamentet og gruppeformand har jeg personligt kendskab til hr. Gil-Robles' arbejde som formand for Udvalget om Institutionelle Spørgsmål og som næstformand i Parlamentet, der er en dimension af hans mangeårige engagement i den europæiske føderale bevægelse - efter min mening ud fra en kritisk proeuropæisk holdning - som sætter mennesket i centrum for den europæiske opbygning.
<P>
På denne baggrund vil jeg - ganske kort, da gruppeformændene ikke skal tage ordet ud af munden på den nyvalgte formand, som i morgen selv vil holde sin politiske formandstale - sige, at vort tilsagn om støtte og vore lykønskninger skal ses i sammenhæng med de to anmodninger, jeg nu vil rette til ham: for det første at han repræsenterer Parlamentet med værdighed og effektivitet over for andre institutioner. Tiden er nu kommet, hvor Europa-Parlamentet skal gøre sin rolle klar i forbindelse med den vanskelige europæiske opbygning, hvor der skal betales forskellige socioøkonomiske og politiske fakturaer, hvis det skal lykkes at skabe tilnærmelse mellem alle europæiske folk og institutioner. For det andet anmoder jeg Dem om, at De bestræber Dem på at fremme borgernes deltagelse i beslutningsprocessen og bringe Parlamentet nærmere til borgerne, og at vi undlader at drive propaganda eller fremkomme med indbyrdes modstridende oplysninger, således at vi kan regne med, at den europæiske befolkning står bag os uanset nationalitet, opfattelse af Europas fremtid eller politisk-ideologiske synspunkter.
<P>
Da jeg ved, at den nyvalgte formand ikke har sekteriske tendenser, er jeg sikker på, at han også vil lade de politiske grupper, som har andre meninger end han selv, komme til orde. Vi ønsker ham endnu en gang til lykke og tilsiger ham støtte til at løse opgaven. Held og lykke til formanden, Parlamentet og Den Europæiske Union.
<P>

<SPEAKER ID=10 LANGUAGE="DE" NAME="Roth">
Hr. formand, hr. nyvalgte formand, der er allerede blevet sagt mange og rigtige ord. For at gøre de stærke mænd her bag mig en tjeneste vil jeg fatte mig i korthed. På min gruppes vegne gratulerer jeg Dem hjerteligt med dette valg! Jeg håber, at De for det første får gennemført navnlig én ting, nemlig i disse regeringskonferencetider at give Europa-Parlamentet en selvstændig profil, en selvstændig profil, som klart og tydeligt adskiller sig fra nationale regeringsinteresser. Vi ønsker Dem styrke dertil. Til gengæld får De vor støtte til, at De handlekraftigt repræsenterer vore interesser, denne demokratisk valgte forsamlings interesser mod renationaliseringen af politikken, mod Rådets forsøg på at få øgede beføjelser og mod det hemmelighedskræmmeri, som Rådet også i Den Europæiske Union jo så gerne omgiver sig med.
<P>
For det andet håber jeg, hr. formand, at De virkelig fremskynder de nødvendige indre reformer i Europa-Parlamentet, de indre reformer, vi har så hårdt brug for! Vi ved, at det ikke er særlig nemt, men disse reformer er påkrævede! De har at gøre med vor troværdighed og med gennemskueligheden i Europa-Parlamentet. Lad os derfor være modige og offensive! Vi har ikke nødig at skjule os! Vi har god tid, to og et halvt år endnu. Lad os begynde på det med det samme!
<P>
For det tredje - det har nogle kolleger allerede nævnt - håber jeg, at De agter og ærer princippet om EuropaParlamentets indre demokrati, at De respekterer de forskellige politiske grupper og giver dem plads til også at give udtryk for disse forskelle mod de lejlighedsvise forsøg fra disse to talstærke blokke på at skubbe mindre, men alligevel væsentlige og vigtige anderledes politiske opfattelser til side.
<P>
For det fjerde - og nu vender jeg mit blik lidt bort fra Dem - vil jeg gerne takke fru Lalumière hjerteligt, fordi hun kandiderede, fordi hun var modig nok til at kandidere. Det var for os og for mig et tegn på indre demokrati!
<P>
Jeg er overbevist om, at det udmærkede resultat, hun opnåede, var udtryk for utilfredshed i Europa-Parlamentet med den valgte fremgangsmåde, nemlig på forhånd at underhandle om formandsposten i de store blokke og betragte de mindre grupper som en slags statister i Europa-Parlamentet. Det har ikke noget med demokrati at gøre! Demokrati i Europa-Parlamentet skal også betyde, at kvinder kan få en sådan post!
<P>
(Bifald) Demokrati i Europa-Parlamentet skal betyde, at medlemmer fra alle Den Europæiske Unions medlemslande har mulighed for at besætte denne post, og demokrati i Europa-Parlamentet skal endvidere betyde, at medlemmer af forskellige politiske grupper kan få denne post. Jeg takker endnu en gang fru Lalumière, fordi hun udsendte dette signal!
<P>
Nu kigger jeg igen på Dem. Jeg lover Dem vor støtte. Jeg lover Dem en meget stridbar forbindelse, en meget stridbar, en meget solidarisk forbindelse, meget kampglad, med forskellige opfattelser, men altid med det fælles mål at gøre alt for at imødegå enhver form for racisme, antisemitisme og fremmedhad og gå ind for øget demokrati i Den Europæiske Union.
<P>
(Bifald)
<SPEAKER ID=11 LANGUAGE="FR" NAME="Lalumière">
Hr. formand, som formand for Gruppen Europæisk Radikal Alliance vil jeg også gerne ønske Dem tillykke med valget og ønske Dem held og lykke.
<P>
Jeg er overbevist om, at De bliver en objektiv formand, åben og tolerant og med respekt for mindretallene i Parlamentet. Men de stemmer, der gik til mig, som jo langt overstiger antallet af medlemmer i min gruppe, er udtryk for utilfredshed og protest, ikke mod Dem, hr. formand, men mod et system, som i årenes løb er blevet mere og mere stift, tungt, og rent faktisk i strid med demokratiets spilleregler. Jeg mener, at dette budskab må frem. Det var i øvrigt også formålet med mit kandidatur.
<P>
Jeg var udmærket klar over, hvad resultatet af afstemningen ville blive, men jeg mente og mener stadig, at det er nødvendigt at reformere reglerne, ikke kun i teksterne, men også i den praksis, der er opstået i de senere år. Efter at have lyttet til for eksempel vores kollega hr. Pasty kan jeg konstatere, at utilfredsheden også kan spores hos de kolleger, der stemte for Dem. Det betyder, at der findes et reelt problem, og jeg vil gerne appellere til de to store gruppers klogskab, og ligeledes til Deres klogskab, hr. formand, således at vi hurtigst muligt kan komme i gang med en reform af systemet.
<P>
For indeværende vil jeg ønske Dem al mulig succes, både for Deres egen skyld, hr. formand, for Europa-Parlamentet, som har brug for at konsolidere sin politiske rolle på den internationale scene, og jeg ønsker Dem også al mulig succes for Den Europæiske Unions skyld, som har brug for repræsentanter, der med autoritet kan forsvare Den Europæiske Unions ry over hele verden.
<P>

<SPEAKER ID=12 NAME="Bonde">
Hr. formand, jeg vil også gerne sige til lykke med valget som formand på vegne af mine kolleger i Gruppen af Uafhængige for Nationernes Europa. Jeg kan tilsige en del af Maastricht-oppositionens loyale støtte, ikke til Maastricht II-traktaten, men til en demokratisk debat om den mellem alle standpunkter her i Parlamentet og til demokratiske spilleregler omkring debatten, så både decentralister og centralister, forbundsstatstilhængere og tilhængere af parlamentarisk demokrati kan få en fair og åben debat med lige mange midler til de forskellige standpunkter og derefter en demokratisk afgørelse med folkeafstemninger i de forskellige lande. Jeg tilsiger også min støtte til at få ryddet op i diæter og rejsegodtgørelser og til at skabe demokrati og fairness i Parlamentet selv, herunder en nødvendig reform af d'Hondt-systemet, således at de to store grupper PPE og PSE kan få nøjagtigt den andel af formandsposter og næstformandsposter, som de har medlemmer til, og således at den andel, som de små grupper under ét er berettiget til, også tildeles de små grupper, som så kan fordele denne andel indbyrdes. Fremgangsmåden med at lave d'Hondt-grupper med så små opdelinger, at der ikke bliver noget til de mindre grupper, er dybt udemokratisk, og jeg håber, at De netop med Deres fortid som deltager i kampen mod en mangel på demokrati i Spanien er den person, der er i stand til at sætte demokratiske og fair spilleregler igennem over for de store grupper.
<P>
I dag er det jo desværre sådan, at De ikke er blevet valgt alene på Deres personlige kvaliteter. Jeg ville gerne kunne have lykønsket Dem med et valg, der var foregået på den måde, men måden, hvorpå De er blevet valgt, er jo kendt fra en anden verden end folkevalgtes forsamlinger. Det er jo en metode, som er kendt fra forretningsverdenen under navnet »holdingselskab«. Man tager de to største undergruppers støtte i de to største grupper, og så har man med et mindretal af medlemmer en afgørelse, som ikke nødvendigvis er i overensstemmelse med medlemsflertallets ønsker. Den holdingselskabsmodel hører ikke hjemme i en forsamling af folkevalgte, og jeg vil håbe, at vi næste gang kan få en anden demokratisk valgmetode, så De f.eks. vil kunne blive valgt også på baggrund af Deres personlige kvaliteter. I dag er det jo sådan, at vi må overlade det til lodtrækning og notarius publicus, hvis ethvert medlem skal have samme chance for at blive valgt til Deres post.
<P>
Men velkommen til jobbet som formand for Parlamentet. Jeg opfatter Dem som vores alles fælles tillidsmand, og jeg tilsiger min gruppes støtte til arbejdet i de næste 2 1/2 år.

<SPEAKER ID=13 LANGUAGE="FR" NAME="Le Pen">
Hr. formand, mine damer og herrer, jeg tager ordet i min egenskab af formand for min gruppe, som ikke er anerkendt som en sådan, fordi der ikke er tilstrækkelig mange medlemmer, men jeg vil gerne fortælle Dem, hvor meget vi lægger vægt på de forpligtelser, De har indgået over for Parlamentet.
<P>
Det store antal stemmer, som fru Lalumière fik, er imidlertid, hvilket mange talere har været inde på, udtryk for en dyb frustration her i Parlamentet. Det er sikkert, at den indforståethed, som har indfundet sig mellem de to store grupper, som burde være naturlige konkurrenter her i Parlamentet, ødelægger fornemmelsen af, at vores institution fungerer korrekt. Og jeg vil gerne minde om, at alle Parlamentets medlemmer har samme værdighed og samme rettigheder i kraft af deres vælgere. De parlamentariske grupper er i grunden procedureinstrumenter for at sikre, at Parlamentet fungerer korrekt, men det store antal løsgængere fratages denne ret til at udtrykke deres vælgeres ønske.
<P>
Det er grunden til, at vi har fundet det vigtigt, på trods af at vi værdsætter Dem personlig, at markere vores uenighed i denne metode ved at stemme for fru Lalumière og målet med hendes kandidatur. Jeg bemærker, at det håb, man kunne have næret om bedre betingelser for demokratiet, er blevet ødelagt af den fordeling af delegationer og udvalg, som vi har fået meddelelse om. Jeg skal komme med et enkelt eksempel. I vores gruppe har vi en tidligere universitetsdekan, som er professor i japansk civilisation og japansk. Han var medlem af Delegationen for Forbindelserne med Japan. Han er nu lukket ude. Det virker ikke som noget bevis på et velfungerende system og vilje til demokrati.
<P>
Imidlertid glæder vi os over valget af Dem, hr. formand, der er jo tradition for høflighed, idet vi håber, at De vil udvise samme omsorg for alle Parlamentets medlemmer uanset nationalitet og politisk holdning. Det er ikke nogen hemmelighed, at vi er modstandere af et føderalt Europa og tilhængere af et konføderalt Europa. Vi mener, at det skal være muligt at udtrykke denne holdning her.
<P>

<SPEAKER ID=14 NAME="Santer">
Hr. formand, mine damer og herrer, på Kommissionens og på egne vegne vil jeg ligeledes ønske Dem hjertelig tillykke med valget som formand for Europa-Parlamentet. De efterfølger Klaus Hänsch, en stor formand, som jeg også vil rette en varm og dybfølt tak til for en effektiv, beslutsom og modig indsats som formand.
<P>
Hr. formand, De er netop blevet valgt til Deres høje hverv på et tidspunkt, hvor Den Europæiske Union skal tage store udfordringer op. Deres mandat fører Dem frem til de kommende valg til Europa-Parlamentet i 1999, hvor alle Europas borgere skal vælge medlemmer til Europa-Parlamentet. Et Europa, der er tæt på sine borgere, det er vores ambition, det er vores ønske. Og jeg er sikker på, at på Deres initiativ vil Europas borgere kunne identificere sig med denne institution, som skal stå i centrum af opbygningen af et demokratisk Europa.
<P>
Hr. formand, i udøvelsen af Deres mandat kan De hele tiden være forvisset om, at Kommissionens medlemmer og dens formand trofast, loyalt og direkte vil støtte Dem og samarbejde med Dem.
<P>

<SPEAKER ID=15 LANGUAGE="EN" NAME="Green">
Hr. formand, det er mig magtpåliggende at kommentere nogle af de taler, vi har hørt her i dag, da der er folk i tilhørerlogen og presse til stede, som har overværet nogle temmelig usædvanlige tolkninger af det repræsentative demokrati her i dag.
<P>
Jeg er nødt til at sige, at når de to store grupper accepterer anvendelsen af det d'hondtske system og frivilligt giver Parlamentets mindre grupper andre indrømmelser, bliver de....
<P>
(Tilråb) Vi må vente, til folk er holdt op med at råbe.

<SPEAKER ID=16 NAME="Formanden">
Mine damer og herrer, ligesom jeg respekterer Deres meninger, bedes De udvise respekt for andres meninger. Fortsæt venligst, fru Green.

<SPEAKER ID=17 LANGUAGE="EN" NAME="Green">
Parlamentets to største grupper har allerede givet de små grupper betydelige indrømmelser. Med alle de drøftelser, vi har haft de sidste uger, skuffede det mig, at de øvrige gruppeformænd ikke nævnte denne kendsgerning i deres taler.
<P>
Jeg vil også sige, at det i et parlamentarisk demokrati er flertallet i det pågældende parlamentet, der afgør, hvem der skal have formandsposten. Det har også været det gældende princip i dag.
<P>
Til sidst vil jeg sige, specielt til hr. Pasty, at han, da han kom med sine tal, som var temmelig misvisende, tydeligvis ikke havde set, hvilke kandidater der er opstillet, især af min gruppe, for så havde han bemærket, at vi har afstået det ene af de tre kvæstorkandidaturer, vi har, til en af de små grupper og vil støtte en kandidat fra GUE-Gruppen. Og da De talte om små delegationer, vil jeg også gøre Dem opmærksom på, at min gruppe opstiller et af de 4 medlemmer af en finsk delegation som kvæstor. Så han har slet ikke ret i, at små delegationer inden for de store grupper nægtes deres rettigheder.
<P>
Jeg gør hermed opmærksom på, at et af de medlemmer, vi opstiller til kvæstorvalget, er finne. Ud fra, hvad hr. Pasty har sagt i sympati for små delegationer, går jeg ud fra, at han og hans gruppe vil give vort finske medlem sin støtte ved kvæstorvalget.
<P>
(Bifald)
<SPEAKER ID=18 NAME="Formanden">
Hr. Martens, der skal ikke indledes en debat om dette spørgsmål. Jeg giver Dem ét minuts taletid i betragtning af de bemærkninger, der er fremkommet.

<SPEAKER ID=19 LANGUAGE="NL" NAME="Magtens">
Jeg var ikke klar over, at det var meningen her at diskutere de grundlæggende regler, der finder anvendelse i dette Parlament, og som ikke giver udtryk for flertalsgruppernes diktatur, tværtimod. Vi anvender ikke the winner takes it all -systemet, vi anvender princippet om forholdsmæssig repræsentation med hensyn til mandaternes fordeling på de enkelte grupper, og den stemme, vi om lidt vil afgive ved valget af Parlamentets næstformænd, beviser dette, idet også kandidater fra mindre grupper vil få en chance på grund af aftaler de enkelte grupper imellem. Jeg vil altså mene, at det ikke sømmer sig at forkaste dette princip, der går ud på, at mindre grupper og inden for grupperne mindre delegationer får en plads. Vi har altid sagt, at vi er åbne for en ændring af Parlamentets regler, men jeg vil nu alligevel understrege det forhold, at vi her i dette multikulturelle Parlament med folkevalgte fra 15 medlemsstater anvender et system, der er retfærdigt og forholdsmæssigt, og som følgelig efter min mening i modsætning til andre systemer er den bedste metode for Parlamentet.

<SPEAKER ID=20 NAME="Formanden">
Mine damer og herrer, vi kan ikke blive ved med at kredse om dette spørgsmål. Traditionelt anvendes denne talerrunde til officiel lykønskning af den nyvalgte formand. Naturligvis kunne den nyvalgte formand ikke afbryde de talere, der kritiserede selve den metode, efter hvilken han er blevet valgt, og det gjorde han da heller ikke. Men jeg kan ikke acceptere yderligere afvigelser fra dagsordenen, hvis næste punkt er valg af næstformænd. Jeg erklærer derfor denne talerrunde for afsluttet, og med de ærede medlemmers tilladelse går vi nu over til valget af næstformænd.

<CHAPTER ID=2>
Valg af næstformænd
<SPEAKER ID=21 NAME="Formanden">
Næste punkt på dagsordenen er valg af næstformænd.
<P>
Jeg har modtaget følgende kandidaturer:
<P>
hr. Anastassopoulos hr. Avgerinos hr. Capucho fru Fontaine hr. Gutiérrez Díaz hr. Haarder fru Hoff hr. Imbeni hr. Marinho hr. Martin fru Péry hr. Podestá fru Schleicher hr. Verde i Aldea.
<P>
Kandidaterne har meddelt mig, at de opretholder deres kandidatur.
<P>
(Afstemning foretoges) Vi går nu over til optællingen af stemmesedlerne.
<P>
Resultatet af optællingen vil blive meddelt kl. 15.00.
<P>
(Mødet udsat kl. 12.55 og genoptaget kl. 15.00)
<SPEAKER ID=22 NAME="Formanden">
Resultatet af første valgrunde ser således ud:
<P>
Antal deltagere i afstemningen: 544 Blanke eller ugyldige stemmesedler: 51 Afgivne stemmer: 493 Absolut flertal: 247
<P>
Stemmefordeling:
<P>
Anastassopoulos: 296 Avgerinos: 198 Capucho: 210 Fontaine: 345 Gutiérrez Díaz: 275 Haarder: 187 Hoff: 241 Imbeni: 258 Marinho: 166 David W. Martin: 298 Péry: 303 Podestá: 173 Schleicher: 261 Verde i Aldea: 205
<P>
Fru Fontaine, fru Péry, hr. Martin, hr. Anastassopoulos, hr. Gutiérrez Díaz, fru Schleicher og hr. Imbeni har i den nævnte rækkefølge opnået det absolutte flertal af de afgivne stemmer.
<P>
Jeg ønsker de omtalte kolleger til lykke med valget.
<P>
Da der stadig er syv næstformandsposter at besætte, skal der afholdes en ny valgrunde, men før vi tager hul på den, har hr. Falconer bedt om ordet til forretningsordenen.
<P>
Hr. Falconer har ordet.

<SPEAKER ID=23 LANGUAGE="EN" NAME="Falconer">
Tillykke med valget, hr. formand. Til forretningsordenen: kan De forsikre os om, at stemmeurnerne åbnes samtidig, og at man ikke åbner nogle før andre? Jeg havde nogle problemer med personalet i dag på grund af dette, som jeg nødigt vil have gentaget.

<SPEAKER ID=24 NAME="Formanden">
Mange tak, hr. Falconer. De har ganske ret, og jeg takker Dem for at have henledt opmærksomheden på dette punkt. Jeg anmoder de fem stemmeoptællere, der hver især er ansvarlig for en stemmeurne, om at sørge for, at stemmeurnerne ikke åbnes, før jeg har erklæret valgrunden for åbnet, således at de alle åbnes på samme tid.
<P>
Jeg erindrer om, at hvis de syv resterende næstformænd ikke bliver valgt ved anden valgrunde, er en tredje valgrunde nødvendig, og da vil kandidaturerne fra anden valgrunde være at betragte som opretholdt til de resterende poster. Men hvis der gøres indsigelse herimod, er fristen for indgivelse af eventuelle nye kandidaturer fastsat til kl. 16.45.
<P>
For så vidt angår valget af kvæstorer, foreslår jeg, at fristen for indgivelse af kandidaturer fastsættes til kl. 16.00. Hvis ingen gør indsigelse herimod, fastholdes denne frist.
<P>
(Afstemning foretoges) Jeg anmoder stemmeoptællerne om at gå til mødesal 3 på 2. etage, hvor stemmeoptællingen foregår.
<P>
(Mødet udsat kl. 15.25 og genoptaget kl. 18.00)
<SPEAKER ID=25 NAME="Formanden">
Resultatet af anden valgrunde ser således ud:
<P>
Antal deltagere i afstemningen: 503 Blanke eller ugyldige stemmesedler: 34 Afgivne stemmer: 469 Absolut flertal: 235
<P>
Stemmefordeling:
<P>
Avgerinos: 271 Capucho: 219 Haarder: 205 Hoff: 296 Marinho: 245 Podestá: 199 Verde i Aldea: 275
<P>
Fru Hoff, hr. Verde i Aldea, hr. Avgerinos og hr. Marinho har således opnået det absolutte flertal af de afgivne stemmer, og jeg lykønsker dem med valget.
<P>
Da der stadig er tre pladser at besætte, er en tredje valgrunde nødvendig.
<P>
Mine damer og herrer, i henhold til forretningsordenens artikel 15 kræves det udtrykkeligt, at de to første valgrunder foregår ved stemmesedler. Men dette gælder ikke tredje valgrunde, hvorom det blot hedder, at de resterende pladser besættes med de kandidater, som får flest stemmer. Jeg foreslår derfor at foretage dette valg ved elektronisk og hemmelig afstemning, selvfølgelig dog kun hvis de ærede medlemmer er enige heri.
<P>
(Bifald) Fru Ewing har ordet til forretningsordenen vedrørende dette spørgsmål.

<SPEAKER ID=26 LANGUAGE="EN" NAME="Ewing">
Hr. formand, jeg vil gerne henvise til forretningsordenens artikel 13, stk. 3, der siger: «Ved valg af formand, næstformænd og kvæstorer taget som en helhed må der tages hensyn til en rimelig repræsentation af medlemsstater og politiske retninger«. Sådan som vi er ved at gøre det, vil Præsidiet ikke få nogen repræsentanter fra hverken Nederlandene, Irland, Belgien, Luxembourg, Sverige eller Østrig. Jeg vil derfor bede alle medlemmer overveje, om dette er en fornuftig praktisering af demokrati i Europa. Det er i hvert fald ikke godt nok!

<SPEAKER ID=27 NAME="Formanden">
Fru Ewing, medlemmerne er bekendt med forretningsordenens artikel 13, stk. 3, hvori der står, at »ved valg af formand, næstformænd og kvæstorer taget som en helhed må der tages hensyn til en rimelig repræsentation...«. Det kræves ingenlunde, at hver eneste medlemsstat er repræsenteret i Parlamentets ledelse. Der er tale om et generelt princip, som efterfølgende udmøntes i praksis via en metode, som vedtages med stemmeflertal, altså ifølge en demokratisk vedtaget regel.
<P>
Før vi fortsætter, vil jeg spørge, om der er indsigelser mod anvendelsen af elektronisk afstemning? Det ser ikke sådan ud.
<P>
Vi har tre kandidater - hr. Capucho, hr. Haarder og hr. Podestá - og afstemningen finder sted i denne rækkefølge.
<P>
I overensstemmelse med forretningsordenens artikel 121, stk. 1, 2. afsnit, vil kun positive stemmeafgivelser blive optalt, dvs. det er tasten til venstre, der skal benyttes.
<P>
Jeg anmoder stemmeoptællerne om at komme op til formandsbænken for at følge afstemningen.

<SPEAKER ID=28 LANGUAGE="EN" NAME="Miller">
Hr. formand, har jeg forstået Dem ret, når jeg mener, De sagde om den elektroniske afstemning, at vi kun kan stemme for. I ethvert demokratisk forum kan man vel også undlade at stemme?

<SPEAKER ID=29 NAME="Formanden">
Hr. Miller, jeg takker for Deres bemærkning. Alle medlemmerne kan selvfølgelig anvende en hvilken som helst af de tre taster, de måtte ønske. Men da der blot behøves relativt flertal, vil kun de positive stemmer blive optalt, da det ikke er nødvendigt at optælle og tage hensyn til de øvrige. For at der ikke skal herske nogen tvivl, skal jeg understrege, at man selvfølgelig kan stemme med en hvilken som helst af de tre taster. Men kun de positive stemmer vil blive optalt, da det som nævnt kun drejer sig om at fastsætte rangfølgen mellem de tre kandidater.
<P>
Jeg gør desuden opmærksom på, at hvis de politiske grupper havde indgået aftale om en sådan rangfølge, ville det ikke være nødvendigt at stemme, eftersom antallet af kandidater ikke overstiger antallet af ledige poster, og de tre kandidater således under alle omstændigheder vil blive valgt.

<SPEAKER ID=30 LANGUAGE="DE" NAME="Wolf">
Er det muligt, at en af kandidaterne har fået flere stemmer imod end stemmer for? I så fald er han naturligvis ikke valgt, for flere stemmer imod end stemmer for er ikke noget relativt flertal.

<SPEAKER ID=31 NAME="Formanden">
Hr. Wolf, jeg må bede Dem om at se nærmere på forretningsordenen. Det drejer sig udelukkende om at fastsætte rangfølgen mellem de tre kandidater. Derfor er antallet af relative stemmer fuldstændig ligegyldigt. Hvis valget foretages med hemmelig stemmeseddel, og en kandidat får 3 stemmer, en anden 2 og den sidste 1, er de alle tre under alle omstændigheder valgt. Formålet med afstemningen er ene og alene at fastslå rangfølgen. Men hvis nogen ønsker at gøre indsigelse, anmoder jeg dem om at rejse sig og sige »jeg gør indsigelse herimod«, hvorefter afstemningen automatisk vil blive foretaget med stemmeseddel. Men hvis ingen gør indsigelse mod mit forslag, vil afstemningen, for at spare tid, foregå elektronisk.

<SPEAKER ID=32 LANGUAGE="EN" NAME="Elliott">
Hr. formand, det er ikke første gang, vi har oplevet dette, men noget tyder på, at det er en lidt besynderlig fremgangsmåde, vi har valgt. Det, jeg hører Dem sige, er, at hvis bare kandidaterne kan få en enkelt stemme, dvs. hvis de stemmer på sig selv, er de uden videre valgt. Naturligvis er de opstillet af grupperne, men jeg synes ikke, det er acceptabelt, at man kan vælges til næstformand, hvis et flertal i Parlamentet ikke ønsker dette. Jeg tvivler på, at vi kan gøre mere nu - og jeg er ikke i tvivl om, at De holder Dem strengt til forretningsordenen - men af hensyn til fremtiden synes jeg, vi skal ændre denne fremgangsmåde.

<SPEAKER ID=33 NAME="Formanden">
Hr. Elliott, jeg skal gerne henvise Deres spørgsmål om, hvorvidt systemet skal ændres, til Forretningsordensudvalget.

<SPEAKER ID=34 LANGUAGE="EN" NAME="Falconer">
Hr. formand, jeg kan ikke huske noget tidspunkt i mine 12 1/2 år i Parlamentet, hvor vi har anvendt den metode til at løse netop dette problem. Jeg kan ikke huske noget fortilfælde. Det var den ene ting, jeg ville sige.
<P>
Den anden ting er, at sidste gang det var aktuelt, dvs. sidste gang vi valgte formand og næstformænd, måtte vi igennem en udtømmende hemmelig afstemning. Jeg ser derfor ingen grund til, at vi ikke skulle have en hemmelig afstemning denne gang, og derfor er jeg principielt imod det, De foreslår.

<SPEAKER ID=35 NAME="Formanden">
Mine damer og herrer, jeg gør for det første opmærksom på, at der, i forbindelse med et så vigtigt valg som valget af ombudsmand anvendtes elektronisk afstemning i sidste valgrunde. For det andet hedder det i forretningsordenens artikel 13, stk. 1: «Dog kan kandidaterne vælges med akklamation, hvis antallet af kandidater ikke overstiger antallet af ledige pladser«. Det vil sige uden afstemning. Hvis de politiske grupper i dette øjeblik indgik aftale om rangfølgen, ville afstemning automatisk være overflødiggjort. Jeg har foreslået, at vi, hvis der ikke var indsigelse herimod - og det var der ikke - anvender elektronisk, hemmelig afstemning. Og da ingen gjorde indsigelse, vil jeg nu med Deres tilladelse uden yderligere diskussion gå over til afstemningen.
<P>
Den første afstemning drejer sig om hr. Capuchos kandidatur. Jeg erindrer om, at den relative rangfølge fastsættes på grundlag af det samlede antal stemmer, som den enkelte kandidat opnår, og jeg anmoder medlemmerne om at undlade at foretage stemmetilkendegivelser. Afstemningen er hemmelig. Alle bør være tilstrækkeligt orienteret om, hvad stemmeafgivningen indebærer.
<P>
(Afstemning foretoges) Ifølge stemmeoptællerne er resultatet af afstemningen 254 stemmer til hr. Capucho.
<P>
(Bifald) Det er ikke nødvendigt at fastslå, hvor mange medlemmer der har stemt, for vi er kun i færd med at fastslå afstemningsrækkefølgen. Derfor har jeg blot læst resultaterne op, fordi der kun er tale om at fastlægge rækkefølgen af de tre kandidater. Men det er ikke noget problem at præcisere, at 470 har stemt. Der er ingen grund til at skjule denne oplysning for Parlamentet.
<P>
Anden afstemning drejer sig om hr. Haarders kandidatur.
<P>
(Afstemning foretoges) Afstemningen gav følgende resultat:
<P>
Antal deltagere i afstemningen: 475 Stemmer for: 235
<P>
Tredje og sidste afstemning drejer sig om hr. Podestás kandidatur.
<P>
(Afstemning foretoges) Afstemningen gav følgende resultat:
<P>
Antal deltagere i afstemningen: 478 Stemmer for: 211
<P>
(Bifald) Jeg erklærer de tre medlemmer valgt i nedenstående rækkefølge:
<P>
hr. Capucho hr. Haarder hr. Podestá.
<P>
Hr. Telkämper har ordet til forretningsordenen.

<SPEAKER ID=36 LANGUAGE="DE" NAME="Telkämper">
Hr. formand, efter min mening er det valg, De nu har gennemført, ikke tilladt i henhold til artikel 13, fordi De har øvet indflydelse på valget. Når vi har en tredje valgrunde, kan vi lave den elektronisk, således som vi stemte for. Det er korrekt. Det stemte vi for. Men De har i mellemtiden løbende bekendtgjort de enkelte valgresultater. På den måde har De efter det første valgresultat øvet direkte indflydelse på det næste. I en hemmelig afstemning - og det gjorde vi under første valgrunde og også den anden - vælges alle kandidater på samme tid, og De bekendtgør resultatet til slut. Set ud fra den synsvinkel var dette ikke et hemmeligt valg, selv om det foregik elektronisk. Jeg mener, at De her har lavet en manipulation, som vi ikke kan acceptere!
<P>
(Bifald, uro)

<SPEAKER ID=37 NAME="Formanden">
Hr. Telkämper, Deres bemærkning vil blive henvist til Forretningsordensudvalget. Jeg har ikke ønsket at få det sidste ord. Jeg har blot ønsket at lette fremgangsmåden i forbindelse med Parlamentets fastsættelse af rangfølgen mellem de tre valgte næstformænd, men formandens fortolkning kan selvfølgelig til enhver tid revideres af Forretningsordensudvalget, som den vil blive henvist til.

<SPEAKER ID=38 LANGUAGE="EL" NAME="Anastassopoulos">
Hr. formand, mine damer og herrer, jeg er helt uenig i hr. Telkämpers bemærkning om, at De forsøgte at manipulere med afstemningen. Det er ikke korrekt, for afstemningen var hemmelig.
<P>
Ganske vist er det en lidt usædvanlig fremgangsmåde, og det ville i dette tilfælde være bedre at meddele resultaterne til sidst; men afstemningen var hemmelig, og jeg tror ikke på, at De havde bagtanker.

<SPEAKER ID=39 LANGUAGE="FR" NAME="Fabre-Aubrespy">
Hr. formand, jeg tror, at De gør ret i at forelægge Udvalget for Forretningsordenen en række spørgsmål, som er opstået i forbindelse med afstemningen.
<P>
Jeg vil gerne føje et ekstra spørgsmål til, for det viser et aspekt af valget af formand, næstformænd, som ikke er tilstrækkelig demokratisk.
<P>
De stemmesedler, som blev anvendt til valget af Parlamentets formand, hr. formand, og dem, som blev anvendt til valget af næstformænd, var ikke identiske.
<P>
Jeg beder Dem undersøge sagen for at finde ud af, hvordan man kan forklare eksistensen af forskellige stemmesedler, hvordan de er blevet omdelt, og ligeledes forelægge Udvalget for Forretningsordenen dette spørgsmål.

<SPEAKER ID=40 NAME="Formanden">
Hr. Fabre-Aubrespy, det er to forskellige ting, De er inde på. For det første tilslutter De Dem, hvad jeg har sagt om behovet for at henvise visse spørgsmål vedrørende afstemningsmåden til Forretningsudvalget, og det skal jeg ikke kommentere yderligere. For det andet hævder De, at der ikke er anvendt de samme stemmesedler til formandsvalget og til næstformandsvalget. Jeg må bede Dem fremsende dokumentation for denne påstand til de kompetente tjenestegrene, da det er en yderst alvorlig anklage, De fremsætter, som nødvendigvis skal baseres på konkrete data. Hvis De fremsender en sådan dokumentation, vil der selvsagt blive indledt en undersøgelse.

<CHAPTER ID=3>
Valg af kvæstorer
<SPEAKER ID=41 NAME="Formanden">
Næste punkt på dagsordenen er valg af Europa-Parlamentets kvæstorer.
<P>
Jeg har modtaget følgende kandidaturer:
<P>
hr. Balfe hr. Bardong hr. Killilea hr. Paasio hr. Ribeiro hr. Viola.
<P>
Kandidaterne har meddelt mig, at de opretholder deres kandidatur. Da antallet af kandidater overstiger antallet af ledige hverv, afholdes der en hemmelig afstemning. Jeg erindrer om, at der i henhold til forretningsordenens artikel 16 skal vælges fem kvæstorer. Hvert medlem har højst fem stemmer. Stemmesedler med mere end fem stemmer vil være ugyldige. Stemmeoptællerne til valget af formand og næstformænd fortsætter i dette hverv, og jeg anmoder dem om at stille sig hen ved stemmeurnerne.
<P>
(Afstemning foretoges)

<SPEAKER ID=42 NAME="Formanden">
Afstemningen er afsluttet.
<P>
(Mødet udsat kl. 18.45 og genoptaget kl. 20.00) Jeg vil nu meddele Dem resultatet af kvæstorvalget:
<P>
Antal deltagere i afstemningen: 507 Blanke eller ugyldige stemmesedler: 29 Afgivne stemmer: 478 Absolut flertal: 240
<P>
Stemmefordeling:
<P>
Balfe: 313
<P>
Bardong: 176 Kililea: 190 Ribeiro: 250 Viola: 181 Paasio: 237
<P>
Hr. Balfe og hr. Ribeiro har således opnået det absolutte flertal af de afgivne stemmer.
<P>
Jeg erklærer dem for valgt som kvæstorer for Europa-Parlamentet og ønsker dem tillykke med valget.
<P>
(Bifald) Vi mangler så at få besat tre kvæstorpladser.
<P>
Vi vil afholde en ny valgrunde.
<P>
Jeg erklærer afstemningen for åben.
<P>
(Afstemning foretoges)
<SPEAKER ID=43 NAME="Formanden">
Afstemningen er afsluttet. Resultatet af anden valgrunde vil blive bekendtgjort i morgen tidlig kl. 9.00, når mødet genoptages. Hvis det er nødvendigt, vil vi med det samme afholde en tredje valgrunde.
<P>
(Mødet hævet kl. 20.25)

