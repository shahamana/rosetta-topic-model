<CHAPTER ID="014">
Demokratisering i Tyrkiet (forhandling) 
<SPEAKER ID="327" NAME="Formanden">
Næste punkt på dagsordenen er redegørelser fra Rådet og Kommissionen om demokratisering i Tyrkiet.
<SPEAKER ID="328" NAME="Diego López Garrido">
formand for Rådet. - (ES) Fru formand, mine damer og herrer! Jeg har den fornøjelse at tale til Parlamentet om en sag af kolossal betydning for EU, nemlig relationerne med Tyrkiet, nærmere bestemt demokratiseringen af Tyrkiet, som er hovedtemaet for denne forhandling, en sag, der direkte vedrører EU, ikke kun indirekte, men også direkte, eftersom Tyrkiet er et kandidatland.
<P>
Det har status af kandidatland, der har forhandlet i adskillige år om at komme med i EU, og blandt de politiske krav i Københavnskriterierne er kravet om, at et land, der ønsker at komme med i EU, skal have stabile politiske institutioner og garantere demokrati, retsstatsprincippet, menneskerettigheder og respekt for mindretal.
<P>
Derfor skal Tyrkiet opfylde disse krav. Der findes adskillige kapitler, som kan forhandles om. Nogle er åbne, og andre er ikke åbnet endnu, andre forhandlinger står i stampe, og det er tydeligt, at Tyrkiet er af stor strategisk betydning for EU. For det første fordi det er et land, der har et europæisk perspektiv, og desuden fordi det er et stort land af voksende strategisk betydning, hvad angår energiforsyning, og det er et land af uomtvistelig og naturligvis også politisk relevans. Tyrkiet er desuden medlem af NATO, og for nogle lande i EU er det på den måde også en forbundsfælle inden for denne militære alliance.
<P>
Det skal siges, at Tyrkiet har oplevet positive forandringer. Det europæiske perspektiv har givet Tyrkiet en særlig motivation til at følge en positiv vej imod demokratisering og demokratisk konsolidering. Den siddende tyrkiske regering har endda lanceret det, den kalder det "demokratiske initiativ" som reaktion på behovet for en række institutionelle ændringer af det tyrkiske politiske system på vej mod demokratisering. Man har udvist interesse for EU inden for regeringen med udnævnelsen af minister Bağış, som jeg har talt med mange gange, og som har ansvaret for forhandlingerne med EU som sin portefølje.
<P>
Derfor kan vi på den ene side nu se, at Tyrkiet har iværksat reformer, der uden tvivl bunder i det europæiske perspektiv, men på den anden side er der stadig helt tydelige mangler på det område, som denne forhandling drejer sig om, nemlig demokrati og respekten for grundlæggende frihedsrettigheder.
<P>
Vi finder stadig, at graden af beskyttelse og sikringen af visse friheder som ytringsfrihed, pressefrihed, religionsfrihed og fagforeningernes rettigheder, mindretalsgruppers rettigheder, kvinders og børns rettigheder, kampen mod diskrimination og lighed for mænd og kvinder er utilstrækkelig. Det har fået os til at foreslå Tyrkiet en række forfatningsreformer som led i denne proces, uden hvilke det bliver vanskeligt at komme videre på nogen af disse områder.
<P>
Derfor ønsker EU som fastlagt i rammerne for forhandlingerne med Tyrkiet at bevæge sig videre i henhold til disse retningslinjer og desuden at vejlede Tyrkiet, når det er nødvendigt, og når man mener, at en bestemt type foranstaltning ikke bevæger sig i den rigtige retning eller kan vanskeliggøre fremskridt.
<P>
Dette skete rent faktisk i forbindelse med den kendelse, som den tyrkiske forfatningsdomstol afsagde om opløsning af DTP (Demokratik Toplum Partisi) og om at forhindre en række af partiets demokratisk valgte repræsentanter i at udøve nogen form for politisk aktivitet. Rådsformandskabet udtrykte dengang bekymring over domstolens afgørelse, og EU har klart givet udtryk for sin bekymring over denne afgørelse. Vores stemme tilskynder desuden til de nødvendige reformer af den tyrkiske lovgivning om at tilpasse bestemmelserne om politiske partier til en række anbefalinger fra Europarådets Venedigkommission og de relevante bestemmelser i den europæiske menneskerettighedskonvention, som den tyrkiske stat i øvrigt har underskrevet og ratificeret og på den måde underlagt Strasbourgdomstolens kompetence.
<P>
Afslutningsvis vil jeg sige, fru formand, at dette rådsformandskab fortsat vil tillægge dette spørgsmål stor betydning. Alle aspekter af reformprocessen, der i øjeblikket er i gang i Tyrkiet, vil blive fulgt nøje og under alle omstændigheder inden for en ramme, som vi anser for positiv, nemlig i forbindelse med forhandlinger og associering med henblik på medlemskab. Vi mener, at dette er en strategisk ramme, som vi skal fortsætte med, og det siddende spanske rådsformandskab ønsker, at der fortsat skal åbnes nye forhandlingsområder, og derfor vil vi, som det skete sidste år med Tyrkiet, kunne gå i dybden med disse forhandlinger.
<SPEAKER ID="329" NAME="Olli Rehn" LANGUAGE="EN">
Fru formand! Jeg glæder mig over denne meget vigtige forhandling om demokratisering i Tyrkiet. Jeg vil erindre os alle om, at den tyrkiske tiltrædelsesproces til EU fortsat er af strategisk betydning for EU.
<P>
Demokratiske reformer og den demokratiske forandring af Tyrkiet styrker stabiliteten og sikkerheden i Tyrkiet og i hele naboområdet til EU og Tyrkiet. Fremskridt i Tyrkiet inspirerer reformister og fungerer som katalysator for demokrati og menneskerettigheder i hele regionen.
<P>
Naturligvis er fremskridtene ikke altid ligetil og udvikler sig positivt. Vi ser også udviklingstendenser, der giver anledning til bekymring, og når det er tilfældet, rejser vi disse spørgsmål på en meget alvorlig måde over for de tyrkiske myndigheder, og vi bruger de instrumenter, vi har, takket være konditionaliteten i perspektivet for EU-medlemskab.
<P>
Når et samfund som det tyrkiske oplever grundlæggende politiske forandringer, forholder det sig sjældent sådan, at der altid er fuld klarhed over eller en klar retning for de forskellige begivenheder.
<P>
Tyrkiets demokratiske åbning over for den kurdiske befolkning er et eksempel på denne udvikling. I sommeren 2009 lancerede den tyrkiske regering denne demokratiske åbning med henblik på at forbedre demokratiet og levestandarderne for alle tyrkiske borgere. Dette vigtige initiativ søger at løse det kurdiske spørgsmål gennem dialog og inden for rammerne af de tyrkiske demokratiske institutioner. Indtil videre er der gennemført en række skelsættende reformer. Nogle af disse var nærmest umulige for et par år siden. Tænk på de kurdisksprogede tv-programmer, som nu transmitteres af både private og offentlige selskaber. De er et sigende eksempel på den type velkomne forandringer.
<P>
Men de seneste tilbageskridt i den demokratiske åbning giver helt sikkert anledning til alvorlig bekymring. Vi beklager den tyrkiske forfatningsdomstols beslutning i december om at nedlægge Det Demokratiske Samfunds Parti (DTP). Efter lukningen af DTP blev adskillige partimedlemmer - herunder folkevalgte borgmestre - anholdt i forbindelse med en antiterrorefterforskning. Sideløbende fortsatte PKK's terrorangreb med uformindsket kraft i det sydøstlige Tyrkiet og truede tyrkiske soldaters liv. Det spændte politiske klima har også fået næring af festligholdelsen af PKK-medlemmers og sympatisørers tilbagevenden fra det nordlige Irak. Nationalistiske kredse i Tyrkiet benytter denne lejlighed til at angribe regeringen for dens politikker og for selve den demokratiske åbning.
<P>
Efter dette tilbageskridt for den demokratiske åbning glæder jeg mig over sidste uges meddelelse fra den tyrkiske regering om en fortsættelse af den demokratiske åbning. De demokratiske forandringer af Tyrkiet er et stærkt vidnesbyrd om den fortsatte soft power ved EF's tiltrædelsesperspektiv, når den bruges retfærdigt og fast og med energi og konsekvens.
<P>
Det er ikke nogen let proces, men her er rejsen lige så vigtig som målet. Lad os holde den i live og få den til at arbejde til EU's og Tyrkiets fælles bedste.
<SPEAKER ID="330" NAME="Ria Oomen-Ruijten" LANGUAGE="NL">
Fru formand! Jeg er klar over, kommissær Rehn, at denne forhandling om Tyrkiet, om udvidelsen, måske er sidste gang, jeg taler til Dem. Jeg vil under alle omstændigheder gerne takke Dem for de oplysninger, De altid har været villig til at give i diskussionerne med os, med mig. En meget varm tak til Dem.
<P>
Dagens forhandling drejer sig ikke om at åbne kapitler. Den drejer sig om demokratisering - især visse aspekter af demokratisering - eftersom statusrapporten om Tyrkiet og Parlamentets vision er på dagsordenen for næste mødeperiode i Strasbourg. Jeg er enig med kommissær Rehn i, at det er meget vigtigt, at Tyrkiet går over til demokrati. Jeg vil gerne lykønske Tyrkiet med den store indsats, landet allerede har ydet på dette område, herunder vedrørende det kurdiske spørgsmål. Hvem ville have troet for 10 år siden, endda for fem år siden, at der i dag ville findes tv-programmer på kurdisk?
<P>
Da Tyrkiet medio 2009 lancerede det initiativ, man kaldte for den "demokratiske åbning", gav det anledning til en debat uden sidestykke - ikke bare en debat i Parlamentet, men også en debat uden sidestykke i medierne. Dengang håbede jeg, at debatten endelig ville medføre meget konkrete og dybt rodfæstede rettigheder for alle tyrkiske borgere. I oktober lykønskede jeg mine tyrkiske kolleger med, at de turde gennemføre debatten til trods for den folkelige modstand. Jeg har opfordret dem til at følge debatten op med meget specifikke foranstaltninger for at konkretisere denne åbning. Efter al den positive energi, der er lagt i dette, stak Tyrkiets mørke side så sit hoved frem igen, da kendelsen fra den tyrkiske forfatningsdomstol blev fulgt af nye terrorangreb. Der kom en bølge af arrestationer af medlemmer af Det Demokratiske Samfunds Parti (DTP), og truslen om arrestationer hænger stadig over medlemmer af det tyrkiske parlament. Dette truer også med at sætte en stopper for denne åbning, og det giver mig en ubehagelig følelse. Selv om jeg beklager forfatningsdomstolens afgørelse, forstår jeg, at den samme domstol kræver, at Venedigkommissionens anbefalinger gennemføres. Parlamentet har altid fordømt vold og terror og har argumenteret for politiske løsninger. Det er trods alt kun dialog inden for det tyrkiske samfund og juridisk garanterede, bæredygtige rettigheder, der kan skabe fred, sikkerhed og fremgang for tyrkiske borgere, og de vil også være til stor gavn for os.
<SPEAKER ID="331" NAME="Richard Howitt" LANGUAGE="EN">
Fru formand! Meddelelsen om den demokratiske åbning sidste år gav håb om et virkeligt gennembrud med hensyn til at sikre respekt for kurdernes sproglige og kulturelle rettigheder samt menneskerettigheder i Tyrkiet og lukke døren bag de mange år med terror og vold.
<P>
Men i aften slutter Parlamentet sig til Rådet og Kommissionen for at udtrykke vores dybe bekymring over, at det, man i stedet har lukket med forfatningsdomstolens kendelse i december, er det politiske parti, der har flertallet i de områder af landet, hvor kurderne er i overtal, og det, som landets menneskerettighedsorganisation kalder for den kurdiske befolknings "naturlige forhandler".
<P>
For to år siden deltog jeg selv som observatør i partiets kongres med omkring 20 000 mennesker, hvor jeg selv kunne se og høre deres legitimitet i deres egne tilhængeres øjne.
<P>
Jeg erkender, at den tyrkiske premierminister i sin erklæring efter kendelsen beklagede lukningen af det politiske parti, og i den tyrkiske presse melder man i dag om, at regeringspartiet har meddelt, at man har til hensigt at forhindre yderligere ubegrundede lukninger ved at bringe forfatningen i overensstemmelse med artikel 11 i den europæiske menneskerettighedskonvention. Disse løfter skal føres ud i livet.
<P>
Men det er vanskeligt for nogen af os at forene Tyrkiets opfordring til, at guerillakrigerne skal komme ned fra bjergene, med at andre medlemmer af den samme befolkningsgruppe, som har valgt demokratiets vej, bliver lagt i håndjern og ført i fængsel. Mellem 700 og 1 000 af partiets medlemmer sidder ifølge rapporter i fængsel, mange for blot at tale deres eget sprog offentligt.
<P>
Her i Europa-Parlamentet bør vi navnlig beklage fængslingen af ni af partiets folkevalgte borgmestre og bortvisningen af to af dets parlamentsmedlemmer.
<P>
I Europa-Parlamentet såvel som i deres parlament er grunden til, at vi har parlamentarisk immunitet, at vi som repræsentanter for befolkningen kan tale frit uden frygt. Den frygt, vi skal bekæmpe, de af os, der er fast besluttede på at se Tyrkiet komme med i EU, er den malplacerede frygt hos nogle af flertalsgrupperne for, at det, vi kalder mindretalsrettigheder, i et multietnisk land er en trussel mod statens enhed. Det er de ganske enkelt ikke i det moderne Europa.
<P>
Så et parti, hvis tyrkiske navn kan oversættes til det "demokratiske samfunds parti" er væk, men dets mål om et demokratisk samfund i et moderne Tyrkiet må ikke gå tabt.
<SPEAKER ID="332" NAME="Sophia in 't Veld" LANGUAGE="NL">
Fru formand! Først vil jeg gerne tilslutte mig fru Oomen-Ruijten og rette en varm tak til kommissær Rehn for hele hans indsats i de senere år. Jeg glæder mig også over den nye dynamik, som det spanske formandskab har tilført forhandlingerne med Tyrkiet.
<P>
Jeg beklager også kendelsen fra den tyrkiske forfatningsdomstol. Det er helt klart et tilbageskridt, men lad os håbe, at der kun kommer ét tilbageskridt, og at det vil blive efterfulgt af adskillige skridt fremad, da vi også må erkende, at den siddende tyrkiske regering har ydet en stor indsats for at sætte demokratiseringen i gang og for at sikre kurderne deres retmæssige plads i samfundet og i det politiske system. Jeg vil imidlertid påpege, at hvis vi ønsker at støtte denne demokratiseringsproces samt udvikling og reformer i Tyrkiet, må vi utvetydigt engagere os i fuldt tyrkisk EU-medlemskab. Jeg mener, at vi også skal give den tyrkiske befolkning - ikke bare den tyrkiske politiske klasse - en vitaminindsprøjtning, og at vi ikke må vakle, diskutere midlertidige løsninger eller flytte målstregen midt under løbet. Vi skal engagere os utvetydigt. Det gælder også for alle de politiske partier i Tyrkiet, og derfor vil jeg opfordre dem til at begrave stridsøksen i denne henseende og yde en målrettet indsats for at gennemføre reformer.
<P>
Under et nyligt besøg i landet som medlem af Det Blandede Parlamentariske Udvalg EU-Tyrkiet bemærkede jeg kolossale fremskridt i civilsamfundet. Tyrkiet er trods alt andet og mere end bare politikere og forhandlere. Der er også befolkningen. Jeg kan se, at den tyrkiske befolkning virkelig tager udfordringen op og arbejder hårdt for at reformere deres samfund. Vi skal give dem vores helhjertede støtte. Derfor vil jeg opfordre til en styrkelse af den søjle, der blev aftalt dengang, dvs. ikke kun forhandlinger, men også investeringer i at lære hinanden at kende. Det var udtrykkeligt det andet tema. Jeg håber, at Parlamentet også utvetydigt vil engagere sig i at støtte tiltrædelsesprocessen.
<SPEAKER ID="333" NAME="Hélène Flautre" LANGUAGE="FR">
Fru formand! Tak, kommissær Rehn, fordi De er blevet sammen med os i denne sene stund for at diskutere demokratisering i Tyrkiet, et område, hvor De har ydet en stor indsats, som jeg gerne vil takke Dem for.
<P>
Jeg tror, at mange af os, da regeringen annoncerede sit demokratiske initiativ, sin demokratiske åbning, forstod, hvor modigt et skridt det var, og samtidig at dette ambitiøse mål krævede en lang rejse ad en vej, der formentlig ville være fuld af faldgruber. Og faldgruberne dukkede ret hurtigt op.
<P>
Den første handling var jo opløsningen af DTP, men jeg bemærker også, at man ved siden af forbuddet mod DTP, forbuddet mod at deltage i politiske aktiviteter, som berører adskillige folkevalgte medlemmer af partiet, også fjernede de personer, der var mest engageret i den demokratiske og politiske dialog om løsning af det kurdiske spørgsmål. Dette giver anledning til spørgsmål vedrørende denne beslutning.
<P>
Dernæst er der denne bølge af anholdelser, som i dag virkelig fjerner politiske ledere og dermed også talsmændene vedrørende det kurdiske spørgsmål. Men det kurdiske spørgsmål er af central betydning for demokratiseringsprocessen i Tyrkiet! Hovedsagelig fordi det er systemisk, fordi det rummer mange års lidelser, vold, konflikter og krig, hvis tragiske ar stadig er tydelige i dag, og disse ar er også økonomiske, sociale, kulturelle og politiske.
<P>
Det kurdiske spørgsmål lægger også forhindringer i vejen for demokratiseringsprocessen. Det lægger forhindringer i vejen for ytringsfrihed, pressefrihed, borgernes rettigheder og kampen mod tortur. Og når jeg i dag ser, hvordan antiterrorlovgivningen bruges som dække for politiske gengældelsesaktioner, må jeg sige, at tiden nu er inde til, at vi skal støtte regeringen og forvente, at den tager endnu et kolossalt ambitiøst initiativ for at slippe ud af denne situation, for vi ved jo, at det ikke er alle de etablerede kredse i Tyrkiet, der er interesserede i en demokratisk løsning på det kurdiske spørgsmål. Det er vi klar over, og det har vi været lige siden begyndelsen.
<P>
Derfor har Tyrkiet nu brug for vores støtte, vores urokkelige støtte i denne demokratiseringsproces. Min kollega fru in 't Veld har ret, når hun siger, at denne urokkelige støtte skal omfatte en gentagelse af løftet om medlemskab, når demokratiseringsprocessen er afsluttet. Det er af stor vigtighed at sige dette.
<P>
Dernæst vil regeringen skulle indføre reformer, som uvægerlig vil føre til et udkast til en ny forfatning. Der skal naturligvis indføres øjeblikkelige reformer af lovgivningen om politiske partier. De vil også vedrøre en reform af valgsystemet - og det haster virkelig - og af retsvæsenets uafhængighed. Den tyrkiske regering skal nu modigt og beslutsomt støtte disse grundlæggende søjler for en demokratisk stat i Tyrkiet.
<P>
Regeringen skal desuden også gennemføre initiativer for at tilskynde til konsensus og forsoning, fordi en polarisering af samfundet og de politiske kræfter i Tyrkiet vil have en ødelæggende virkning på forsøget på at skabe den nødvendige konsensus for vedtagelsen af en ny forfatning, som vi alle håber på.
<SPEAKER ID="334" NAME="Charles Tannock" LANGUAGE="EN">
Fru formand! Tyrkiets politiske system er nu tilstrækkelig modent til at blive betragtet som et pluralistisk demokrati. Den politiske debat er velfunderet, og vælgerne har virkelig et valg. Desuden er Tyrkiet medlem af Europarådet, hvilket naturligvis forpligter regeringen til at overholde fælles standarder for demokrati, menneskerettigheder og retsstatsprincippet.
<P>
Det er klart, at et stabilt og permanent demokrati er en forudsætning for et senere medlemskab af EU. To områder vækker imidlertid fortsat bekymring.
<P>
Det første er Tyrkiets historie med militær indblanding i den politiske proces. Selv om hæren uden tvivl er en vigtig garant for sekularitet og stabilitet, vil ethvert forsøg på at undergrave en folkevalgt regering spolere Tyrkiets EU-ambitioner for altid.
<P>
Det andet område, der vækker bekymring, er AKP's dominans i det politiske landskab, som får nogle iagttagere til at frygte, at landet gradvis vil udvikle sig til en reel etpartistat. Hvis det sker ad demokratisk vej, kan vi ikke protestere over det, selv om nogen har udtrykt bekymring over den forholdsvis høje spærregrænse på 10 % i Tyrkiet, som naturligvis presser mindre partier ud af den parlamentariske proces.
<P>
Men AKP's moderate islamiske tilbøjeligheder giver også anledning til bekymring hos nogle, og partiets popularitet kan tyde på et grundlæggende paradigmeskift i det tyrkiske samfunds karakter. Hidtil har den sekulære kemalistiske tradition tjent Tyrkiets euro-atlantiske sympatier udmærket, men dens gradvise tilbagegang på grund af demografiske ændringer kan tyde på, at de, der tror på styrken i Atatürks vision, måske har taget den lidt for givet. Af hensyn til det tyrkiske samfund skal demokratiet være pluralistisk, sekulært og bygget på et fundament af respekt for menneskerettighederne, herunder for landets kurdiske mindretal.
<P>
Et andet forhold, der vækker bekymring, er naturligvis Tyrkiets medlemskab af Den Islamiske Samarbejdsorganisation (OIC), hvor fælles vestlige værdier, som vi alle deler i EU, ikke er indlysende, fordi OIC nævner sharialovgivningen som grundlag for menneskerettighederne i den islamiske verden. Dette giver efter min mening også anledning til nogle alvorlige interessekonflikter, hvis Tyrkiet en dag skulle blive medlem af EU.
<SPEAKER ID="335" NAME="Takis Hadjigeorgiou">
for GUE/NGL-Gruppen. - (EL) Fru formand! Når jeg som cypriotisk medlem af Europa-Parlamentet taler om Tyrkiet, føler jeg mig altid forpligtet til at udtrykke støtte til, at dette land bliver medlem, naturligvis under forudsætning af, at de fastlagte betingelser overholdes, og at der gennemføres en omfattende demokratisering.
<P>
Hvordan kan vi bistå med demokratiseringen af Tyrkiet? Det er det store spørgsmål. Jeg vil påstå, at dette kan opnås ved at fortælle Tyrkiet sandheden. Ja, Tyrkiet gør fremskridt. Mange af disse fremskridt er bemærkelsesværdige. Det skal vi også sige.
<P>
Tyrkiet er blevet til en kirkegård for politiske partier. 13 partier er blevet begravet efter kendelser fra højesteret. For nylig blev DTP forbudt. 200 partimedlemmer, ni borgmestre, seks tidligere borgmestre og to tidligere partiledere er i fængsel. Er der demokratiseringstendenser i et sådant land, fordi der findes fjernsyn på kurdisk? Vi er Tyrkiets naboer, og vi opfordrer Dem til at lære af vores erfaringer som naboer, ikke af vores svagheder. Tyrkiet vil blive demokratiseret, hvis vi taler klart og strengt til landet.
<SPEAKER ID="336" NAME="Nikolaos Salavrakos">
for EFD-Gruppen. - (EL) Fru formand, hr. minister! Jeg glæder mig over de tilbageholdende og om jeg så må sige vise analyser fra både hr. López Garrido og kommissær Rehn, som jeg vil ønske tillykke og ønske al mulig held og lykke på hans nye post.
<P>
Der er ingen tvivl om, at Tyrkiet er et stort muslimsk land af kolossal strategisk betydning. Jeg skal ikke gentage, hvad andre medlemmer har sagt, kun, at jeg er enig med dem. Men analysen af oplysningerne om dette land giver mig det indtryk, at der findes talrige magtcentre, som er ude af stand til at handle i fællesskab, og som modsiger hinanden. Så selv om Erdoğan-regeringen forsøger at fremstille sig selv som moderat, virker landets væbnede styrker aggressive over for Grækenland, idet man konstant krænker græsk luftrum og konstant chikanerer Frontex.
<P>
Samtidig bemærkede man for nylig, at landets retsvæsen gentagne gange har vist en klar tendens i retning af at ville afsætte regeringen på samme måde som begivenhederne for to eller tre år siden med Erbakan.
<P>
Endelig virker den tyrkiske regering i øjeblikket ude af stand til at sikre den folkelige suverænitet i landet, der kendetegner et demokrati, og den planlægger en ny form for ottomansk commonwealth, hvilket illustreres af de synspunkter, hr. Davutoglou gav udtryk for, og som hr. Erdoğan gentog under sit seneste besøg i Libanon.
<P>
Jeg finder også den tyrkiske regerings træk med hensyn til åbningen over for Iran og dets atomprogram underlige, fordi det er i modstrid med det internationale samfunds holdning, navnlig EU's og USA's.
<P>
Desuden tillader Tyrkiet og tilskynder måske endda til, at illegale indvandrere krydser landet for at komme til EU-landene, hvilket er i strid med Ankarakøreplanen og internationale aftaler, og Tyrkiet overholder heller ikke sine forpligtelser til at give cypriotiske skibe og fly lov til henholdsvis at gå i havn og lande.
<P>
Samtidig er ærkebiskoppen for den ortodokse kirke, patriarken Bartholomaios, den ubestridte åndelige leder for hundreder af millioner af ortodokse kristne, gået ind i striden og har åbent og ærligt beskrevet patriarkatets situation, idet han klager over krænkelser af religiøse friheder og mindretalsrettigheder. Derfor mener jeg, at Tyrkiet har lang vej endnu, før landet kan blive medlem af EU.
<SPEAKER ID="337" NAME="Barbara Matera" AFFILIATION="PPE">
(IT) Fru formand, mine damer og herrer! I tråd med bemærkningerne fra nogle af mine kolleger mener jeg, at demokratiseringsprocessen i Tyrkiet er en vigtig rejse, der vil give landet mulighed for at nærme sig EU, og at vores sameksistens inden for EU skal være baseret på umistelige principper og værdier, samt at enhver stat skal anerkende disse som en forudsætning for medlemskab.
<P>
Det gælder også for Tyrkiet, som skal gennemføre de reformer, der er nødvendige for at sikre demokrati, retsstatsprincippet, og beskyttelse af menneskerettigheder og mindretalsrettigheder. Især kulturel, religiøs og politisk pluralisme er fundamentet for et demokratisk samfund, men det er en vanskelig proces at anerkende dem, og den hænger sammen med historiske, etniske og religiøse overvejelser. Begivenhederne omkring den tyrkiske forfatningsdomstols forbud mod Det Demokratiske Samfunds Parti, et parti med tætte forbindelser til det kurdiske mindretal, er et eksempel på dette. Det giver sig selv, at forbud mod partier og afsættelse af folkevalgte repræsentanter altid er en meget alvorlig begivenhed, fordi de krænker de individuelle friheder og demokratiske principper.
<P>
Demokratiseringsprocessen i Tyrkiet afhænger uden tvivl af, at man finder en løsning på det kurdiske spørgsmål. EU skal virkelig engagere sig politisk med de politiske instanser i de involverede lande og gennemføre fælles foranstaltninger med FN. Demokratiet kan ikke eksistere uden pluralisme, hvilket Den Europæiske Menneskerettighedsdomstol i Strasbourg har gentaget ved mange lejligheder.
<P>
Derfor håber jeg, at det tyrkiske politiske system hurtigt kan udvikle sig i henhold til disse principper. Hvis dette lykkes for Tyrkiet, vil landets medlemskab af EU kun være en stor mulighed for os.
<SPEAKER ID="338" NAME="Raimon Obiols" AFFILIATION="S&amp;D">
(ES) Fru formand! Jeg mener, at man med god ret kan sige, at processen, siden forhandlingerne om medlemskab blev indledt med Tyrkiet på grundlag af en enstemmig beslutning i Rådet, som helhed fortjener en positiv bedømmelse. Det har fremmet demokratiserings- og moderniseringsprocessen i Tyrkiet. Men det er også klart, at der findes en lang række problemer, man går fremad og tilbage, nogle gange kommer der dårlige nyheder - forbuddet for nylig mod det kurdiske parti DTP er et eksempel på dette - og at vi har en lang og meget kompliceret proces foran os.
<P>
Her i Parlamentet er vi vant til at sige, hvad andre bør gøre. Jeg mener, at det vil være en god idé, hvis vi med henblik på de kommende forhandlinger med Tyrkiet også siger, hvad vores flertal mener. Jeg mener, at dette kommer til udtryk i Ria Oomen-Ruijtens betænkning, som der er stort flertal for, og hvor man går ind for ikke at indføre et kriterium med to vægte og to foranstaltninger i forhandlingsprocessen, at vi skal stå fast og melde klart ud om vores hensigter og ikke udsende modstridende budskaber, fordi dette virkelig kan fremme en ond cirkel, hvor europæisk tilbageholdenhed, tvetydighed og modsigelser kan blive ammunition for reaktionære eller grupper, der er imod tyrkisk medlemskab af EU, nationalistiske grupper eller lignede, som er modstandere af integration i Europa.
<P>
I den henseende vil jeg gerne udtrykke min tilfredshed med udtalelserne fra både Rådet og Kommissionen. Lad os spille efter gehør. Vi ved ikke, hvad resultatet bliver, men vi skal være ordholdende: Pacta sunt servanda.
<P>
Vi er i gang med forhandlinger om tyrkisk medlemskab af EU, og vi skal udtrykke os klart og præcist og naturligvis også være opmærksomme i denne henseende.
<SPEAKER ID="339" NAME="Sarah Ludford" AFFILIATION="ALDE">
(EN) Fru formand! Mange af de reformer, vi konstant kræver i Tyrkiet, er samlet i sagaen om de gentagne lukninger af kurdiske politiske partier, hvoraf lukningen af DTP i sidste måned kun er den seneste.
<P>
De fortsatte manglende reformer af forfatningen, loven om politiske partier og retsvæsenet og militærets fortsatte involvering i politik påvirker alle situationen, hvor kurdernes demokratiske politiske repræsentation konstant saboteres. Disse lukninger saboterer også den demokratiske åbning, som Erdoğan-regeringen lancerede sidste år, og som med rette blev hilst velkommen i vide kredse. Der kan kun opnås en varig løsning på det kurdiske spørgsmål i Tyrkiet gennem en politisk løsning, og det er den bedste måde at bekæmpe PKK på.
<P>
Kommissær Rehn talte om adskillige borgmestre og DTP-politikere, der var blevet arresteret, men ifølge mine oplysninger sidder 1 200 aktivister fængslet, herunder medlemmer af BDP-partiet, som har efterfulgt DTP. Jeg er ikke klar over, hvordan regeringen vil styrke sin demokratiske åbning i denne sammenhæng. Hvem har krævet disse anholdelser foretaget? Jeg har hørt nogen sige - jeg tror, det var Richard Howitt - at premierminister Erdoğan fordømte lukningen af DTP, selv om jeg må indrømme, at jeg gik glip af den udvikling. Kynikere vil måske sige, at det i valgsammenhæng passer AKP-partiet ganske udmærket, at DTP er lukket, fordi de er rivaler i det sydøstlige Tyrkiet.
<P>
Jeg er enig med fru in 't Veld og fru Flautre i, at en solid og troværdig forsikring til Tyrkiet om, at landet kommer med i EU, hvis det opfylder Københavnskriterierne, er den bedste løftestang, vi har for demokratisering i Tyrkiet - selv om de også skylder sig selv det. Tyrkiet er et vigtigt land med mange fornemme aktiver. Det har brug for og fortjener demokrati.
<P>
Endelig vil jeg også gerne takke kommissær Rehn for alt det, han har gjort for udvidelsen gennem de sidste fem år, ikke kun vedrørende Tyrkiet, men også for Vestbalkan, som står mit hjerte nær. Jeg ser frem til snart at byde ham velkommen i hans nye portefølje.
<SPEAKER ID="340" NAME="Franziska Keller" AFFILIATION="Verts/ALE">
(EN) Fru formand! Jeg tilslutter mig dem, der sagde, at en demokratisk åbning har givet mulighed for den type fremskridt, vi ikke har set i nogle år, og som har skabt udvikling på områder, hvor vi for nogle år siden mente, at det ville være umuligt.
<P>
Jeg er også enig med dem, der siger, at det er meget vigtigt, at de demokratiske åbninger og reformer fortsættes og styrkes. Jeg vil også tilføje, at vi skal se på, hvordan reformerne gennemføres i praksis - ikke bare skrives ned i en lovtekst, men hvordan de gennemføres i praksis.
<P>
Eftersom vi tilsyneladende alle er enige om, at det er meget udmærket med reformer, er vi også nødt til at støtte disse reformer. Det fungerer ikke, hvis vi bare kræver reformer, men derefter siger, at der stadig ikke er nogen chance for, at Tyrkiet kan få en retfærdig tiltrædelsesproces. Hvis vi ønsker at få reformer, skal vi vise, at indførelsen af reformer rent faktisk vil føre til en vis grad af succes med henblik på, at denne tiltrædelsesproces bliver til en egentlig tiltrædelse.
<P>
I denne forbindelse er det særdeles beklageligt, at netop da hr. Zapatero overtog formandskabet, udvandede han sit tidligere engagement i en retfærdig tiltrædelsesproces betydelig.
<P>
Siden vi som EU har forpligtet os til dette, er vi nødt til at holde fast i, at vi skal være troværdige i vores udenrigspolitik. Så jeg vil gerne vide, om repræsentanten for formandskabet kan præcisere, hvordan De, hvis Zapatero stadig fastholder dette løfte, vil forsøge at gennemføre dette i Rådet sammen med de øvrige medlemmer, som er temmelig skeptiske.
<SPEAKER ID="341" NAME="Jan Zahradil" AFFILIATION="ECR">
(CS) Fru formand! Jeg taler som en, der støtter Tyrkiets medlemskab af EU som fuldgyldigt medlem og ikke som stedfortræder eller en slags privilegeret partner, og jeg vil gerne tilføje et par kritiske ord til folk fra vores egne rækker. Vi opfatter Tyrkiet set ud fra en organisation, der har lovet landet fuldt medlemskab af EU, men som samtidig er ude af stand til at garantere, at hvis det opfylder alle de betingelser, vi stiller, vil det virkelig opnå fuldt medlemskab.
<P>
Europa-Parlamentets holdning i denne sag er klar. Institutionen udtrykte sin entydige godkendelse. Kommissionens holdning er også klar, og i den forbindelse kan jeg kun tilslutte mig rosen af kommissær Rehn for hans objektivitet og for det store stykke arbejde, han har udført gennem de seneste fem år. Det Europæiske Råds holdning er ikke særlig klar, fordi nogle medlemsstaters regeringer stadig ganske enkelt nægter at gøre det klart, at så længe Tyrkiet opfylder alle de krav, vi stiller, kan det blive fuldgyldigt medlem af EU. I denne situation giver vi os af med dobbeltspil og bliver utroværdige, og vi kan dårligt bede nogen om noget, når vi ikke er i stand til at garantere, at vi vil holde vores egne løfter.
<P>
For det andet er det tyrkiske demokrati ganske enkelt helt specifikt i sig selv. Selv om vi med rette opfordrer landet til at tilnærme sine standarder til europæiske standarder, selv om vi med rette opfordrer til, at f.eks. hærens rolle skal begrænses, bør vi også erkende, hvad dette vil betyde, og hvilken indvirkning det får på strukturen i det tyrkiske samfund og hele arten af det tyrkiske demokrati. Jeg er bange for, at vores mekaniske evaluering af kriterierne for demokratisering i sidste ende kan gøre mere skade end gavn, og jeg vil opfordre til større følsomhed, større tilpasningsevne og større empati for Tyrkiet i denne sag.
<SPEAKER ID="342" NAME="Søren Bo Søndergaard" AFFILIATION="GUE/NGL">
(DA) Hr. kommissær Rehn! I mine høretelefoner blev De oversat til at sige, at rejsen er lige så vigtig som rejsemålet. Jeg må sige, at jeg er fuldstændig uenig i det. Kun den del af rejsen, som fører i retning af et demokratisk Tyrkiet, kan støttes. Til gengæld skal der siges fra over for enhver del af rejsen, som fører i den forkerte retning. Handling må også følge ord. Jeg kunne godt tænke mig at høre, hvor lang tid Kommissionen vil acceptere, at en del af EU's tiltrædelsesstøtte til Tyrkiet bruges til at belønne regeringspartiets politiske venner, mens etniske og religiøse minoriteter diskrimineres, sådan som en ny undersøgelse har påvist. Det burde EU gøre noget ved!
<P>
Jeg var i DTP's hovedkvarter den 29. december, da politiet kom for at anholde Ahmet Türk, men jeg savnede Kommissionen, og jeg savnede Rådet. Vil Kommissionen og Rådet forpligtige sig til at møde op ved retssager og stå på menneskerettighedernes side?
<P>
Til sidst et spørgsmål vedrørende Diyabakirs overborgmester Baydemir, som de tyrkiske myndigheder har forhindret i at komme til dette Parlament: Vil man protestere mod det over for Tyrkiet?
<SPEAKER ID="343" NAME="Gerard Batten" AFFILIATION="EFD">
(EN) Fru formand! Tyrkiet afholder valg, men er ikke et demokrati i den accepterede vestlige forstand. Politiske partier kan forbydes, der er korruption i retssystemet, der sker krænkelser af menneskerettighederne, ytringsfriheden og foreningsfriheden eksisterer ikke på samme måde som i lande som Storbritannien og de fleste andre europæiske stater.
<P>
Der foregår stadig forfølgelser af det lille kristne mindretal, hvilket - desværre - er et stadig mere fremtrædende træk i de fleste islamiske lande.
<P>
Kemal Atatürks reformer i 1920'ere fortjente ros, fordi man søgte at forlade den gammeldags tankegang i det ottomanske rige og de værste former for islamisk praksis fra den mørke tidsalder og føre Tyrkiet fremad ind i det 20. århundrede.
<P>
Selv disse mål er nu truet, fordi den verdensomspændende fundamentalistiske islamiske bevægelse bliver stærkere med finansiering fra lande som Saudi-Arabien - takket være olieindtægter fra Vesten - og godt hjulpet af den vestlige civilisations totale overgivelse.
<P>
Denne forhandling er naturligvis blot endnu et lille skridt på vejen mod at lade Tyrkiet blive medlem af EU. Det tyrkiske medlemskab af EU støttes entusiastisk af de britiske Konservative, Labour og Det Liberale Demokratiske Parti. De ser frem til at byde de hundredtusinder eller måske millioner af tyrkiske immigranter, der vil komme til Storbritannien, hvis Tyrkiet kommer med i EU, velkommen.
<P>
Og prøv at forestille Dem, hvis Tyrkiet kommer med i EU og bruger fælles juridiske procedurer som den europæiske arrestordre. De britiske vælgere bør forestille sig deres eventuelle gratis rejse med den tyrkiske midnatsekspres takket være Det Liberale Demokratiske Parti, Labour og de Konservative og stemme i henhold til dette.
<P>
Desværre ønsker Tyrkiet at komme med i EU, fordi man vil række hænderne frem i håb om at få dem fyldt med masser af de europæiske skatteyderes penge i tilskud, og de øjner muligheden for at læsse millioner af deres fattige og arbejdsløse overskudsbefolkning af ved at eksportere dem til vestlige lande som Storbritannien, hvor de enten vil arbejde til lave lønninger eller modtage offentlige ydelser.
<P>
Det er næppe en positiv vision for en stolt nation. Jeg ønsker tyrkerne alt vel og håber, at de opnår virkeligt demokrati i tide, men jeg håber også, at de vil tage imod rådet fra Det Forenede Kongeriges Uafhængighedsparti om ikke at blive medlem af EU, men i stedet bevare deres frihed og selvstændighed.
<SPEAKER ID="344" NAME="Anna Maria Corazza Bildt" AFFILIATION="PPE">
(EN) Fru formand! Først vil jeg gerne udtrykke min glæde over udtalelserne fra Kommissionen og Rådet og takke, lykønske og hylde kommissær Olli Rehn for hans personlige engagement i Tyrkiets medlemskab af EU.
<P>
EU-Tyrkiet-relationerne har en lang historie og er til gavn for begge parter. Som andre kandidatlande skal Tyrkiet naturligvis også overholde principperne om demokrati, frihed og menneskerettigheder og tilpasse sit lovgivningssystem til EU's acquis. Jeg vil gerne slutte mig til de kolleger, der har hilst Tyrkiets hidtidige fremskridt velkommen, men jeg må også erkende, at der stadig ligger en række forhindringer på Tyrkiets vej mod tiltrædelse. Ytringsfrihed og det kurdiske mindretals rettigheder, som kollegerne beskrev, er eksempler på dette.
<P>
Jeg vil også gerne udtrykke min bekymring over den tyrkiske forfatningsdomstols beslutning om at lukke Det Demokratiske Samfunds Parti og om at forbyde en række af partiets demokratisk valgte repræsentanter, men dette bør ikke være grund til at udskyde tiltrædelsesforhandlingerne med Tyrkiet. Det europæiske perspektiv er en drivkraft for demokratiske reformer. Vores manglende engagement vil sende et negativt signal til den tyrkiske befolkning. Vores usikkerhed har en pris. Den kan undergrave den igangværende demokratiske proces. EU's politik bør aldrig være drevet af frygt. Vi europæere bør støtte reformerne. De vil tage tid, de bliver komplicerede, og der vil ske tilbageskridt, men vi må aldrig give køb på Københavnskriterierne. Vi må aldrig give køb på vores engagement i Tyrkiets medlemskab. Der skal være et klart lys for enden af tunnelen.
<P>
Derfor opfordrer jeg Tyrkiet til at fortsætte sin proces med demokratiske reformer. Jeg mener, at vi bør love at støtte dem på denne vej.
<SPEAKER ID="345" NAME="Maria Eleni Koppa" AFFILIATION="S&amp;D">
(EL) Fru formand! Vi støttede Tyrkiets udsigter til medlemskab i håb om, at dette ville bidrage til omfattende demokratiske reformer. Resultaterne adskillige år senere er desværre meget begrænsede. Reformerne er gået i stå, og de, der er blevet gennemført, fungerer ikke i praksis. Selv fremskridtene med hensyn til at finde en løsning på det kurdiske spørgsmål, der gav anledning til store forhåbninger, er tilsyneladende stoppet.
<P>
For at blive medlem af EU skal Tyrkiet udvise ægte respekt for menneskerettigheder, mindretalsrettigheder, religiøse friheder og for politiske partier og deres demokratisk valgte repræsentanter. Europa-Parlamentet har glædet sig over den demokratiske åbning, som den tyrkiske regering har annonceret. Men undertrykkelse af ytringsfriheden og arrestationerne af tusindvis af borgere og dusinvis at politiske repræsentanter er uacceptabelt og ødelægger troværdigheden af alle udtalelser om fortsatte reformer.
<P>
Desuden er hovedbestanddelen af demokrati en fuldstændig opdeling mellem den politiske og militære myndighed. Vi kan ikke have et kandidatland, hvor hæren selv efter alle disse år ikke er underlagt fuldstændig politisk kontrol.
<P>
Tyrkiets udsigter til EU-medlemskab er og bliver det, vi har forpligtet os til, hvis landet lover at fremme de principper og mål, som Unionen praktiserer.
<SPEAKER ID="346" NAME="Johannes Cornelis van Baalen" AFFILIATION="ALDE">
(NL) Fru formand! Tyrkiet skal behandles retfærdigt. Det betyder, at EU også skal kigge sig selv i spejlet og være ærlige. Københavnskriterierne, som alle er fortrolige med, er det vigtige her. De skal opfyldes. Tiltrædelsesprocessen har ikke nogen fast tidsfrist, hvilket vi også gav udtryk for, da vi indledte tiltrædelsesforhandlingerne. Det betyder, at kriterierne er nøglen. De er afgørende for, hvorvidt Tyrkiet kan gå videre til medlemskab. Demokrati er naturligvis vigtigt. Det betyder, at EU også skal yde en indsats for at støtte demokratiseringsprocessen i Tyrkiet. Derfor er det meget underligt at se, at førtiltrædelsesprogrammet, programmet for førtiltrædelsesbistand, kun gennemføres i ringe grad. EU's revisionsret har meget klart sagt, at man har indført for mange prioriteringer, hvilket betyder ingen prioriteringer, og har især peget på demokratiseringsbistanden. Jeg vil gerne høre Kommissionens mening om Revisionsrettens kritik og høre, hvad den vil gøre for at sikre, at førtiltrædelsesbistanden organiseres korrekt.
<SPEAKER ID="347" NAME="Geoffrey Van Orden" AFFILIATION="ECR">
(EN) Fru formand! Jeg er ikke helt sikker på, hvorfor vi afholder denne forhandling på netop dette tidspunkt. Måske fordi det er tre år siden Hrant Dinks død, og der fortsat er alvorlige ubesvarede spørgsmål i forbindelse med denne forbrydelse.
<P>
Jeg mødte Dink efter retssagen mod Orhan Pamuk. Dinks død var naturligvis en stor tragedie, og som ven af Tyrkiet tøvede jeg ikke med at påpege, at det skadede Tyrkiets stilling, at man indskrænker ytringsfriheden og er overfølsom over for kritik af den tyrkiske stat. Men det er naturligvis i Tyrkiets interesse at styrke alle aspekter af landets demokrati.
<P>
Jeg støtter også tanken om Tyrkiet som et sekulært og forenet land, som i mere end 80 år har kigget mod vest. Jeg anerkender behovet for en stærk tyrkisk hær, og jeg anerkender også Tyrkiets centrale geostrategiske betydning. Af disse grunde mener jeg, at vi bør yde al mulig støtte til Tyrkiet og ikke konstant søge at finde måder at kritisere landet på og stikke til det.
<P>
Naturligvis er det generelt en dårlig idé at forbyde politiske partier, selv om denne regel også har sine undtagelser. Vi erkender alle, at terrororganisationer har politiske frontpartier, og det er en hårfin vurdering, hvorvidt man gør større skade ved at lade frontpartiet være eller lukke det ned. Naturligvis har PKK sin politiske front.
<P>
Jeg vil bare sige et par ting om PKK, fordi det fortsætter sine terroraktiviteter. Det er klart, at PKK fortsætter ikke bare som en terrororganisation, men også med sine kriminelle netværk, som strækker sig fra Tyrkiet til hele Europa. PKK er som en mafia med en struktur, der udfører kriminelle aktiviteter, skaffer midler og sikrer støtte. Det er involveret i alle aspekter af organiseret kriminalitet, herunder skatteunddragelse, falskmøntneri, menneskesmugling - og naturligvis er narkotikahandel en af de vigtigste finansieringskilder. For mig at se burde vi i højere grad koncentrere os om at løse den type problemer i vores egne lande og hjælpe tyrkerne ad den vej i stedet for konstant at stikke til dem og kritisere dem.
<SPEAKER ID="348" NAME="Jürgen Klute" AFFILIATION="GUE/NGL">
(DE) Fru formand! Jeg vil gerne endnu en gang påpege, at forbuddet mod det kurdiske Demokratiske Samfunds Parti betyder, at i alt 27 kurdiske partier er blevet forbudt af den tyrkiske regering i de senere år. Siden forbuddet - vi har først lige hørt om dette - er mere end 1 000 mennesker blevet arresteret. Jeg mener ikke, at man længere kan tale om demokrati i et land, hvor partier regelmæssigt forbydes. Forbuddet mod 27 kurdiske partier bør næsten optages i Guinness' Rekordbog.
<P>
Det drejer sig ikke kun om mindretallet i Tyrkiet - og dette er noget, jeg gerne vil nævne igen. I øjeblikket foregår der en strejke blandt tobaksarbejderne på virksomheden Tekel, som er meget intens, og som nu eskalerer. Adskillige tusinde arbejdstagere gik i sultestrejke i dag for at gennemtvinge deres rettigheder. De føler, at de undertrykkes groft af den tyrkiske regering og de tyrkiske myndigheder. Dette aspekt skal vi også tage hensyn til, fordi beskyttelse af arbejdstagernes og fagforeningernes rettigheder er en integrerende del af demokratiet. Fagforeningerne, men også mindretallet i Tyrkiet forventer en klar og utvetydig udtalelse fra Parlamentet.
<SPEAKER ID="349" NAME="Sari Essayah" AFFILIATION="PPE">
(FI) Fru formand! De havde en meget udfordrende portefølje i den foregående Kommission, kommissær Rehn, og Deres nye rolle hører heller ikke til de nemmeste.
<P>
Tyrkiets demokratiske udvikling har lidt tilbageslag på det seneste, og kurdernes situation er ikke det eneste, der vækker bekymring. Børns og kvinders status skal forbedres, navnlig i landdistrikterne. Tyrkiet har gennem årene været langsom til at beskytte religiøse mindretals rettigheder, f.eks. alawitter og kristne.
<P>
Patriarkatets situation er allerede blevet nævnt tidligere. Ortodokse troende er blevet udsat for diskrimination, og der findes formentlig kun omkring 3 000 af dem i Tyrkiet. Der findes en fuldstændig uforståelig lov om, at ortodokse præster, biskopper og patriarker skal være tyrkiske statsborgere. En patriark er overhoved for en verdensomspændende kirke, så han kan naturligvis vælges fra enhver af medlemskirkerne. På samme måde skal der være en garanti for beskyttelse af kirkens ejendom, og ulovligt beslaglagt ejendom skal gives tilbage. Der er udarbejdet en navneliste her i Parlamentet med en skriftlig anmodning om åbning af præsteseminaret i Halki. Den seneste, der bad om at få seminariet i Halki åbnet, var præsident Obama.
<P>
Hvis Tyrkiet sikrer det kristne mindretals menneskerettigheder på denne måde, vil det være et fremragende eksempel for de andre muslimske nationer og tilskynde dem til at garantere præcis de samme rettigheder for kristne, som kristne lande gør for deres muslimske mindretal.
<P>
Vi spørger ofte, om Tyrkiet er parat til at blive medlem af EU, hr. kommissær. Jeg mener, at EU åbent bør spørge sig selv, om vi virkelig er klar til at acceptere Tyrkiet som medlem. De sagde også, at rejsen er lige så vigtig som rejsemålet. Vi skal huske på, at Tyrkiets demokratiske udvikling ikke er så vigtig for EU, som den er for Tyrkiets egne borgere. Derfor er det værd at fortsætte på denne rejse, selv om vi ikke er enige om rejsens mål.
<SPEAKER ID="350" NAME="Emine Bozkurt" AFFILIATION="S&amp;D">
(NL) Fru formand! Den tyrkiske regering har lanceret det demokratiske initiativ for at demokratisere landet og forbedre kurdernes kulturelle rettigheder. Det var et modigt skridt fremad. Forbuddet mod politiske partier er imidlertid et stort tilbageskridt. En demokratisk stat baseret på retsstatsprincippet skal altid tillade demokratisk diskussion, hvor alle borgere kan få deres stemme hørt. Forbuddet mod Det Demokratiske Samfunds Parti (DTP) gavner ikke dette demokratiske initiativs succes. For 18 måneder siden undslap det regerende Retfærdigheds- og Udviklingsparti (AKP) med nød og næppe den samme skæbne. Jeg forventer, at Tyrkiet vil ændre sin forfatning hurtigst muligt i henhold til de kriterier, som Venedigkommissionen har udarbejdet, for at udelukke forbud mod politiske partier. Alle partier bør være involveret i dette, for de kan trods alt komme til at lide samme skæbne. Desuden bør man indføre et partisystem, der fører til en bedre repræsentation af den tyrkiske befolkning. Dette kan gøres gennem en kraftig nedsættelse af spærregrænsen på 10 %. Det skal forhindres, at forbud mod partier bruges i det politiske spil. Tyrkiet vil arbejde hen imod dette med Europas støtte, øjeblikkelig og med det samme. Her til sidst vil jeg blot gerne takke kommissær Rehn for hans fantastiske samarbejde. Jeg ønsker ham al mulig succes med hans nye portefølje.
<SPEAKER ID="351" NAME="Olle Schmidt" AFFILIATION="ALDE">
(SV) Fru formand! Udvidelsen har givet EU mulighed for at fremme grundlæggende værdier som demokrati og menneskerettigheder på vores kontinent og skabe forudsætninger for retsstatsprincippet baseret på uafhængige domstole og juridiske myndigheder med et fungerende markedsdemokrati - et stabilt og fredeligt Europa.
<P>
Denne udvikling skal fortsætte. Derfor bør Tyrkiet bydes velkommen i EU. Alt for mange her i Parlamentet og blandt EU's regeringer forsøger at sno sig uden om de løfter, vi har givet Tyrkiet som kandidatland. Det er uværdigt og skaber usikkerhed, ikke bare i Tyrkiet, men også i andre kandidatlande. Tyrkiet kan naturligvis ikke komme med i EU, før alle kriterier er opfyldt. EU skal indføre strenge kriterier, men samtidig støtte landet, så det også kan opfylde disse kriterier.
<P>
Som nævnt er der sket visse fremskridt i Tyrkiet, men desværre er situationen langt fra utvetydig. Der er stadig store mangler. Forfatningsdomstolens beslutning om at forbyde det største kurdiske parti er naturligvis helt uacceptabel og blokerer også for medlemskabet.
<P>
Jeg vil også gerne komme ind på et andet spørgsmål vedrørende det tyrkiske medlemskab. Min kollega fra Danmark har vist allerede berørt dette. Sidste uge kunne svensk radio fortælle, at en revision havde afsløret store mangler med anvendelsen af EU-midler i Tyrkiet. Pengene når ikke ud til dem, der har størst brug for dem. Der har også været kritik af mangelfuld opfølgning og af, at befolkningen i landdistrikterne - mindretal som kurdere og assyrere - ikke får del i EU-bistanden. Kvinder behandles også uretfærdigt. Reglerne for ansøgning om projektfinansiering er komplicerede og vanskelige at forstå. Min kollega hr. Färm og jeg har bedt hr. Rehn om at komme til bunds i dette i hans sidste tid som kommissær for udvidelsen. Vi forventer et hurtigt svar. Endelig vil jeg gerne takke hr. Rehn for hans fremragende arbejde som kommissær for udvidelsen og ønske ham held og lykke på hans nye post.
<SPEAKER ID="352" NAME="Frieda Brepoels" AFFILIATION="Verts/ALE">
(NL) Fru formand! Den demokratiske åbning, som den tyrkiske regering har annonceret, er blevet til en fornægtelse af demokratiet. Forbuddet mod Det Demokratiske Samfunds Parti (DTP) har ødelagt og dermed fornægtet den kurdiske befolknings ytringsfrihed, foreningsfrihed og retten til politisk deltagelse endnu en gang. Manglen på demokrati, hærens og politiets fremtrædende rolle, den meget høje spærregrænse på 10 %, den manglende reform af både forfatningen og loven om politiske partier, forfølgelsen og fængslingen af kurdiske politikere og aktivister er alle tegn på, at Ankara tydeligvis er ude af stand til at håndtere mindretalsrettigheder på en moden måde. Hver gang Tyrkiet åbner en dør til demokratisering, smækker landet en anden dør i. Det får mig til at spørge om, hvorvidt dette stadig kan betegnes som en demokratisk åbning. Jeg vil gerne høre kommissærens mening om dette og høre, om han er parat til at samarbejde med den tyrkiske regering om at udarbejde en specifik tidsplan for gennemførelsen af vigtige reformer i henhold til europæiske standarder.
<SPEAKER ID="353" NAME="Nikolaos Chountis" AFFILIATION="GUE/NGL">
(EL) Fru formand, hr. López Garrido, hr. kommissær! Deres udtalelser her i aften giver mig det indtryk, at De gerne vil dække over, at den seneste beslutning fra den tyrkiske forfatningsdomstol om at forbyde det prokurdiske parti blev taget få timer før beslutningerne i Rådet (almindelige anliggender) og beslutningen på topmødet, som i det store og hele giver Tyrkiet grønt lys til at sætte kursen direkte mod Europa på et tidspunkt, hvor landet krænker både menneskerettigheder og demokratiske rettigheder, undlader at overholde folkeretten og nægter at anerkende Republikken Cypern. Er De ikke kommet til den konklusion, at i stedet for at bringe Tyrkiet til fornuft gør denne konstante eftergivenhed bare landet dristigere? Det er et faktum, at den tyrkiske forfatning skaber politisk destabilisering, ikke garanterer religiøse og politiske friheder og giver staten et alibi for at gribe ind.
<P>
Mit spørgsmål er: Hvilke foranstaltninger vil De tage for at beskytte de kurdiske borgeres rettigheder? Og endnu vigtigere: Vil vi endelig langt om længe kræve en grundlæggende forfatningsreform for at skabe de institutionelle rammer, der kan garantere disse friheder og få den tyrkiske stat til at respektere alle de rettigheder, som er et kriterium for, at landet kan fortsætte ad vejen mod tiltrædelse?
<SPEAKER ID="354" NAME="Róża, Gräfin von Thun Und Hohenstein" AFFILIATION="PPE">
(PL) Fru formand! Løftet om EU-medlemskab var længe en drivkraft for demokratiske forandringer i Tyrkiet. Men efter 2005 faldt den tyrkiske støtte til medlemskab af EU fra 70 % til bare 42 %. I denne situation kræver en yderligere demokratisering af Tyrkiet derfor helt klart et bedre samarbejde med EU.
<P>
Man har nået meget i Tyrkiet - mine kolleger har nævnt det tidligere - og det fortjener vores anerkendelse, men der findes stadig områder, som vi må undersøge nærmere. Der er som tidligere nævnt spørgsmålet om pressefrihed og frihed for de elektroniske medier. OSCE melder f.eks. om, at Tyrkiet blokerer for 3 700 internetsider. Et andet vigtigt spørgsmål er kvinders mulighed for at deltage i det offentlige liv. Den tyrkiske forfatning forbyder kvinder i traditionelle tørklæder adgang til universitetet, selv om helt op til 70 % af kvinderne bærer disse tørklæder. Denne kamp mellem sekularitet og demokrati er en virkelig udfordring for Tyrkiet.
<P>
Jeg vil også gerne nævne kurderne og især anerkende dem som et nationalt mindretal. De løsninger, den tyrkiske regering foreslår, er ikke tilfredsstillende. Det er korrekt, at man er begyndt at anerkende kurdernes sprog, men den tyrkiske forfatning indeholder stadig artikel 42, som forbyder undervisning på kurdisk som modersmål på uddannelsesinstitutioner.
<P>
Det er vigtigt at udvikle samarbejdet løbende, både med parlamentet og regeringen, men også at støtte ikkestatslige organisationer, sociale initiativer og partnerskaber med lokalregeringer i Tyrkiet. Vi skal styrke samarbejdet mellem institutionerne, men vi skal huske på, at især når vi taler om udvikling af demokrati, er det faktisk relationer mellem almindelige borgere, der ændrer verden.
<SPEAKER ID="355" NAME="Arlene McCarthy" AFFILIATION="S&amp;D">
(EN) Fru formand! Jeg deler desværre de øvrige taleres synspunkt om, at forfatningsdomstolens forbud mod DTP kun kan opfattes som et tilbageskridt i Tyrkiets demokratiseringsbestræbelser på trods af de meget store fremskridt, der er sket med de demokratiske initiativer for nylig.
<P>
Loven om forbud mod DTP er som sagt blevet brugt siden 1982 til at forbyde omkring 27 partier, men politiske partier er naturligvis et udtryk for befolkningens vilje. De er ethvert demokratis hjerteblod, og tiden er inde til, at man indfører reformer af retsvæsenet for at bringe forbuddene mod politiske partier til ophør.
<P>
På den anden side skal alle politiske partier og kandidater, der ønsker at blive valgt til embeder i demokratiet, respektere de grundlæggende principper for demokrati og retsstatsprincippet og forpligte sig til at forfølge politiske mål med udelukkende fredelige midler. Da jeg voksede op i Nordirland, så jeg også mange mennesker blive lemlæstet og myrdet i forfølgelsen af politiske mål. I et demokrati skal man føre politik med stemmeurner og ikke med kugler og bomber.
<P>
Så i lighed med andre appellerer jeg til den tyrkiske premierminister og regering om at sikre, at det demokratiske styre får overtaget, at forfatningen reformeres, og sikre, at disse foranstaltninger ikke afsporer Tyrkiets bevægelse i retning af EU-medlemskab, som jeg og mit politiske parti og min regering er stolte over at støtte.
<SPEAKER ID="356" NAME="Charalampos Angourakis" AFFILIATION="GUE/NGL">
(EL) Fru formand! Konflikten mellem støtter af Tyrkiets integration og grupper, der går ind for et særligt forhold mellem Tyrkiet og EU, illustrerer den imperialistiske infight inden for EU og konkurrencen med USA og andre store magter.
<P>
De statusrapporter om Tyrkiet, der forelægges for Europa-Parlamentet, er resultatet af balancen mellem disse kræfter. De har intet at gøre med den uhæmmede udnyttelse, undertrykkelse og forfølgelse, som de tyrkiske arbejdstagere er udsat for. Fagforeningsaktivister retsforfølges og dømmes ved skueprocesser. Politiske mord og vold begået af myndighederne fortsætter. Politiske partier forbydes, alene fordi de udtrykker den kurdiske befolknings ønsker. Folkevalgte repræsentanter retsforfølges og fængsles i stort tal. Tyrkiet nægter fortsat kurderne og andre mindretal deres grundlæggende rettigheder. Landet besætter ulovligt 40 % af Republikken Cypern og saboterer enhver løsning på problemet. Landet truer Grækenland med krig og fremsætter territorialkrav.
<P>
På trods af dette lykønsker EU Tyrkiet, fordi det kræves af NATO og af de europæiske multinationale selskabers investeringer i Nabuccorørledningen samt deres økonomiske og geostrategiske ambitioner for dette land og for Mellemøsten i almindelighed.
<SPEAKER ID="357" NAME="Jarosław Leszek Wałęsa" AFFILIATION="PPE">
(PL) Fru formand! Jeg støtter tyrkisk EU-medlemskab, men vil gerne fordømme den tyrkiske forfatningsdomstols beslutning fra december om at forbyde DTP. Beslutningen blev begrundet med partiets påståede tilknytning til terrororganisationen PKK. Jeg ved, at vi lever i en tid, hvor sikkerhed er altafgørende, men borgernes frihed må ikke lide på grund af dette. Som vi ved, har partiet repræsenteret kurdiske interesser i det tyrkiske parlament siden 2007. Selv om det skete symbolsk med 20 medlemmer, har det i de senere år været et vigtigt vidnesbyrd om processen mod løsning af det kurdiske spørgsmål, som er blevet indledt i Tyrkiet. DTP's tilstedeværelse i Parlamentet udgjorde på ingen måde en risiko, men det var en af de nødvendige betingelser for politisk stabilitet. Jeg mener dog ikke, at vi skal tale om destabilisering, fordi konflikten med kurderne er gammel, og den har på intet tidspunkt rystet Tyrkiet. Jeg regnede ikke med, at dette ville ske nu, og jeg går ikke ud fra, at det vil ske.
<P>
Regeringen har tidligere gjort mangen en god gestus, og det er svært at tale om en antikurdisk kampagne. Ikke desto mindre har fredsprocessen mellem tyrkere og kurdere lidt et alvorligt tilbageslag. Forbuddet mod partiets aktiviteter er et typisk politisk trick. Dommen sætter ikke kun forholdet mellem tyrkere og kurdere mange år tilbage, men er også et tilbageskridt for hele demokratiseringsprocessen.
<SPEAKER ID="358" NAME="Inés Ayala Sender" AFFILIATION="S&amp;D">
(ES) Fru formand! Jeg vil også gerne komme ind på den tvetydige situation, vi befinder os i i dag, hvor vi fortsat støtter processen i retning af tyrkisk medlemskab, fordi vi har af mange grunde brug for Tyrkiet i EU. I dag står vi i en tvetydig situation, idet Europa-Parlamentet for bare få uger siden udviste støtte til og tilfredshed med de skridt, man havde taget med hensyn til forholdet mellem Tyrkiet og det kurdiske samfund, og nu står vi og er overraskede over forbuddet mod det største kurdiske parti i Tyrkiet, hvilket naturligvis endnu en gang giver anledning til alvorlige spørgsmål.
<P>
I den henseende vil jeg naturligvis gerne opfordre Parlamentet og EU til og bede Kommissionen genoptage eller intensivere indsatsen for at gennemgå de områder, der er nødvendige for medlemskab, hvor vi har konstateret fremskridt, f.eks. vedrørende behovet for konsensus mellem politiske partier, og det er mit håb, at dette naturligvis bør føre til en opfordring om, at den tyrkiske regering løser den situation, som det kurdiske politiske parti DTP befinder sig i.
<SPEAKER ID="359" NAME="Theodor Dumitru Stolojan" AFFILIATION="PPE">
(RO) Fru formand! Jeg har konstant været fortaler for Tyrkiets medlemskab af EU. Jeg er enig i de stærke synspunkter, der er kommet til udtryk her i Parlamentet vedrørende behovet for, at Tyrkiet respekterer menneskerettighederne. Men jeg vil gerne udtrykke et håb om, at det samme faste standpunkt også vil blive brugt til at støtte Tyrkiets bestræbelser på at blive medlem af EU.
<P>
Jeg glæder mig over det spanske formandskabs holdning til ønsket om at fortsætte med at åbne forhandlingskapitler med Tyrkiet.
<P>
Jeg kan fortælle Dem, at jeg besøgte Tyrkiet sidste år som medlem af Det Blandede Parlamentariske Udvalg EU-Tyrkiet, hvilket fandt sted 20 år efter mit foregående besøg i landet, og der er sket imponerende fremskridt i det tyrkiske samfund.
<SPEAKER ID="360" NAME="Antigoni Papadopoulou" AFFILIATION="S&amp;D">
(EL) Fru formand! Året med vold og terror i Tyrkiet er tilsyneladende ikke slut. Kurder, alawitter, ikkemuslimske mindretal, fagforeningsfolk, det økumeniske patriarkat, armeniere, cyprioter, fængselsindsatte, lokale myndigheder, homoseksuelle, kvinder, kurdiske politiske partier og massemedierne har meget at fortælle, når de tør bryde deres tavshed.
<P>
På trods af reformerne og fremskridtene i Tyrkiet er der talrige love, som ikke anvendes. Den mørke side og krænkelserne af menneskerettigheder er meget reelle i forbindelse med pressefrihed, seksuel ligestilling, ytringsfrihed og mindretalsrettigheder. Det er netop derfor, at Den Europæiske Menneskerettighedsdomstol har dømt Tyrkiet efter klager fra tyrkiske borgere og mindretal over krænkelser af retten til liv, umenneskelig og nedværdigende behandling og en lang række krænkelser.
<P>
Jeg mener, at EU kan spille en rolle som katalysator i demokratiseringen af Tyrkiet ved at kræve fuldstændig anvendelse af EU's acquis uden undtagelser, uden søgte beregninger og uden en politik med dobbelte standarder. Ved at smøre Tyrkiet og åbne kapitler, hr. Rehn, bidrager De ikke til demokratiseringen af Tyrkiet, men De bidrager til landets fortsatte uansvarlighed og politiske amoralitet.
<SPEAKER ID="361" NAME="Bogusław Sonik" AFFILIATION="PPE">
(PL) Fru formand! Trods de fremskridt, Tyrkiet har gjort på vejen mod tiltrædelse, lader demokratiseringsprocessen i landet stadig meget tilbage at ønske. I et beslutningsforslag fra Europa-Parlamentet sidste år udtrykte man bekymring over situationen i Tyrkiet med hensyn til ytringsfrihed og beklagelse over de begrænsede fremskridt med hensyn til religionsfrihed. Parlamentet insisterede både dengang og nu på, at den tyrkiske regering skal indføre juridiske rammer i henhold til den europæiske menneskerettighedskonvention, som vil give ikkemuslimske religiøse grupper og alawitter mulighed for at fungere uden unødige restriktioner.
<P>
Straks efter vedtagelsen af det nævnte beslutningsforslag i december 2009, blev Unionens uro vakt af en kendelse fra den tyrkiske forfatningsdomstol om at forbyde DTP eller Det Demokratiske Samfunds Parti, som havde 21 medlemmer i det tyrkiske parlament. Påskuddet for forbuddet af partiet var påståede forbindelser med det kurdiske PKK.
<SPEAKER ID="362" NAME="Franz Obermayr" AFFILIATION="NI">
(DE) Fru formand! Kendelsen fra den tyrkiske forfatningsdomstol om forbud mod det prokurdiske parti med den begrundelse, at det er forfatningsstridigt, er et klart tegn på, at tyrkisk indenrigspolitik ikke er kendetegnet af demokrati, som vi europæere forstår det. Den beviser også, at den kraftigt sminkede statusrapport fra Ahtisaarikommissionen ikke var korrekt.
<P>
Selv om Istanbul traditionelt har en oplyst, europæisk orienteret og veluddannet befolkning, er dette forhold og de utvivlsomt fremragende begivenheder i forbindelse med Istanbul som kulturhovedstad i 2010 desværre ikke repræsentativt for landet som helhed. Derfor er vi nødt til at se virkeligheden i øjnene. Enhver, der forbyder mindretals politiske partier, fordi de strider mod forfatningen, handler ikke i overensstemmelse med europæiske værdier. Denne konstante omskiftelighed er også uforståelig, for det vil helt klart ikke give os noget godt ry eller gøre et godt indtryk på vores tyrkiske dialogpartnere.
<P>
Derfor: Stop forhandlingerne! Og stop også disse førtiltrædelsesudbetalinger, for enhver, som ønsker, at der skal betales for moralske værdier, vil bestemt ikke lade sig overtale af sådanne betalinger.
<SPEAKER ID="363" NAME="Anna Záborská" AFFILIATION="PPE">
(SK) Fru formand! Demokratiet er afhængigt af betingelser, som det ikke selv kan skabe. Det gælder både i vores medlemsstater og demokratiet i Tyrkiet. Selv om der findes adskillige problematiske spørgsmål, vil jeg kun nævne et af dem.
<P>
Selv om den fri religionsdyrkelse respekteres i Republikken Tyrkiet, er der ikke sket mange fremskridt med religionsfrihed i de senere år. Den fri gudsdyrkelse anerkendes formelt, men i virkeligheden er den begrænset, f.eks. med hensyn til valg af kultsted. Jeg beklager, at EU ikke behandler dette emne særlig grundigt. I den seneste statusrapport på i alt 180 sider nævnes dette problem kun på de to. Man nævner ikke de kraftige restriktioner på de religiøse samfunds selvstændighed, ikke bare på det administrative og økonomiske niveau, men også på det præstelige og gejstlige niveau.
<P>
Eftersom det på konferencer i biskoppernes råd i Europa i et stykke tid er blevet sagt, at religionsfriheden konstant krænkes i Tyrkiet, bør EU konsekvent insistere på respekten for menneskerettigheder i forbindelse med religionsfrihed.
<SPEAKER ID="364" NAME="Ismail Ertug" AFFILIATION="S&amp;D">
(DE) Fru formand, mine damer og herrer! Tyrkiet er naturligvis et følelsesladet emne, det er helt klart. Der er en ting, som vi naturligvis altid skal tage højde for i denne sammenhæng, og det er blevet nævnt adskillige gange i dag, nemlig at selv om forbuddet mod partier er fuldkommen uacceptabelt, kom det ikke fra regeringen, men fra retsvæsenet. Vi er retfærdigvis nødt til at foretage denne sondring her.
<P>
Men det var ikke det, jeg gerne ville sige. Som europæere skal vi spørge os selv, hvor vi rent faktisk gerne vil hen. Hvis vi som en global aktør ønsker at overdrage ikke bare økonomiske - og det vil jeg gerne understrege som socialdemokrat - men også politiske værdier, ikke bare i Europa, men også ud over Europas grænser til resten af verden, har vi i sidste ende brug for Tyrkiet. Det vil også give os mulighed for at stå fast og sige tingene ligeud i vores forhandlinger med Tyrkiet, hvilket er præcis det, der er brug for. Først da vil det lykkes os at sætte en demokratiseringsproces i gang, så vi kan gennemføre vores overordnede hensigt.
<SPEAKER ID="365" NAME="Diego López Garrido">
formand for Rådet. - (ES) Fru formand! Rådet vil handle på følgende måde i det spørgsmål, som vi kan kalde for forholdet mellem EU og Tyrkiet med henblik på tiltrædelsesprocessen:
<P>
I første omgang mener vi, at vi skal opretholde et europæisk perspektiv for Tyrkiet. Vi forstår, at hvis Tyrkiet en dag kommer med i EU, vil det gøre Unionen stærkere, ikke svagere. Derfor vil denne proces gavne begge parter.
<P>
For det andet: forhandlinger. Som hr. Obiols påpegede, er forhandlinger uden tvivl et nyttigt våben til at bringe processen videre og til at fremme interne reformer i Tyrkiet. Det er blevet påvist helt utvetydigt. Forhandlinger er et strategisk element og bør videreføres, som kommissær Rehn nævnte i sin tale.
<P>
For det tredje et meget klart budskab til Tyrkiet. Vi skal sige tingene meget tydeligt til Tyrkiet. Dette er blevet anbefalet, ikke bare af fru Oomen-Ruijten, forfatteren bag dette beslutningsforslag, som på mig virker som et meget bredt, meget grundigt og meget detaljeret forslag, et fremragende grundlag at arbejde videre på, men af mange af de tilstedeværende her i aften: fru Corazza, fru Ludford, fru Keller, hr. Zahradil, mange andre har anbefalet, at vi sender et meget klart budskab til Tyrkiet.
<P>
Tyrkiet er et land, som, hvis det overholder Københavnskriterierne, vil kunne komme med i EU, og det skal med i EU.
<P>
Men i øjeblikket opfylder Tyrkiet ikke disse kriterier, og i den forbindelse er der to væsentlige faktorer, demokrati og menneskerettigheder, som er centrale for analysen af Tyrkiets eventuelle fremtidige medlemskab af EU. Med hensyn til menneskerettigheder er nogle af dem, helt specifikke dimensioner af dem, grundlæggende for definitionen af demokrati, der opfylder kravene i Københavnskriterierne.
<P>
Inden for områder som retsvæsen, ligestilling mellem mænd og kvinder, spørgsmål om tortur og mishandling, respekt for mindretal og pluralisme skal man huske på alle disse aspekter. På alle disse områder har vi her kunnet se, at der utvivlsomt er sket fremskridt, og på alle områder kan vi også se mangler og endda tilbageskridt. Sådan ligger landet. Det afhænger af, hvordan man anskuer det. Glasset kan være halvt fuldt eller halvt tomt. Derfor mener jeg, at dette er de grundlæggende aspekter, man skal fokusere på i forholdet mellem EU og Tyrkiet.
<P>
Jeg mener, at der er mulighed for en tilnærmelse mellem Tyrkiet og EU. Derfor er denne proces i gang, og Tyrkiet har status af kandidatland. Det er en nødvendig proces, som naturligvis skal fremmes hurtigst muligt. Europa-Parlamentets rolle i denne proces er af absolut vital betydning. Det skal spille en central rolle i udviklingen, analysen, evalueringen og konsolideringen af denne proces, som vi alle ønsker skal gå så hurtigt som muligt.
<SPEAKER ID="366" NAME="Olli Rehn" LANGUAGE="EN">
Fru formand! Jeg er glad for at få det sidste ord om Tyrkiet.
<P>
Jeg vil gerne takke Dem for en meget omfattende og ansvarlig forhandling i aften. Faktisk tog jeg afsked med Dem vedrørende Tyrkiet allerede i december eller november, og jeg skal ikke gentage den. Jeg håber, at jeg ikke bliver nødt til at tage yderligere afsked med hensyn til Tyrkiet her i salen, og at vi kan komme videre og begynde at løse de vigtige økonomiske og andre udfordringer i EU.
<P>
Jeg vil også gerne benytte denne mulighed til at takke det spanske formandskab og den spanske premierminister hr. Zapatero for at have lanceret civilisationernes alliance, som er et meget vigtigt initiativ, og jeg kan sige, at jeg gerne vil melde mig frivilligt til alliancen. Det er meget vigtigt, også for forholdet mellem EU og Tyrkiet.
<P>
Dagens forhandling har været fokuseret på lukning af parter og det med fuld ret. Det er meget vigtigt, at Tyrkiet reformerer sin lovgivning og hele den forfatningsmæssige ramme for politiske partier i henhold til anbefalingerne fra Venedigkommissionen.
<P>
Hr. van Baalen og hr. Schmidt var inde på Revisionsrettens beretning om Tyrkiet for nylig. Jeg kan sige, at vores konklusion i Kommissionens Generaldirektorat for Udvidelsen er sammenfaldende med konklusionen i denne beretning og dens konklusioner om, hvordan vi kan gøre vores finansielle bistand mere strategisk, flerårig og skabe en tydeligere sammenhæng med de behov, der udspringer af den politiske reformdagsorden i vores lande, i dette tilfælde i Tyrkiet.
<P>
Vi arbejder nu frem mod dette, bl.a. gennem fuldkommen nye retningslinjer for udarbejdelsen af vores planlægningsdokumenter på et flerårigt grundlag og overgang fra projekt- til sektorbaseret planlægning. Denne nye fremgangsmåde omfatter også et større fokus på udvikling af sektorstrategier i modtagerlandene selv, hvilket i sidste ende bør føre til en fælles identificering af politiske prioriteringer for Kommissionen og de tyrkiske myndigheder.
<P>
Jeg vil med glæde tilsende Dem et længere og mere udførligt skriftligt svar på dette spørgsmål, hvis De snart sender mig et brev, så jeg kan gøre det i den nuværende Kommissions embedsperiode.
<P>
Ud over partilukningerne er det efter min mening vigtigt at diskutere den demokratiske omdannelse i bredere forstand. Det har De gjort i aften, og jeg vil gerne ganske kort komme ind på tre ting, som efter min mening er de vigtigste næste skridt.
<P>
Vi har været vidner til en kolossal demokratisk forandring i Tyrkiet inden for de seneste fem år. Det er i dag et meget anderledes land end for f.eks. fem år siden. Men naturligvis er glasset ikke fuldt endnu, og man mangler stadig at gennemføre en lang række vigtige reformer i Tyrkiet.
<P>
Den første og vigtigste af dem drejer sig om borgernes rettigheder og grundlæggende friheder. Tyrkiets resultater inden for ytringsfrihed er ikke i overensstemmelse med EU's standarder. Mange forfattere og journalister bliver stadig retsforfulgt og dømt for deres arbejde. Det er nu på høje tid, at Tyrkiet indfører de nødvendige reformer af retsvæsenet, så dette problem kommer til at høre til Tyrkiets fortid og ikke dets fremtid. Det er grundlæggende for ethvert åbent og demokratisk samfund, og det er også af grundlæggende betydning med en yderligere diskussion af følsomme spørgsmål som Armenien, det kurdiske spørgsmål eller Cypernproblemet.
<P>
For det andet har man i det seneste år oplevet en vigtig udvikling i forholdet mellem det civile samfund og militæret. Den igangværende Ergenekonundersøgelse er vigtig for demokratiseringsbestræbelserne i Tyrkiet, og de tyrkiske borgere fortjener, at denne efterforskning føres til ende, og de forventer med rette, at der indføres alle nødvendige forholdsregler for at sikre alle de anklagede en retfærdig rettergang.
<P>
Sidst, men ikke mindst, kan man ikke opnå ægte demokrati, hvis halvdelen af befolkningen - kvinderne - er groft underrepræsenteret i national og lokal politik. Tyrkiske kvinde-ngo'er er utrættelige i deres bestræbelser på at fremme denne dagsorden, og det bør de også være, og vi er deres allierede. Etableringen af en specifik ligestillingskommission er et vigtigt skridt, som jeg håber kan yde et stort bidrag til at forbedre kvindernes politiske repræsentation på alle niveauer af det tyrkiske samfund.
<P>
Sammenfattende kan Tyrkiets EU-medlemskab blive en lang og undertiden snoet vej, men det er vigtigt ikke at miste det grundlæggende mål om demokratiske forandringer i landet af syne. Det er i ikke bare Tyrkiets, men også EU's grundlæggende interesse, og det opnås bedst ved både at være retfærdige og stå fast på samme tid, fordi det bevarer vores troværdighed og konditionalitetens betydning som drivkraft bag reformerne af de grundlæggende friheder i Tyrkiet. I disse vigtige bestræbelser regner jeg fortsat med Deres opbakning. Det er vigtigt for, at dette projekt til slut kan krones med held.
<SPEAKER ID="367" NAME="Formanden">
Forhandlingen er afsluttet.
<P>
Skriftlige erklæringer (artikel 149)
<SPEAKER ID="974" NAME="Kristiina Ojuland  " AFFILIATION="ALDE">
skriftlig. - (ET) I Kommissionens statusrapport om Tyrkiet fra 2009 identificerer man gennemførelsen af forfatningsreformer som en central udfordring i den fortsatte demokratiseringsproces. I rapporten bemærker man, at til trods for befolkningens klare opbakning til regeringen og det store parlamentsflertal har man hidtil ikke gjort tilstrækkelige fremskridt med gennemførelsen af politiske reformer og forfatningsreformer, fordi partierne ikke har kunnet finde et fælles sprog. Som i ethvert andet demokratisk land afspejler de tyrkiske partiers holdninger vælgernes ønsker. Man må ikke glemme, at partierne i et demokratisk samfund frem for alt står til regnskab over for deres vælgere, og i Tyrkiet skal EU være opmærksom på udviklingen på græsrodsniveau. Vi skal være meget forsigtige med blot at benytte denne didaktiske fremgangsmåde som ledesnor for Tyrkiets demokratiseringsproces. Den vellykkede gennemførelse af de ønskede reformer kræver opbakning fra befolkningen, hvor der er behov for en større grad af generel bevidsthed og en fornemmelse af betydningen af og årsagerne til reformerne. De antihierarkiske reformer, der er blevet gennemført, vil ikke få det ønskede resultat, så længe der findes en følelse af, at de udgør en fare for Tyrkiets interne stabilitet. Presset på Tyrkiets regering for at fremskynde reformer, som savner folkelig opbakning, kan om end uforsætligt føre til en opblomstring af separatisme eller religiøse fjendtligheder. Jeg håber, at Rådet og Kommissionen sammen med den tyrkiske regering vil bestræbe sig på at gennemføre foranstaltninger, der giver Tyrkiets befolkning mulighed for at deltage langt mere i demokratiseringsprocessen end hidtil, for at sikre, at der findes frugtbar jord til gennemførelsen af de nødvendige reformer med henblik på tiltrædelse på grundlag af Københavnskriterierne.
<SPEAKER ID="368" NAME="Pavel Poc  " AFFILIATION="S&amp;D">
skriftlig. - (CS) Førtiltrædelsesforhandlingerne med et kandidatland bør have til formål, at det pågældende land skal blive medlem af EU, men i Tyrkiets tilfælde er situationen langt mere kompliceret. Førtiltrædelsessamtalerne blev indledt den 3. oktober 2005. Ud over landets tiltrædelse skulle samtalerne bidrage til at fremme demokrati og frihed samt bevarelse af borgerlige rettigheder og menneskerettigheder i Tyrkiet. I stedet for at udstede politiske erklæringer skal dette mål nås gennem lovgivningsændringer som led i harmoniseringen med EU's retssystem, men først og fremmest gennem politisk og social praksis baseret på medlemsstaternes eksempel. Argumenter imod tiltrædelsen efter mønsteret "europæiske lande" over for "islamiske lande" er forkerte og forfejlede. Tyrkiets historiske forbindelser med Europa kan ikke benægtes. Tyrkiet er i dag medlem af Europarådet og Organisationen for Sikkerhed og Samarbejde i Europa. Der findes ingen religiøse målestokke til evaluering af et kandidatland. Trosfrihed er tværtimod en af Europas vigtigste værdier. Derfor skal de eneste og afgørende kriterier for Tyrkiets tiltrædelse til EU være i overensstemmelse med retsstatsprincippet, juridisk bekræftelse af borgerlige rettigheder og mindretals rettigheder samt respekt for alle EU's medlemsstater.
<SPEAKER ID="369" NAME="Renate Sommer  " LANGUAGE="DE">
Det er udmærket, at Europa-Parlamentet i det mindste tager spørgsmålet om demokratisering af Tyrkiet op. Kommissionen og Rådet har i princippet tendens til blot at tale om situationen - hvor dramatisk den end måtte være. De kalder det "soft power". Men hvad har denne "soft power" bragt os? Det er helt klart, at siden indledningen af tiltrædelsesforhandlingerne er der sket betydelig flere tilbageskridt end skridt i den rigtige retning i Tyrkiet. Nu kommer der så endnu et partiforbud. Men vi har også den fortsatte massive indskrænkning af borgerlige friheder, undertrykkelsen af religiøse mindretal i den grad, at man forsøger at udvise dem eller ødelægge dem gennem blodsudgydelser, indskrænke deres informationsfrihed og pressefriheden i et forsøg på at udrydde oppositionspressen og de frie fagforeninger, og listen bliver bare ved. "Pacta sunt servanda" - det fremhæver man altid i forbindelse med Tyrkiet og det med rette. Men det gælder også for Tyrkiet! Da Tyrkiet gik i gang med tiltrædelsesforhandlingerne, indgik landet en aftale med EU om at overholde Københavnskriterierne. Hvis landet fortsat nægter dette, må det spørge sig selv, om det virkelig ønsker at blive en del af Europa. "Soft power"tilhængerne i Kommissionen, rådsformandskabet og Rådet bør nu endelig handle konsekvent i stedet for hele tiden at åbne nye forhandlingskapitler.
