<CHAPTER ID="019">
Samarbejde mellem EU's Agentur for Grundlæggende Rettigheder og Europarådet (forhandling) 
<SPEAKER ID="379" NAME="Formanden">
Næste punkt på dagsordenen er betænkning af Adamos Adamou for Udvalget om Borgernes Rettigheder og Retlige og Indre Anliggender om forslag til Rådets afgørelse om indgåelse af en aftale mellem Det Europæiske Fællesskab og Europarådet om samarbejde mellem Den Europæiske Unions Agentur for Grundlæggende Rettigheder og Europarådet - C6-0311/2007 -.
<SPEAKER ID="380" NAME="Franco Frattini" LANGUAGE="EN">
Fru formand! Jeg vil gerne takke Parlamentet og navnlig ordføreren, hr. Adamou, for det løbende og konstruktive samarbejde og for opbakningen til indgåelsen af denne meget vigtige samarbejdsaftale.
<P>
Oprettelsen af Agenturet for Grundlæggende Rettigheder var en stor succes med hensyn til fremme og overholdelse af grundlæggende rettigheder i EU. Det var også en succes i forhold til det interinstitutionelle samarbejde. Jeg har fra starten været opsat på at sikre, at dette vigtige initiativ opnår fuld opbakning fra de tre institutioner. Et velfungerende samarbejde mellem EU og Europarådet er afgørende for agenturets succes.
<P>
Forslaget til Rådets afgørelse afspejler dette mål. Det er udtryk for de to organisationers oprigtige ønske om at samarbejde, og det glæder mig at se, at forhandlingerne om aftalen er blevet gennemført hurtigt og på en meget konstruktiv måde fra begge parters side.
<P>
Denne vigtige aftale vil gøre agenturet i stand til at udnytte sin kapacitet optimalt. For at gøre agenturet fuldt operationelt er der allerede truffet nogle foranstaltninger og flere er under forberedelse. Denne aftale vil være med til at skabe en omfattende samarbejdsramme. Den vil være med til at sikre en strukturel platform for begge organer og dermed skabe bedre vilkår og større effektivitet i forhold til den gensidige dialog og fælles tiltag.
<P>
Den vil også være med til at forhindre arbejdsmæssige overlapninger mellem de to organer. Ifølge aftalen skal der finde regelmæssige kontakter og møder sted mellem embedsmænd fra agenturet og Europarådet, og der skal også foregå en regelmæssig informationsudveksling. Desuden skal der udpeges en uafhængig person til agenturets bestyrelse og forretningsudvalg, hvilket vil fremme meningsudvekslinger og samarbejde.
<P>
Denne aftale styrker vores fælles mål om at fremme og beskytte grundlæggende rettigheder i EU.
<SPEAKER ID="381" NAME="Adamos Adamou" LANGUAGE="EL">
Fru formand, hr. kommissær, mine damer og herrer! Jeg vil gerne starte med at give udtryk for min tilfredshed med det indtil videre fremragende samarbejde mellem Den Europæiske Unions Agentur for Grundlæggende Rettigheder og Europarådet, især med hensyn til indgåelsen af en aftale, som begge parter er tilfredse med. Jeg håber, at deres fremtidige samarbejde vil fortsætte på samme vis og blive lige så velfungerende.
<P>
Trods langstrakte forhandlinger og høringer med skyggeordførerne om det væsentlige indhold i betænkningen underrettede Tabling Office os om, at der i henhold til forretningsordenens artikel 83, stk. 7, og artikel 51, stk. 2, ikke var mulighed for at ændre aftalens tekst, og med hensyn til betænkningen var der kun mulighed for at stille proceduremæssige ændringsforslag, en omstændighed, der fik flere medlemmer af LIBE-udvalget til at stemme for betænkningen under protest. Min betænkning er derfor alene en godkendelse af indgåelsen af aftalen mellem Europarådet og Agenturet for Grundlæggende Rettigheder.
<P>
EU's system af principper for beskyttelse af grundlæggende rettigheder er hovedsageligt udviklet gennem Domstolens retspraksis og bekræftet af den udtrykkelige anerkendelse i EU-traktaterne. Det er imidlertid vigtigt at sikre, at dette system til beskyttelse af menneskerettigheder styrkes yderligere, samtidig med at grundlæggende principper som ikkeforskelsbehandling, ikkeudelukkelse, ytrings-, religions- og samvittighedsfrihed samt sociale og økonomiske rettigheder beskyttes.
<P>
Den Europæiske Unions Agentur for Grundlæggende Rettigheder kunne sørge for denne beskyttelse, når Fællesskabets og medlemsstaternes kompetente institutioner, organer, kontorer og agenturer gennemfører fællesskabslovgivning. Det er vigtigt at anerkende, at det er Europarådet, som gennem sit store arbejde på området har udviklet et omfattende system af normer og juridiske og retlige instrumenter til beskyttelse og fremme af menneskerettigheder og retsstatsprincippet og har opnået betydelig erfaring. Derfor skal det fælles mål om at beskytte grundlæggende rettigheder, som deles af Agenturet for Grundlæggende Rettigheder og Europarådet, nås på en betydningsfuld og positiv måde, hvor man undgår overlapninger og forhindrer en svækkelse af det veletablerede retlige og udenretlige system til beskyttelse af menneskerettigheder og individuelle rettigheder, som Europarådet har skabt. Vi skal sikre, at retspræcedens og det væsentlige indhold i menneskerettighedsbeskyttelsen som fastlagt af Europarådet, en organisation, som omfatter 47 medlemslande, ikke drages i tvivl.
<P>
Jeg vil også gerne understrege, at enhver risiko for overlappende beføjelser og procedurer skal afværges for at undgå forvirring i forhold til de to organers målsætninger og ansvar, så vi kan sikre et harmonisk samarbejde mellem dem. Dette skal frem for alt afspejles i agenturets årlige arbejdsprogram og i styrkelsen af samhørigheden og komplementariteten mellem de to institutioner.
<P>
Med hensyn til udvekslingen af oplysninger mellem Europarådet og Agenturet for Grundlæggende Rettigheder er det yderst vigtigt, at begge parter er indstillet på, at en sådan udveksling så vidt muligt foregår i fuld fortrolighed. Agenturet for Grundlæggende Rettigheder og Europarådet bør vedtage mere præcise bestemmelser for gennemførelsen af aftalens artikel 15 om tilskud, som Europarådet modtager fra agenturet, for at sikre fuld gennemsigtighed og undgå eventuelle antydninger af en for vidtgående indbyrdes afhængighed mellem de to institutioner.
<P>
Det er også afgørende at gennemføre aftalens artikel 7 på en måde, der giver de to institutioner mulighed for ved gensidigt samtykke at udveksle så mange oplysninger som muligt under behørigt hensyn til forretningsordenen og i det omfang, det er muligt under overholdelse af de gældende regler om fortrolighed. De respektive oplysninger bør ikke anvendes af andre institutioner end dem, der er direkte involveret i undersøgelsen af et givet spørgsmål. De bør heller ikke gøres tilgængelige for tredjelandes institutioner og agenturer, medmindre der foreligger garantier for og føres kontrol med deres anvendelse.
<P>
Som sagt har samarbejdet mellem Kommissionen og Europarådet under forhandlingerne om aftalen været meget frugtbare, og det forventes, at de to institutioner også i fremtiden vil få et effektivt samarbejde, der bygger på gennemsigtighed og komplementaritet. Det er imidlertid yderst vigtigt, at Parlamentet inddrages i denne proces gennem periodiske rapporter, og at Europarådet opfordres til at redegøre for sin holdning til alle de undersøgelser og vurderinger, der foretages, med henblik på at sikre komplementaritet og gennemsigtighed og undgå overlapninger mellem de to institutioners arbejde.
<SPEAKER ID="382" NAME="Kinga Gál" LANGUAGE="EN">
Fru formand! Det glæder mig i dag at skulle tale som skyggeordfører for PPE-DE-Gruppen vedrørende indgåelsen af en aftale mellem Det Europæiske Fællesskab og Europarådet om samarbejde mellem Den Europæiske Unions Agentur for Grundlæggende Rettigheder og Europarådet.
<P>
Vi har haft lange forhandlinger og mange drøftelser om, hvorvidt der er behov for et agentur, hvorvidt Europarådet kan acceptere dette, og hvorvidt der vil opstå et reelt og nyttigt samarbejde mellem de to.
<P>
Hele vejen igennem har både Parlamentet og Kommissionen klart sagt: Ja, vi har behov for agenturet, vi ser fornuften i at have denne institution, og vi forudser et godt samarbejde mellem Europarådet og agenturet.
<P>
Det glæder mig derfor, nu hvor aftalen er her, at vi kan tale om institutionaliseret samarbejde. Derimod finder jeg det beklageligt, at vi reelt ikke kunne forbedre teksten ved at ændre visse aspekter. I forbindelse med agenturets behandling af konkrete spørgsmål ville jeg gerne have understreget behovet for, at der tages højde for al den erfaring og ekspertise, som Europarådets Parlamentariske Forsamling har opnået med dens rapporteringssystem i de forskellige komitéer, f.eks. komitéen for retlige anliggender og menneskerettigheder, som har en fremragende ekspertise og erfaring med håndtering af disse spørgsmål.
<P>
Jeg er ikke desto mindre glad, for indgåelsen af denne aftale signalerer behovet for, at dette organ, agenturet, går i gang med arbejdet hurtigst muligt. Agenturet blev officielt oprettet den 1. marts, men dets drifts- og ledelsesstruktur er endnu ikke på plads. Det er bydende nødvendigt at fortsætte og forbedre situationen, så vi kan komme videre.
<P>
Jeg har fulgt sagen helt fra begyndelsen af mit mandat og har bemærket de enorme vanskeligheder med at fastlægge agenturets arbejdsområde, kompetenceområde og beslutningsstrukturer til alle involverede aktørers tilfredshed.
<P>
Vi er alle berørt, eftersom agenturet vil indsamle og behandle data og udarbejde anbefalinger til institutionerne på området, en beføjelse, som er vanskelig at afgrænse, som er horisontal, og som går på tværs af alle fællesskabspolitikkerne.
<P>
Vi kan kun være tilfredse, hvis vi opretter et troværdigt og ansvarligt agentur, som har tilstrækkelige beføjelser og et passende budget til at varetage sine opgaver. Det kan denne aftale være med til at sikre.
<P>
Vi vil sikre, at enhver overlapning mellem disse opgaver og dobbeltarbejde undgås. Lad os håbe, at dagens højtidelige proklamation af chartret om grundlæggende rettigheder vil blive den ene side og agenturet den anden side af den samme mønt: et første konkret skridt mod en fremtidig EU-politik for menneskerettigheder og grundlæggende frihedsrettigheder.
<SPEAKER ID="383" NAME="Genowefa Grabowska" LANGUAGE="PL">
Fru formand! Det, vi har at gøre med i dag, er en atypisk procedure, hvor Parlamentet skal udtale sig om hensigtsmæssigheden af et samarbejde mellem EU og Europarådet. Vi har ingen mulighed for at ændre noget i denne aftale. Vi skal blot vurdere den og afgive udtalelse.
<P>
Europarådet er den ældste europæiske institution, der beskæftiger sig med menneskerettigheder og fremme af demokrati. Der er ikke behov for at minde om, at der fra starten af har eksisteret et samarbejde mellem Europarådet og EU - og tidligere De Europæiske Fællesskaber. Et lands tiltrædelse af EU er betinget af dets respekt for de værdier, der er nedfældet i Europarådets statut, dvs. retsstaten, demokrati og frem for alt menneskerettigheder.
<P>
Det er således godt, at disse to institutioner, De Europæiske Fællesskaber - nu EU - og Europarådet, samarbejder, ikke kun fra deres respektive kontorer side om side i Strasbourg, men ved at beskæftige sig med fælles aktioner. Den aftale, som vi drøfter i dag, er hverken særlig original eller nyskabende, ligesom Agenturet for Grundlæggende Rettigheder heller ikke er en helt ny institution.
<P>
Som bekendt erstattede Agenturet for Grundlæggende Rettigheder Det Europæiske Observationscenter for Racisme og Fremmedhad i Wien, og centret havde et lignende samarbejde med Europarådet. Den aftale, der lå til grund herfor, og som blev indgået i 1999, blev respekteret af begge parter og var gyldig indtil for nylig, dvs. indtil centret blev erstattet af Agenturet for Grundlæggende Rettigheder.
<P>
Da et nyt EU-organ nu er involveret, skal vi imidlertid undersøge den nye aftale om samarbejde med Europarådet for at sikre, at det, som ligner to ens institutioner, ikke er i konkurrence med hinanden, men kan samarbejde.
<P>
Jeg må sige, at aftalen hurtigt, men på en ordentlig måde, blev forhandlet på plads. Vi har ingen større forbehold vedrørende dens indhold og kunne heller ikke have det. Den fastlægger en samarbejdsramme, indeholder en bestemmelse om regelmæssig kontakt og vigtigst af alt skaber den personlige forbindelser, idet den fastsætter, at Europarådet skal udpege en uafhængig person - og en suppleant for denne person - til agenturets bestyrelse og forretningsudvalg. Alt dette får mig til fuldt ud at støtte forslaget og acceptere aftalen, som vil være til gavn for begge institutioner.
<SPEAKER ID="384" NAME="Irena Belohorská" AFFILIATION="NI">
(SK) Fru formand, mine damer og herrer! Tak for muligheden for at få ordet. Betænkningen berører de mulige interessekonflikter, der kan opstå mellem Den Europæiske Unions Agentur for Grundlæggende Rettigheder og Europarådet. Efter min opfattelse er dette spørgsmål mindre væsentligt. De virkelige vanskeligheder opstår i stedet mellem Den Europæiske Menneskerettighedsdomstol i Strasbourg og EF-Domstolen i Luxembourg.
<P>
Begge domstole har myndighed til at handle i forbindelse med krænkelser af menneskerettighederne, og der findes afgørelser, hvor de to instanser modsiger hinanden. De fleste af sagerne vedrører artikel 6 og 8 i den europæiske konvention til beskyttelse af menneskerettigheder og grundlæggende frihedsrettigheder og drejer sig om overtrædelser af konkurrencereglerne som i sagerne om bl.a. National Panasonic, Hoechst AG og Niemetz.
<P>
Endelig er der Den Europæiske Unions charter om grundlæggende rettigheder og den europæiske konvention til beskyttelse af menneskerettigheder og grundlæggende frihedsrettigheder, som EU har undertegnet - to ensartede, men dog forskellige dokumenter. De kompetencer, der er tildelt Den Europæiske Unions Agentur for Grundlæggende Rettigheder, har fokus på overvågning og støtte. Aftalen, som indgås i overensstemmelse med artikel 300 i traktaten om oprettelse af Det Europæiske Fællesskab, der præciserer de individuelle kompetencer, skal derfor bifaldes. Desuden skal det bifaldes, at Europarådet får en repræsentant i bestyrelsen.
<P>
Eftersom agenturets beføjelser er begrænsede, mener jeg, at dets aktiviteter vil komplementere snarere end konkurrere med Europarådets aktiviteter. Under alle omstændigheder er vi nødt til at fortsætte drøftelsen af dette spørgsmål i lyset af, at chartret om grundlæggende rettigheder har fået ny retlig status.
<SPEAKER ID="385" NAME="Panayiotis Demetriou" AFFILIATION="PPE-DE">
(EL) Fru formand, hr. kommissær! Inden for de seneste måneder har EU taget fire afgørende skridt til fremme og beskyttelse af menneskerettigheder. For det første er Agenturet for Grundlæggende Rettigheder blevet oprettet. For det andet er en bestemmelse om den juridisk bindende karakter af chartret om grundlæggende rettigheder og en bestemmelse om EU's tiltrædelse af den europæiske menneskerettighedskonvention fra 1950 blev indføjet i reformtraktaten. For det tredje er chartret om grundlæggende rettigheder højtideligt blevet undertegnet i Parlamentet i dag. Med den formelle proklamation af chartret bliver det en del af fællesskabsretten. En moderne menneskerettighedskodeks! For det fjerde er der indgåelsen - som vi drøfter i dag - af aftalen mellem Den Europæiske Unions Agentur for Grundlæggende Rettigheder og Europarådet, som signalerer præcis, hvad EU står for - nemlig fremme af menneskerettigheder - og viser, at dette element er grundlæggende i ethvert moderne samfund og ethvert moderne land.
<P>
Vi ser ikke nogen underordning, kopiering eller erstatning af Europarådets rolle. Europarådet vil bevare sin rolle som international vogter af menneskerettighederne. Der er derimod indledt en ny samarbejdsfase, ikke et fjendskab. Jeg er derfor enig med ordføreren i alt det, han har sagt om dette spørgsmål, og bakker hans betænkning fuldt op og takker ham for den.
<P>
Jeg er medlem af Europarådets Parlamentariske Forsamling, hvilket jeg føler er en ære. I dag føler jeg imidlertid også stor stolthed og glæde, fordi de to institutioner, EU og Europarådet, indvier deres samarbejde på dette område, og jeg håber, at dette århundrede vil gøre sig berettiget til en plads i verdenshistorien som menneskerettighedernes århundrede.
<SPEAKER ID="386" NAME="Sylwester Chruszcz" AFFILIATION="NI">
(PL) Fru formand! Den Europæiske Unions Agentur for Grundlæggende Rettigheder i Wien er endnu en omkostningskrævende institution, som desuden tilraner sig retten til at overvåge og belære medlemsstaterne om overholdelsen af chartret om grundlæggende rettigheder og andre anliggender.
<P>
Det er vanskeligt ikke at få det indtryk, at de europæiske skatteyderes penge bruges til at gennemføre endnu en dagsorden, der styrker myndighederne i Bruxelles og den fremspirende europæiske stat. Vi har allerede Europarådet og OSCE, som begge beskæftiger sig med de samme spørgsmål på internationalt, ikke supranationalt, plan. Det, vi er vidne til, er en kopiering af allerede eksisterende institutioner, som øger EU's beføjelser og det europæiske bureaukrati.
<P>
De europæiske lande - herunder mit eget land, Polen - har pligt til at beskytte og fremme menneskerettigheder ved bl.a. at overholde den europæiske menneskerettighedskonvention. Agenturet for Grundlæggende Rettigheder er imidlertid i lighed med andre agenturer, der skyder op med lynets hast, ikke blot et spild af penge, men også et tvivlsomt, for ikke at sige skadeligt initiativ fra Bruxelles.
<SPEAKER ID="387" NAME="Roberta Alma Anastase" AFFILIATION="PPE-DE">
(RO) Fru formand, mine damer og herrer! Dette plenarmøde har været præget af forskellige europæiske tiltag på menneskerettighedsområdet og muligheden for at vurdere resultaterne på området i 2007.
<P>
Ligesom oprettelsen af Agenturet for Grundlæggende Rettigheder og proklamationen af chartret om grundlæggende rettigheder er afgørelsen om indgåelse af en samarbejdsaftale mellem ovennævnte agentur og Europarådet samtidig led i EU's indsats for at konsolidere sine resultater og sin rolle som fortaler for menneskerettigheder, både internt og eksternt. Jeg vil gerne fremhæve to aspekter, som, jeg mener, er vigtige i den forbindelse.
<P>
Først og fremmest vil jeg gerne bifalde intentionen om at opfylde en dobbelt målsætning med denne aftale, nemlig på den ene side en effektiv og samlet europæisk politik på menneskerettighedsområdet og på den anden side sammenhæng og undgåelse af overlapninger. Det er den eneste måde, hvorpå vi vil være i stand til fortsat at fremme respekten for de grundlæggende principper, der er fastlagt i den europæiske menneskerettighedskonvention og suppleret af chartret om grundlæggende rettigheder, bl.a. ved at konsolidere vores egne mekanismer på området.
<P>
For det andet bifalder jeg intentionen om at konsolidere samarbejdet omkring specifikke menneskerettighedsprojekter, der er iværksat af Europarådet. Denne form for interaktion vil give os mulighed for i endnu højere grad at bidrage til en forbedring af menneskerettighedssituationen og gribe ind i bestemte sager både internt og eksternt. Jeg vil gerne henlede opmærksomheden på det forhold, at et sådant samarbejde især bør fremmes i de europæiske lande, der grænser op til EU, for at skabe et egentligt område med demokrati ved Unionens ydre grænse.
<P>
Som ordfører for det regionale samarbejde i Sortehavsområdet beder jeg de europæiske institutioner om at støtte de regionale samarbejdsprojekter. Jeg mener, at Europarådets initiativ til oprettelse af en Sortehavs-euroregion med henblik på fremme af demokrati på regionalt plan er et godt udgangspunkt i den forbindelse, og jeg opfordrer Kommissionen til at give sin fulde støtte til, at det bliver en succes.
<SPEAKER ID="388" NAME="Formanden">
Forhandlingen er afsluttet.
<P>
Afstemningen finder sted torsdag den 13. december 2007.
