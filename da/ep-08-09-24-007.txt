<CHAPTER ID="007">
Velkomstord
<SPEAKER ID="103" NAME="Formanden">
Afstemningstiden udsættes et øjeblik, mens vi modtager den libanesiske parlamentariske delegation, som skal se, hvordan vi arbejder, og som vi naturligvis byder varmt velkommen.
<P>
Delegationen fra Libanons parlament, anført af Boutros Harb, besøger Parlamentet som led i vores interparlamentariske møder. Tillad mig at understrege den vigtighed, vi tillægger dette besøg efter de vanskelige år, Libanon har oplevet, med en borgerkrig, der varede 15 år, fulgt af besættelse og for nylig den krig, der rasede i sommeren 2006, og lammelsen af landets statsinstitutioner. Det glæder os særligt at byde delegationen velkommen på et tidspunkt, hvor den politiske situation i Libanon og i hele regionen har bedret sig betydeligt, især efter Doha-aftalen og valget af republikkens præsident.
<P>
Nu, hvor der skal stemmes om den nye valglov inden for de næste par dage, håber vi, at parlamentsvalget, der efter planen skal finde sted næste år, vil kunne foregå under de bedst mulige forhold og give ny energi til det libanesiske demokrati, som Europa-Parlamentet støtter fuldt ud. På Europa-Parlamentets vegne vil jeg derfor gerne byde medlemmerne af delegationen velkommen i håb om, at de drøftelser, de skal deltage i her i Parlamentet, vil være yderst frugtbare. Endnu en gang tak til delegationen.
