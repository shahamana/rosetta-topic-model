<CHAPTER ID="007">
Meddelelse fra formandskabet
<SPEAKER ID="045" NAME="Formanden">
Mine damer og herrer! Formandskonferencen har bedt mig komme med en erklæring i denne forbindelse, og jeg vil gerne understrege, at sagen ikke vil blive debatteret eller forhandlet. Ingen vil få tildelt ordet.
<P>
Formandskonferencen har pålagt mig at læse ordlyden af den pressemeddelelse op for Dem, som Parlamentets formand udsendte i går, og komme med en supplerende bemærkning til denne meddelelse.
<P>
Formandskonferencen har med et meget stort flertal tilsluttet sig indholdet af den pressemeddelelse, som Europa-Parlamentets formand udsendte i går vedrørende hr. Geremeks mandat. Ordlyden af pressemeddelelsen fra i går er som følger:
<P>
"Europa-Parlamentet har endnu ikke fået nogen meddelelse fra de polske myndigheder vedrørende hr. Geremeks mandat. Hr. Geremek er en politisk personlighed med høj agtelse, som altid har kæmpet for demokrati i sit land og for samlingen af Europa. Vi vil undersøge alle de juridiske muligheder, der er, for at hr. Geremek kan fortsætte sit arbejde."
<P>
(Kraftigt bifald)
<P>
Min erklæring fra i går fortsætter som følger: "Ifølge vores oplysninger er den polske forfatningsdomstol i øjeblikket ved at se på den lov, som tilbagetrækningen af hr. Geremeks mandat bygger på. Rettens afgørelse forventes inden for de næste uger. Jeg har bedt Parlamentets Juridiske Tjeneste om at undersøge den juridiske situation til bunds. Formandskonferencen vil diskutere emnet yderligere på sit møde torsdag."
<P>
Det, mine damer og herrer, er netop sket, og Formandskonferencen udtrykker sin sympati og solidaritet med hr. Geremek.
<P>
(Kraftigt bifald)
