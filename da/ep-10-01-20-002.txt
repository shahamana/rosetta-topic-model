<CHAPTER ID="002">
Meddelelse fra formanden
<SPEAKER ID="005" NAME="Formanden">
Jeg vil gerne informere Parlamentet om, at jeg har fået en skrivelse fra formanden for Det Europæiske Råd, Herman Van Rompuy, hvor han oplyser mig om Det Europæiske Råds beslutning om at foretage en høring af Parlamentet om den spanske regerings forslag om sammensætningen af Parlamentet og søge Parlamentets samtykke til ikke at indkalde et konvent desangående. Det drejer sig om de 18 yderligere medlemmer af Parlamentet. Jeg har givet forslaget videre til Udvalget om Konstitutionelle Anliggender, som netop har indledt arbejdet med denne sag og inden længe udpeger en ordfører. Arbejdet med dette fortsætter.
<P>
Jeg vil også gerne fortælle, at den bulgarske regering efter beslutningen om at trække sin kommissærkandidat tilbage har præsenteret en ny kandidat. Formandskonferencen træffer i morgen afgørelse om den endelige tidsplan, men den mest sandsynlige dato for høringen med den nye kommissærkandidat er den 3. februar med afstemning den 9. februar. Dette afhænger naturligvis også af en beslutning fra hr. Barrosos side og af hans samtaler med den bulgarske regerings nyudpegede kandidat. Intet ligger fast endnu, men jeg ville gerne give Parlamentet disse generelle oplysninger om, hvad vores næste skridt er. Under alle omstændigheder kontrollerer Parlamentet situationen fuldt ud. Der er ikke noget usædvanligt ved situationen her, og vi handler i overensstemmelse med de demokratiske procedurer. Disse procedurer er af grundlæggende betydning for os, og sådan vil Parlamentet altid fungere under mit formandskab.
<P>
Jeg vil også gerne fortælle om, hvordan Parlamentet forudser at skulle arbejde sammen med det permanente formandskab for EU, der varer i to et halvt år, og Det Europæiske Råd, og hvordan Parlamentet vil arbejde sammen med det roterende formandskab. Det roterende formandskab - i det aktuelle tilfælde det spanske formandskab - forelægger altid sin halvårlige handlingsplan ved halvårsperiodens begyndelse og forelægger derefter en rapport om sit arbejde ved periodens afslutning. Det permanente formandskab for Det Europæiske Råd forelægger resultaterne af sit arbejde på EU-topmøder. Der er jo to topmøder i hver halvårsperiode, og formanden for Det Europæiske Råd forelægger resultaterne fra topmødet to gange i hver periode, dvs. fire gange om året.
