<CHAPTER ID="018">
Indlæg af et minuts varighed (forretningsordenens artikel 144) 
<SPEAKER ID="177" NAME="Formanden">
Næste punkt på dagsordenen er indlæg af et minuts varighed om politisk vigtige sager.
<SPEAKER ID="178" NAME="Czesław Adam Siekierski" AFFILIATION="PPE-DE">
(PL) Hr. formand! Polske landbrugere og eksportører af landbrugsvarer har nu i nogle måneder ikke kunnet eksportere deres varer til Den Russiske Føderation. I marts i år var Ukraine det sidste land, der forbød import af kød og kødprodukter fra Polen. Beslutningen blev truffet, uden at der blev givet nogen retlige grunde. Det er overraskende, at forhandlingerne mellem EU og Den Russiske Føderation ikke har ført til resultater. Måske lægger Kommissionen ikke tilstrækkelig vægt på handelsanliggender mellem Polen og Rusland og prioriterer de interesser, som EU og andre lande har. Derfor anmoder jeg endnu en gang Kommissionen om at gøre alt, hvad der står i dens magt for at få eksportforbuddet mod polske landbrugsvarer i Ukraine og Rusland ophævet. Dette er et problem, som henhører under Kommissionens kompetenceområde og også under dets ansvarsområde.
<SPEAKER ID="179" NAME="Mario Borghezio" AFFILIATION="NI">
(IT) Hr. formand, mine damer og herrer! For nogle få timer siden blev der på et websted, som er kædet sammen med al-Qaeda, erklæret hellig krig via internettet, og alle verdens muslimske hackere blev opfordret til at bombardere kristne websteder, navnlig pavens. Det er efter min opfattelse en overordentligt alvorlig sag og et angreb på det grundlæggende princip om religionsfrihed.
<P>
Når friheden til at henvende sig til omverdenen gennem kommunikation er under angreb, navnlig på højeste niveau, og der sigtes til en religion, faktisk til et helt trossystem, bliver en af EU's grundlæggende værdier angrebet, nemlig princippet om religionsfrihed. Europa kan ikke tie om dette. Vi står over for en optrapning af aktioner og initiativer, som tager sigte på at ramme vores friheds grundlæggende principper. Vi må forsvare os mod en sådan arrogance og mod en sådan totalitær optrapning af islamisk, fundamentalistisk ekstremisme.
<SPEAKER ID="180" NAME="Katalin Lévai" AFFILIATION="PSE">
(HU) Hr. formand! Som ungarsk medlem af Europa-Parlamentet mener jeg, at jeg bør reagere på den pludselige internationale interesse for mit hjemland.
<P>
Det er min overbevisning, at der er unødigt stor bekymring i Europa-Parlamentet over interne politiske stridigheder, og mine ungarske kolleger i oppositionen har bragt en atmosfære af koldkrigspolitik ind i denne bygning. Vi fik ikke vores mandat for at bringe konflikterne mellem vores nationale partier op på europæisk politisk plan, og dette tjener kun til at øge afstanden mellem de europæiske institutioner og EU's borgere. Det kan ikke være i nogens interesse at give et skævt billede af Ungarn og at ødelægge det positive billede af landet, som vi har arbejdet så hårdt på at skabe.
<P>
Hvis vi ønsker, at den faldende tiltro til EU og dets institutioner skal genoprettes, må vi sætte os ud over små interessekonflikter og engagere os i europæiske politikker for at klare de ikke ubetydelige udfordringer, som vi står over for. Den fremtidige udvidelse af Unionen, krænkelser af menneskerettighederne, de negative virkninger af globaliseringen og den effektive indsamling og udnyttelse af EU-midler til udvikling af oversete regioner er bare nogle få af disse. Vi har masser af opgaver, der venter.
<SPEAKER ID="181" NAME="Marco Pannella" AFFILIATION="ALDE">
(IT) Hr. formand, mine damer og herrer! For under 24 timer siden var jeg i Moskva, og jeg var på et tidspunkt lige ved at tage parlamentsmedlemmernes emblem på, da jeg befandt mig blandt de tusindvis af mennesker, der viste Anna Politkovskaya den sidste ære. Så kom jeg til at tænke på, at det ville genere hendes blik, selv om hun ikke kunne se mig, at se vores emblem blive fremvist.
<P>
Journalisten Anna Politkovskaya fortalte os det, man ikke ønsker at se eller høre. På side 6 i dagens Le Monde kan man læse om mennesker, der blev arresteret i Moskva, fordi de sagde: "Georgiere, vi er på jeres side!" Georgiere, ikke tjetjenere. De symboler, som de, der blev arresteret, bar, var desuden Det Transnationale Radikale Partis. Den Liberale Gruppe har præsenteret Europa-Parlamentet for medlemmer af den tjetjenske regering i eksil, som kom for at meddele, at de havde valgt ikkevold. Det blev der ikke reageret på.
<P>
Hr. formand, jeg har et forslag: Lad os holde op med at kalde vores bygninger "Schuman" eller "Adenauer", lad os kalde dem "Daladier" og "Ollenhauer". Lad os fjerne disse navne, som vi ikke har ret til at bruge ...
<P>
(Formanden afbrød taleren)
<SPEAKER ID="182" NAME="Kartika Tamara Liotard" AFFILIATION="GUE/NGL">
(NL) Hr. formand! Jeg vil gerne henlede Deres opmærksomhed på giftkatastrofen med Probo Koala, som fandt sted for nogle uger siden i Elfenbenskysten. Dens eftervirkninger kan endnu ikke overskues. Skibet har fået eller får snart tilladelse til at forlade Estland. Der er stadig stor uklarhed om, hvad der skal ske med giften og de kontaminerede besætningsmedlemmer. Min observatør, som rejste til Estland på mine vegne, er fuldstændig enig i, hvad kommissær Dimas sagde, nemlig, at dette blot er toppen af isbjerget. En sådan gift skulle aldrig have fået lov at forlade EU. Det er et brud på europæiske og internationale love. Efter at jeg gang på gang, til trods for tidligere tilladelse, er nægtet mulighed for at tale med besætningen på Probo Koala, kan jeg kun sige, at diverse ansvarlige bruger meget skumle kneb, når det gælder menneskeliv. Spillet er langtfra færdigt. Probo Emoe dukker allerede op i horisonten.
<SPEAKER ID="183" NAME="Kinga Gál" AFFILIATION="PPE-DE">
(HU) Hr. formand! Som jeg nævnte på mødet i sidste uge i Udvalget om Borgernes Rettigheder og Retlige og Indre Anliggender, er retsstatens største og mest konkrete resultat netop borgernes frie udøvelse af politiske rettigheder. Disse skal naturligvis ikke forveksles med utilstedelige voldshandlinger.
<P>
Derfor ønsker jeg at gøre Parlamentet opmærksom på de undersøgelser og de overtrædelser, der kræver undersøgelser, som fandt sted i Budapest om natten den 19. og 20. september, og hvis følger stadig kan mærkes i dag. De rejser tvivl om retsstatens effektivitet i Ungarn. Ifølge klagerne anvendte politiet overdreven magt de to pågældende dage, og det traf uforholdsmæssigt barske foranstaltninger, ikke bare over for demonstranterne, men også over for unge mennesker, herunder flere udlændinge, som befandt sig på gaden. Blandt de, der blev arresteret, straffet kollektivt og i visse tilfælde stadig er anholdt, var der nogle mennesker, som absolut intet havde med de voldelige begivenheder at gøre.
<P>
Det er vigtigt, at magt for at indskrænke grundlæggende menneskerettigheder og navnlig personlige frihedsrettigheder - såsom foreløbig arrestation og anholdelse - kun anvendes i tilfælde, hvor man er helt overbevist om, at dette virkelig er nødvendigt.
<SPEAKER ID="184" NAME="Antonio De Blasio" AFFILIATION="PPE-DE">
(HU) Hr. formand! Den europæiske ånd er i fare i Ungarn, for vi bevæger os længere væk fra Europa. Den socialdemokratiske minister for lokalstyre og regionaludvikling gav i søndags et løfte til sine kolleger i koalitionen om, at han ville gennemføre de ændringer af retsforskrifterne, der skal til for at sikre, at udviklingsmidler fra EU i fremtiden fordeles på baggrund af partipolitiske overvejelser.
<P>
Hvis det bliver til noget, vil det ikke længere være valgte organer, der træffer afgørelse om anvendelse af midler fra EU's budget, det vil snarere være partipolitiske hensigter, der bestemmer kursen og dermed skaber grobund for ugennemsigtige og ukontrollable udgifter. Ikke nok med at denne erklæring truer Ungarns troværdighed i EU, den truer også udviklingen af en europæisk ånd i Ungarn, som kræver, at midler fra EU fremmer samhørighed og enhed i den ungarske befolkning baseret på gennemførelsen af demokratiets grundlæggende principper.
<P>
Den socialdemokratiske ministers bemærkninger peger utvetydigt på, at anvendelsen af EU's midler tjener til at berige eliten i det ungarske socialdemokratiske parti.
<SPEAKER ID="185" NAME="Gyula Hegyi" AFFILIATION="PSE">
(EN) Hr. formand! I fredags opnåede den ungarske regering stort flertal i et tillidsvotum i det ungarske parlament. Som følge heraf er vores valuta blevet stærkere, de økonomiske udsigter er bedre, og Ungarn er vendt tilbage til hverdagen. Der er ingen generel krise i Budapest. Kun det ledende oppositionsparti, Fidesz, er i krise. De valgte medlemmer af det nationale parlament fører an i antidemokratiske demonstrationer i gaderne i stedet for at opponere mod regeringen i parlamentet. Mig bekendt bør valgte parlamentarikere arbejde i parlamentet og ikke på gaden, hvor højreekstremistiske urostiftere, som også demonstrerede, satte ild på en bygning, der husede en tv-station.
<P>
Det ville være meget klogt, hvis PPE-DE-Gruppen sagde til sine ungarske medlemmer, at parlamentarisk demokrati er ensbetydende med respekt for parlamentet, respekt for parlamentariske valg og strenge grænser mellem demokratisk politik og ikkeparlamentarisk ekstremisme.
<SPEAKER ID="186" NAME="Marios Matsakis" AFFILIATION="ALDE">
(EN) Hr. formand! Der står i en rapport, som FN's Menneskerettighedskontor for Irak for nylig har offentliggjort, at de døde i Baghdads lighus ofte bærer tegn på forfærdelig tortur, herunder syreforbrændinger, fjernelse af øjne og tænder og sår påført med bor og negle. Menneskerettighedsorganisationerne har gang på gang rapporteret, at der foregår tortur i fængsler forvaltet af de amerikanske og britiske styrker og det irakiske justits- og forsvarsministerium og i fængsler kontrolleret af forskellige militære grupper. FN's Menneskerettighedskontors holdning er, at omfanget af turtur i Irak er værre i dag, end det var under Saddam Husseins terrorregime.
<P>
EU og især Parlamentet har pligt til at reagere behørigt på denne FN-rapport. Jeg opfordrer Dem og ligeledes Kommissionens formand og det finske formandskab til at fremsætte en klar erklæring om sagen hurtigst muligt.
<SPEAKER ID="187" NAME="Bogusław Rogalski" AFFILIATION="IND/DEM">
(PL) Hr. formand! På Udenrigsudvalgets fortrolige møde sidste år om en ny partnerskabsaftale med Rusland, en PCA, optrådte udvalgets formand, hr. Brok, skandaløst. Han reagerede brysk på mit spørgsmål til hr. Mingarelli, som havde til opgave at forsikre de nye medlemsstater om, at den planlagte aftale med Rusland ikke ville påvirke deres energisikkerhed, og at aftalen ikke ville blive indgået på samme måde som aftalen om bygningen af den nordlige rørledning, dvs. at den ikke udelukkende ville værne om tyske interesser. Med hævet stemme svarede han, at det var den type spørgsmål, der kunne blive stillet på et valgmøde i hans land, og han afviste det uden at give taleren mulighed for at svare. Bortset fra at reaktionen i sig selv var temmelig arrogant og hånlig, tillod hr. Brok, at principperne om parlamentarisk demokrati, som er baseret på flere forskellige synspunkter og parlamentsmedlemmernes ytringsfrihed, blev krænket. Hans adfærd viste en ekstrem tendens i ledelsen af udvalget til at sikre de tysk-russiske forbindelsers ukrænkelighed.
<P>
Jeg beder formanden om at svare på dette og om at forklare, hvorfor hr. Brok forskelsbehandler parlamentsmedlemmer fra de nye medlemsstater.
<SPEAKER ID="188" NAME="Marie Anne Isler Béguin" AFFILIATION="Verts/ALE">
(FR) Hr. formand! Én begivenhed jager en anden væk. Alligevel oplever vi nu live optrapningen af Ruslands krænkelser af bestemmelserne i folkeretten over for Georgien, nemlig bevillingen af russisk statsborgerskab til befolkningen i Sydossetien og Abkhasien, afvisningen af den fredsplan, som Georgien har foreslået, til løsning af konflikterne med separatistregionerne og lukningen af de to grænseovergange. Spændingen er yderligere øget efter Georgiens anholdelse af russiske spioner med repressalier fra Moskva, som jager og fanger georgiere og forsøger at kvæle sin nabo økonomisk ved unilateralt at indføre sanktioner og blokere handelen mellem Rusland og Georgien. Endelig gør præsident Putin ved at give indtryk af, at Rusland vil anerkende separatistregionerne, Sydossetien og Abkhasien, hvis Kosovo bliver selvstændigt, en løsning på konflikten endnu mere fjern. Listen er lang, og georgierne er fuldstændig forbitrede.
<P>
Stillet over for denne situation, som er lige ved at eksplodere, har EU en vigtig rolle at spille ved at få begge sider, og særlig Rusland i forbindelse med forhandlingerne mellem EU og Rusland, til forhandlingsbordet for at finde en løsning og få gjort en ende på denne latente konflikt i Sydkaukasus. Det kan vi gøre med naboskabspolitikken. En militær aktion ville være en total fiasko for EU's politikker.
<SPEAKER ID="189" NAME="Carlo Fatuzzo" AFFILIATION="PPE-DE">
(IT) Hr. formand, mine damer og herrer! 10 milliarder euro er det beløb, som den italienske regering har skjult og afskrevet fra sin gæld, da den forelagde det nationale budget for 2007. Jeg takker Dem mange gange for at have givet mig ordet til gennem Parlamentet at gøre især Kommissionen bekendt med, at det budget, som De har modtaget fra den italienske regering, mangler en gældspost på 10 milliarder euro.
<P>
Hvem står regeringen i gæld til? Til de italienske pensionister, der har arbejdet i Schweiz og venter på udbetalingen af 10 milliarder euro, som den italienske regering ikke agter at betale, og - hvad værre er - som de har taget ud af budgettet. Ingen ved, at der er en gældspost på 10 milliarder euro i det italienske nationale budget. Jeg håber, at alle ved det fra i dag.
<SPEAKER ID="190" NAME="Toomas Savi" AFFILIATION="ALDE">
(ET) Hr. formand! I lørdags var Rusland endnu en gang scene for et politisk mord. De første år af det 21. århundrede har klart vist, at retten til at sige sandheden i Rusland er et tabu, som folk alt for ofte må betale den højeste pris for - nemlig med deres liv.
<P>
Politisk luskeri er blevet en del af hverdagen i Rusland, og det må vi desværre også acceptere. Anna Politkovskayas kamp for demokrati, menneskerettigheder og ytringsfrihed er det bedste, der overhovedet kunne gøres for det fremtidige Ruslands interesser og for et bedre Europa.
<P>
Mine damer og herrer, jeg er overbevist om og håber, at Parlamentet og det uofficielle møde mellem stats- og regeringschefer under den uformelle middag i Lahti den 20. oktober kan lægge tilstrækkeligt pres på præsident Putin til at sikre, at sandheden om denne forfærdelige uretfærdighed kommer for en dag hurtigst muligt, og at alle de involverede bliver retsforfulgt.
<SPEAKER ID="191" NAME="Leopold Józef Rutowicz" AFFILIATION="NI">
(PL) Hr. formand! Jeg vil gerne rejse spørgsmålet om manglende adgang til vand, der er et stigende problem for mange borgere i Europa.
<P>
Vand er en forudsætning for liv og økonomisk aktivitet. De konstant stigende temperaturer i de 25 medlemsstater (0,2 oC i løbet af 10 år) og de faldende nedbørsmængder i mange regioner har desværre gjort det stadig vanskeligere for mange borgere at få adgang til vand, hvilket medfører tab inden for landbruget og problemer i fremstillingsindustrien. Vandsituationen forværres hurtigt, og investeringer i fornyelse af vandressourcerne og vandbevaring er en langsigtet og bekostelig proces. Det er således nødvendigt at tilrettelægge uddannelsestiltag og udveksling af erfaringer og at udbrede bedste praksis og metoder til rationel anvendelse af vand og vandbevaring. De økonomiske aktiviteter bør også omlægges med henblik på rationalisering af vandressourcerne på alle økonomiske områder. Vandmangel kan blive en hindring for landbrugsproduktionen, herunder især for produktionen af råmaterialer til biobrændsel, der ikke giver forsyningsmæssige problemer. Vandsituationen skal overvåges konstant, og Parlamentet skal underrettes løbende ...
<P>
(Formanden fratog taleren ordet)
<SPEAKER ID="192" NAME="DanutBudreikait" AFFILIATION="ALDE">
(LT) Hr. formand! Undervejs til verdensmesterskabet i basketball for kvinder blev de litauiske basketballspillere holdt tilbage i Fransk Guyana på vej til Brasilien og fik ikke tilladelse til at rejse før efter fire dage. Brasilien nægtede at slippe nogen ind, der ikke var vaccineret mod gul feber.
<P>
Efter den efterfølgende vaccination og den brasilianske undervisningsministers forsikring om, at alt ville gå i orden, nåede det litauiske hold endelig frem til Belen i Brasilien med chartret fly. Immigrationsmyndighederne tvang dem imidlertid på grov vis om bord igen, hvorefter de blev sendt tilbage til Cayenne.
<P>
De litauiske basketballspillere var de eneste, der fik en sådan behandling. Andre europæere, der blev vaccineret samtidig, fik lov til at slippe ind i Belen. Brasilianske embedsmænd gjorde det klart, at tyske spillere ikke ville få problemer i denne forbindelse.
<P>
Hvorfor anvendes der dobbeltstandarder i forhold til Litauen, således at forstå, at vi behandles, som om vi ikke var en EU-medlemsstat? Det er tilsyneladende nødvendigt at afsætte flere ressourcer til oplysningskampagner om nye EU-lande, ikke blot i EU, men også uden for EU.
<SPEAKER ID="193" NAME="Laima Liucija Andrikien" AFFILIATION="PPE-DE">
(LT) Hr. formand! Kan en mus virkelig skræmme en elefant? Det kan den tilsyneladende godt, og den aktuelle krise mellem Rusland og Georgien vidner herom.
<P>
EU kan vælge, hvordan den ønsker at reagere på begivenheder i nabolande. EU kan nøjes med at fremsætte en erklæring eller deltage aktivt i en fredelig bilæggelse af denne konflikt.
<P>
Jeg glæder mig over den belgiske udenrigsminister hr. De Guchts deltagelse i forbindelse med udleveringen af de russiske embedsmænd til Rusland og hans erklæring fremsat på vegne af EU. Dette er imidlertid stadig ikke tilstrækkeligt.
<P>
Hvis Rusland overvejer muligheden for at løse konflikten med Georgien gennem militære aktioner, mener jeg, at EU må gøre en kraftig indsats for at sætte en øjeblikkelig stopper for deporteringen af georgiere fra Rusland og udarbejdelsen af lister over elever i skoler i Moskva med georgiske efternavne, da dette minder os om nazi-Tysklands politik og deporteringen af statsborgere af jødisk herkomst.
<P>
I forbindelse med deporteringerne efter den sovjetiske besættelse blev mine forældre transporteret til Sibirien i kreaturvogne. Transportmidlet er et andet i dag, hvor georgiere deporteres fra Moskva i fragtfly. Vi kan ikke fortsat tillade disse handlinger og denne politik.
<SPEAKER ID="194" NAME="Lidia Joanna Geringer de Oedenberg" AFFILIATION="PSE">
(PL) Hr. formand! I maj i år vedtog vi under andenbehandlingen Europa-Parlamentets og Rådets forordning om ernærings- og sundhedsanprisninger af fødevarer, hvori det angives, at fødevareproducenterne pr. 1. januar 2007 skal anføre korrekte oplysninger om fødevarers egenskaber på emballagen. Dette betyder i praksis, at alle fødevarernes gavnlige virkninger for sundheden skal bekræftes af uafhængige laboratorier.
<P>
Disse bestemmelser vil desværre kun være til gavn for forbrugerne på overfladen. Der er desuden risiko for, at de små og mellemstore virksomheders produkter forsvinder som følge af EU-forordningen, idet disse virksomheder ikke har råd til undersøgelser af samme standard som velhavende europæiske virksomheder. Forbrugerne vil faktisk få færre og færre valgmuligheder, de vil ikke kunne træffe informerede købsbeslutninger, og de vil stadig ikke vide, hvad de rent faktisk har købt. En sådan konkurrences destruktive virkning kan begrænses gennem indførelse af licensering af retten til at udstede vejledende sundhedssymboler og ved at skabe et ensartet system for anerkendelse af sunde produkter. Det er også afgørende at yde særlig støtte til små og mellemstore virksomheder, hvis produkter ofte er af højere kvalitet end de store virksomheders produkter på det indre marked.
<SPEAKER ID="195" NAME="Andrzej Tomasz Zapałowski" AFFILIATION="IND/DEM">
(PL) Hr. formand! Republikken Litauen opnåede uafhængighed for lidt over 10 år siden. Dette blev fejret i alle de demokratiske lande i Europa. Litauen påbegyndte gennemførelsen af sociale og økonomiske reformer med det formål at fjerne alle spor efter den sovjetiske besættelse. Det store polske mindretal (10 % af den samlede befolkning), der har boet i områderne omkring hovedstaden Vilnius i århundreder, spillede en vigtig rolle i kampen for uafhængighed. Selv om det sovjetiske styre kollapsede for mange år siden, har de litauiske myndigheder endnu ikke leveret den jord, som blev konfiskeret af besættelsesstyrkerne, tilbage til polakkerne, og på trods af en lang række aftaler har Litauen nægtet at tillade, at polske navne skrives på polsk, idet de insisterer på, at de skrives på litauisk. Disse tiltag er en klar krænkelse af europæiske regler om nationale og etniske mindretal i EU-medlemsstaterne.
<SPEAKER ID="196" NAME="Oldřich Vlasák" AFFILIATION="PPE-DE">
(CS) Hr. formand, mine damer og herrer! Jeg vil gerne henlede Parlamentets opmærksomhed på et alvorligt problem i Den Tjekkiske Republik relateret til anvendelsen af samhørighedsfonde til modernisering af spildevandssektoren. For at opfylde vores forpligtelser i henhold til direktivet om rensning af spildevand er vi nødt til at investere over 4 millioner euro inden 2010, dvs. over 10 % af vores årlige nationale budget. Vi er naturligvis enige om, at dette ikke kan lade sig gøre uden EU-støtte. Jeg kan derfor ikke forstå, at Kommissionen nu gennem halvandet år har ligget inde med uberørte projekter, der har til formål at forsyne tjekkiske byer med rent vand. Disse projekter er blevet fremlagt af vores vandselskaber og er baseret på en operationel model, der opfylder kravene i fællesskabslovgivningen. På trods heraf nægter tjenestemænd fra Kommissionen efter forgodtbefindende at give grønt lys herfor og forsøger i stedet for at diktere os, de valgte repræsentanter fra disse byer, hvilke kontrakter, vi bør indgå, og hvordan vi bør løse problemerne i vandsektoren. Vi må huske på, at Den Tjekkiske Republik ligger midt i Europa, og at de største europæiske floder har deres udspring her og flyder ind i nabolandene. Der er derfor ikke blot tale om et tjekkisk problem, men også et europæisk problem.
<SPEAKER ID="197" NAME="Marco Cappato" AFFILIATION="ALDE">
(IT) Hr. formand, mine damer og herrer! Jeg har understreget, at erklæringen fra hr. Barroso, formanden for Kommissionen, forud for afstemningen i Parlamentet om Eurlings-betænkningen om Tyrkiet, var uheldig, eftersom hr. Barroso påvirkede afstemningen med sine negative bemærkninger, der havde til formål at afvise Tyrkiets udsigter til medlemskab. I lyset af hr. Rehns og hr. Verheugens efterfølgende bemærkninger får man det indtryk, at hr. Barroso manglede fremsyn, ikke kun i forhold til Parlamentet, men også i forhold til Kommissionen.
<P>
Jeg ønsker at udtrykke min fulde støtte til hr. Verheugens erklæring, hvori han bekræftede formålet med Tyrkiets fulde medlemskab af EU og understregede, at det er i vores interesse, at Tyrkiet er knyttet til Vesten, dvs. et demokratisk Tyrkiet baseret på retsstatsprincippet, som overholder menneskerettighederne og beskytter mindretalsrettighederne. Jeg mener, at vi skal holde fast i målsætningen om et EU, der er i stand til at fremme demokrati og retsstatsprincippet og - tillad mig hr. formand - et EU, der burde have haft mod til at sende repræsentanter fra Parlamentet, Kommissionen og Rådet til Anna Politkovskajas begravelse, hvilket ikke skete.
<SPEAKER ID="198" NAME="Nils Lundgren" AFFILIATION="IND/DEM">
(SV) Hr. formand! De fremførte for nylig, at den historiske dimension med EU-sædet i Strasbourg ikke kan opfattes på samme måde i visse nordiske lande, som ikke deltog i Anden Verdenskrig. De nordiske borgere led ikke tilstrækkeligt under Anden Verdenskrig til at kunne forstå den symbolske værdi, som Europa-Parlamentet i Strasbourg har. Derfor kunne nordisk kritik af Europa-Parlamentets dyre pendleri til Strasbourg affærdiges.
<P>
Deres udtalelse var naturligvis historisk set helt fejlagtig - Finland, Norge og Danmark var med i Anden Verdenskrig - men det er også bemærkelsesværdigt i en anden henseende. Europa-Parlamentets formand mener altså helt alvorligt, at vi ikke skal lytte til synspunkter på Europa-Parlamentets mødesteder fra borgere og medlemmer af Europa-Parlamentet, hvis de kommer fra lande, som ikke var med i Anden Verdenskrig. Det er en grotesk idé, hvis eneste forsonende træk er, at vi så heller ikke behøver lytte til Dem, hr. formand, eftersom Spanien også var et land, der var nonkombattant i Anden Verdenskrig. Tankegangen er urimelig. Befolkningerne i Irland, Portugal, Spanien og Sverige i dag har samme ret til at blive hørt i den aktuelle forhandling på lige fod med de øvrige nationaliteter. Det er en skandale, at den, som er blevet betroet hvervet som formand for Europa-Parlamentet, har en så dårlig dømmekraft, at han mener have ret til at fortælle os, hvem vi skal lytte til, og hvem vi skal forsøge at få til at tie stille.
<P>
(Formanden fratog taleren ordet)
<SPEAKER ID="199" NAME="Formanden">
Mange tak, hr. Lundgren. Jeg spørger mig selv, om De har haft tid til at læse det brev, hvormed jeg har besvaret det brev, der er fremsendt af flere medlemmer, og som også er fremsendt til Dem. Har De læst det? For hvis De har læst det, forstår jeg ikke Deres spørgsmål. De bliver ved med at sige ting, der er helt forkerte.
<P>
Jeg har i dette brev forklaret alle, hvad det er, jeg har sagt. Det, jeg har sagt, har ikke noget at gøre med det, som De siger, at jeg har sagt. I brevet forklarer jeg tydeligt, at jeg har begrænset mig til at påpege, at et lands synspunkter kan være påvirket af den kendsgerning, at det ikke deltog i verdenskrigen. Det fratager ingen retten til at give udtryk for sin mening. Det betyder ikke, at vi ikke skal lytte til deres mening. Jeg påpeger blot, at de har forskellige opfattelser, og at en af grundene hertil er, at de har forskellige historier.
<P>
Hvorfor siger De, at Parlamentets formand nægter nogen retten til at ytre sig? Anser De mig for så dum, at jeg vil nægte nogen borger at ytre sig som følge af landets historie?
<P>
Alle har naturligvis ret til at give deres mening til kende. Jeg begrænser mig til at påpege, at meningerne kan være forskellige på baggrund af forskellige historiske årsager. Jeg forstår ærligt talt ikke, hvorfor der er opstået en så absurd debat om en forfalskning af mine ord, som De beklageligvis insisterer på at foretage.
<SPEAKER ID="200" NAME="Árpád Duka-Zólyomi" AFFILIATION="PPE-DE">
(HU) Hr. formand! Konflikten mellem Georgien og Rusland og en debat om disse meget foruroligende spændinger er desværre ikke på dagsordenen. Det ville ellers være betimeligt at drøfte dette spørgsmål i dag.
<P>
Der sker ting i Kaukasus, der umiddelbart kan forekomme besynderlige, men som i realiteten er en naturlig følge af forbindelserne mellem Rusland og Georgien gennem de sidste 15 år. Gengældelsen og straffen efter afsløringen af en gruppe russiske spioner minder om en krigslignende situation. Det er uacceptabelt, at russerne udviser georgiske statsborgere på grundlag af etnisk herkomst. Der er tale om en krænkelse af menneskerettighederne og borgerrettighederne. Det er åbenlyst, at Den Russiske Føderation ikke kan acceptere, at den har mistet sin indflydelse i Georgien. Rusland har vanskeligt ved at klare denne situation, da landet føler, at dens stormagtsidentitet er truet.
<P>
Rådet, Kommissionen og Parlamentet har et stort ansvar. De er nødt til at gribe mere beslutsomt ind og forhandle med russerne. Vi bliver for det første nødt til at finde ud af, hvad Georgiens territoriale integritet indebærer, idet denne tolkes meget forskelligt i øjeblikket. Der kan kun findes en løsning gennem fredelige midler, og vi skal sikre, at der ikke udbryder en ny væbnet konflikt i regionen.
<SPEAKER ID="201" NAME="Marian Harkin" AFFILIATION="ALDE">
(EN) Hr. formand! Jeg vil gerne gøre opmærksom på det europæiske perspektiv ved Ryanairs foreslåede overtagelse af Aer Lingus. Indtil for nylig var Aer Lingus det irske nationale statsejede luftfartsselskab. Det havde en sund økonomi, men var nødt til at rejse penge til fornyelse af flåden. Den irske regering sagde, at EU ikke ville tillade nogen statslig investering i flyselskabet, hvilket er nyt for mig. Mig bekendt har en stat mulighed for at investere i flyselskaber, hvis de befinder sig i en sund økonomisk situation - og det gjorde Aer Lingus. Dette er endnu et eksempel på "giv Bruxelles skylden"mentaliteten, hvorved en national regering kan forklare sine egne handlinger ved at sige "det vil EU ikke tillade", selv om det ikke nødvendigvis er tilfældet. Nå, men det er historie, og nu har Aer Lingus' største konkurrent, Ryanair, givet et overtagelsestilbud.
<P>
På en måde er det ironisk, at vi på den ene side giver EU skylden for den aktuelle situation, når det ikke er skyldigt i noget, samtidig med at vi uden tvivl vil forlange, at Kommissionens GD Konkurrence bremser overtagelsen, for at redde os selv fra vores egne handlinger og beskytte os mod følgerne af disse handlinger.
<SPEAKER ID="202" NAME="Pedro Guerreiro" AFFILIATION="GUE/NGL">
(PT) Hr. formand! Jeg vil gerne benytte denne lejlighed til at sende min hilsen til de portugisiske arbejdere og deres fagforbund, CGT-IN, på den kampdag, som de afholder i morgen, den 12. oktober, i protest mod den højrepolitik, der føres i Portugal. De portugisiske arbejdere kæmper bl.a. imod regeringens socialpolitiske forslag om at hæve pensionsalderen og sætte pensionerne ned og for at bevare og øge landets produktion, oprette arbejdspladser med rettigheder, bevare offentlige tjenesteydelser og en offentlig sektor til gavn for borgerne og for kollektive overenskomster, højere løn og retfærdig indkomstfordeling.
<P>
Jeg vil også gerne, hr. formand, tilføje en bemærkning om Domstolens nylige afgørelse i sagen Cadman om forældreorlov og lønfastsættelse for at sige, at jeg finder det ganske uacceptabelt, at den indebærer og kan bruges til at underminere princippet om "lige løn for lige arbejde", et princip, der i øvrigt er indeholdt i den portugisiske grundlovs artikel 59.
<SPEAKER ID="203" NAME="Milan Gaľa" AFFILIATION="PPE-DE">
(SK) Hr. formand! I juni udarbejdede Kommissionen et forslag om en reduktion af vindyrkningsarealerne i EU. Ifølge forslaget skal tab og følger af denne reduktion opvejes af en pakke med direkte betalinger til landbruget på i alt 2,4 milliarder euro. Dette forslag berører næsten 12 % af det samlede vindyrkningsareal eller med andre ord ca. 4.000 ha fordelt på ca. 1,5 millioner vinavlere. Med dette forslag kan vinproduktionen i Slovakiet, der er steget betydeligt i løbet af de seneste år, navnlig i kvalitetsmæssig henseende, blive fuldstændig undermineret. Det kommer desuden på et tidspunkt, hvor slovakiske vine bliver mere og mere konkurrencedygtige på markederne i EU.
<P>
Med Kommissionens forslag indføres der også forbud mod tilsætning af sukker i visse vintyper, selv om der er tale om en traditionel metode i mit hjemland, da vine fra Slovakiet er mere syreholdige, hvilket er typisk for regionen. Jeg sætter ikke spørgsmålstegn ved behovet for at reformere det europæiske vinmarked, men jeg mener, at vi bør søge andre løsninger.
<SPEAKER ID="204" NAME="Gerard Batten" AFFILIATION="IND/DEM">
(EN) Hr. formand! I næste uge besøger Udvalget om Borgernes Rettigheder og Retlige og Indre Anliggender Algeriet. Men et af de algeriske visumkrav er, at der ikke er noget israelsk visumstempel i passet. Hr. Gaubert opdagede dette og var med rette rystet over denne åbenlyse antisemitisme. Han forlangte en forklaring. Sagen blev henvist til Dem, hr. formand, og De blev anmodet om at gøre forestillinger over for algerierne. Jeg forstår, at De nægtede at gøre det og sagde, at det var op til de enkelt parlamentsmedlemmer. Hr. Gaubert har med rette afslået at tage med på rejsen.
<P>
Dette rejser to vigtige spørgsmål. Hvorfor har EU for det første sendt næsten 1 milliard euro til Algeriet siden 1996, når landet fører en åbenlyst antisemitisk politik? EU bør standse disse betalinger omgående.
<P>
Det andet problem er Deres åbenlyse pligtforsømmelse, hr. formand, når De kunne have taget kampen op mod Algeriets antisemitisme med støtte i Deres embedes indflydelse. Vær venlig at revurdere spørgsmålet og afhjælpe situationen.
<SPEAKER ID="205" NAME="Formanden">
Sagen er, at jeg ikke ved, hvem De henviser til, hr. medlem, men De må gerne forklare mig det. Hvis De vil være så venlig at give mig flere detaljer, kan jeg se, om jeg har gjort min pligt eller ej, og i påkommende tilfælde komme med en berigtigelse.
<P>
Jeg er til Deres rådighed, så De kan bedre kan forklare, hvad De henviser til.
<SPEAKER ID="206" NAME="Witold Tomczak" AFFILIATION="IND/DEM">
(PL) Hr. formand! Dagens forhandling om bærfrugtsektoren giver anledning til at håbe, at den indsats, der er blevet gjort gennem to år på at ændre organiseringen af markedet for frugt og grøntsager, nu begynder at virke. Er det ikke underligt, at den medlemsstat, der leverer 90 % af EU's frosne jordbær, var nødt til at vente så længe på en afgørelse om indførelse af beskyttelsestoldsatser? Mange polske landmænd har lidt enorme tab i løbet af de seneste år, mens de ventede på, at der blev sat en stopper for den kinesiske dumping af markedet. Ingen vil erstatte dem disse tab. Markedet for frugt og grøntsager er ikke begrænset til jordbær. De 18 største produkttyper, som de nye medlemsstater har indført, er endnu ikke omfattet af regulering. Der er navnlig tale om madæbler. Der vil snart komme protester fra polske æbleavlere over de lave priser, som forarbejdningsindustrien tilbyder dem.
<P>
Parlamentet har gennem to år forsøgt at regulere dette segment inden for markedet for frugt og grøntsager, indtil videre uden held. Lad det være nok at sige, at æbler er det største høstprodukt i EU (de tegner sig for 32 % af al høstet frugt), og EU er også en stor importør af denne frugt. Hvor længe skal vi vente på, at dette segment og andre segmenter på markedet for frugt og grøntsager reguleres som lovet i Parlamentets beslutning om forenkling af den fælles markedsordning for frugt og grøntsager af 11. maj 2005? Vil Kommissionen følge op på denne beslutning?
<SPEAKER ID="207" NAME="Formanden">
Et medlem af sekretariatet vil kontakte hr. Batten for at få at vide, hvad det drejer sig om, når han taler om forbindelserne med Algeriet, og om formanden gør sin pligt.
<P>
Forhandlingen er afsluttet.
