<CHAPTER ID="020">
Indlæg af ét minuts varighed om politisk vigtige sager (fortsat) 
<SPEAKER ID="046" NAME="Jim Higgins" AFFILIATION="PPE-DE">
(EN) Hr. formand! eCall-systemet i motorkøretøjer er et stort fremskridt i forhold til at hjælpe alarmtjenesterne med at nå frem til et ulykkessted så hurtigt som muligt. Anordningen identificerer det præcise ulykkessted, så lægetjeneste, politi og brandvæsen kan nå frem til stedet så hurtigt som muligt. Det er særlig vigtigt i landområder og i isolerede områder og særligt i forbindelse med eneulykker.
<P>
eCall er nu standardudstyr i alle nye biler i mange EU-lande. Desværre fås det endnu ikke i mit eget land, Irland, hvor vi har uacceptabelt mange dødsulykker. Jeg mener, at systemet bør være obligatorisk i alle medlemsstater.
<P>
Det handler om at redde liv, og det er netop, hvad denne anordning gør. Derfor opfordrer jeg Kommissionen til at insistere på, at alle medlemsstaterne stiller krav om, at denne anordning installeres i alle nye motorkøretøjer.
<SPEAKER ID="047" NAME="Vladimír Maňka" AFFILIATION="PSE">
- (SK) Hr. formand! Forskning fra Institut for Sociologi på det slovakiske videnskabelige akademi viser, at slovakiske indbyggere af ungarsk oprindelse er stolte over at bo i Den Slovakiske Republik. Den holdning deler mere end 70 % af denne gruppe, hvilket er den højeste andel i Den Slovakiske Republiks historie.
<P>
Det resultat sender et klart signal, der går stik imod påstandene fra visse politikere, der prøver at overbevise Europa om, at den ungarske minoritet i Slovakiet oplever forskelsbehandling. Her i Parlamentet har nogle af mine kolleger i stedet for at sidde ved forhandlingsbordet nu i to år foretrukket en kommunikationsform, der radikaliserer den hjemlige politiske scene endnu mere.
<P>
Jeg vil gerne opfordre dem, der er interesseret i venlig sameksistens mellem Ungarn og Slovakiet, til at støtte de bestræbelser, som begge premierministre gjorde sig, da de mødtes i lørdags for at koordinere kampen mod ekstremisme og føre begge lande i retning af gode naboskabsforbindelser.
<P>
Jeg sætter pris på, at den ungarske premierminister to dage efter forhandlingen iværksatte foranstaltninger, der vil føre til ændringer i lovene mod ekstremisme. Det vil være det mest effektive våben mod dem, der i dag truer demokratiet i denne region, uden at det udløser nogen straf.
<SPEAKER ID="048" NAME="Eoin Ryan" AFFILIATION="UEN">
(EN) Hr. formand! Et af de centrale elementer i EU's hvidbog om sport er udryddelse af racisme, særligt ved fodboldkampe. Desværre har racismen vist sit grimme ansigt i den skotske fodboldliga, og det er vi alle meget kede af. Nogle spillere, der har udtalt, at de spiller for Irland, er blevet udsat for racediskrimination og også for den såkaldte "Hungersnødssang", der er en enorm fornærmelse, ikke kun af spillerne, men også af det irske folk.
<P>
Jeg glæder mig over, at den skotske fodboldunion og også den tidligere britiske indenrigsminister John Reid griber ind i forhold til det, der er sket. Men racisme kan ikke tolereres, uanset hvor den viser sig, og jeg mener, at vi alle sammen skal gå i brechen og sige, at dette er fuldstændig uacceptabelt, og at det ikke må ske, uanset hvor det finder sted.
<SPEAKER ID="049" NAME="Milan Horáček" AFFILIATION="Verts/ALE">
(DE) Hr. formand! På topmødet mellem EU og Rusland i Nice sidste fredag blev det besluttet, at forhandlingerne om en ny partnerskabsaftale med Rusland fortsætter den 2. december på trods af, at nogle medlemsstater udtrykte bekymring, og at visse problemstillinger såsom yderligere tiltag i Georgien og i Kaukasus stadig ikke var blevet løst.
<P>
Jeg har fulgt udviklingen i Rusland med stor bekymring. Mystisk nok har Dumaen nu stemt for at udvide præsidentens embedsperiode til seks år. Menneskerettighederne bliver fortsat trådt under fode som i tilfældet med Svetlana Bakhmina, en tidligere ansat hos Mikhail Khodorkovsky, den forretningsmand, der fik fem års fængsel. Myndighederne nægter stadig at bevilge hende en tidlig løsladelse fra en sibirisk fangelejr, selv om hun er højgravid. I forhandlingerne må EU ikke give efter for Ruslands afpresningsforsøg i forhold til energi, og EU skal klart tage fat på krænkelser af menneskerettighederne.
<SPEAKER ID="050" NAME="József Szájer" AFFILIATION="PPE-DE">
(HU) Hr. formand, mine damer og herrer! En af de vigtigste rettigheder for EU-borgerne er retten til fri bevægelighed. For et år siden, da vi åbnede Schengengrænserne, opstod der mærkelige hindringer ved visse grænser til de nye medlemsstater såsom ved grænsen mellem Østrig og Den Tjekkiske Republik, mellem Ungarn og Slovakiet samt mellem Ungarn og Østrig. Tæt på min hjemby anbragte de østrigske myndigheder et skilt med teksten "Adgang forbudt med bil" på en vej, der ellers frit kan anvendes af biler.
<P>
Da denne irriterende hindring efter vores mening begrænser en af de vigtigste rettigheder for EU-borgerne, nemlig retten til fri bevægelighed, dækkede mine kolleger Othmar Karas, Lívia Járóka og jeg derfor symbolsk skiltet med EU-flaget som en protest mod denne hindring, som er en kilde til stor irritation blandt de lokale.
<P>
I dag skal vi ikke længere kæmpe mod jerntæppet - jeg har ved flere lejligheder allerede medbragt dette stykke fra det rigtige jerntæppe tæt på min hjemby - men kun mod et par "adgang forbudt"skilte. Alligevel synes jeg, at vi skal sørge for, at vi i den europæiske ånd også får disse fjernet.
<P>
Hvad angår konflikten mellem Ungarn og Slovakiet, vil jeg bare gerne sige, at de, der protesterer mod ekstremister, ville have været troværdige, hvis de havde gjort det samme, da Ján Slota, medlem af koalitionspartiet, kom med udtalelser imod ungarerne og krævede, at de blev udvist fra Slovakiet.
<SPEAKER ID="051" NAME="Kristian Vigenin" AFFILIATION="PSE">
(EN) Hr. formand! I år mindes vi 70-årsdagen for Krystalnattens voldelige forfølgelser. Det virker, som om den kollektive hukommelse bliver dårligere og dårligere, siden vi oplever stigende ekstremisme, der er forbundet med racisme, fremmedhad, antisemitisme og aggressiv nationalisme på verdensplan, herunder i de europæiske demokratier.
<P>
Når vi ser frem mod valget til Europa-Parlamentet i 2009, er PSE-Gruppen overbevist om, at politiske repræsentanter kan spille en positiv rolle i forhold til overordnet at fremme gensidig respekt og forståelse.
<P>
PSE-Gruppen lægger vægt på at øge bevidstheden om værdien af kulturel og religiøs forskellighed som en kilde til gensidig berigelse af samfund. Vi understreger altid nødvendigheden af, at offentlige personer afstår fra at komme med udtalelser, som tilskynder til stigmatisering af bestemte befolkningsgrupper. Jeg vil gerne udtrykke min forvirring over, at PPE som sin vigtigste partner i Bulgarien har valgt - og stadig har - et parti, hvis leder roser Stalin, Hitler og Maos statsmandskunst, som mener, at vejen fremad mod integration er at navngive alle nyfødte børn af ikkebulgarsk herkomst ud fra en liste med bulgarske navne, en mand, der siger, at der er bulgarske borgere i Bulgarien, tyrkiske i Tyrkiet, og hvis en person er tyrker, kan vedkommende tage til Tyrkiet.
<P>
Mon formanden eller PPE støtter den samme fremgangsmåde for etniske tyrkere i Tyskland. Jeg understreger, hvor vigtigt det er, at de europæiske partier vælger deres partnere med stor omhu, for når man veksler kvalitet til kvantitet, er det første, der ofres, PPE's troværdighed, de nationale politiske systemers stabilitet og selvfølgelig de almindelige højrefløjsvælgeres tiltro.
<SPEAKER ID="052" NAME="Formanden">
Hr. Vigenin! Eftersom De tiltalte mig personligt, vil jeg tillade mig at påpege, at Parlamentet afholdt en meget rørende højtidelighed til minde om Krystalnatten i Bruxelles sidste mandag.
<P>
Hvad angår mit partimæssige tilhørsforhold, fungerer jeg her som formand og ikke som medlem af et parti, selv om jeg naturligvis føler mig knyttet til mit parti. De må imidlertid spørge de ansvarlige direkte, da det ikke er et spørgsmål, der kan stiles til formanden.
<SPEAKER ID="053" NAME="Nicolae Vlad Popa" AFFILIATION="PPE-DE">
(RO) Hr. formand! Vi glæder os for det første over den handlingsplan, der blev vedtaget på det seneste G20-møde, samt over de særlige bidrag, som hr. Barroso og præsident Sarkozy har ydet. De endelige beslutninger, der blev truffet, afspejler den strategi, der blev drøftet og vedtaget af EU's medlemsstater.
<P>
Vi glæder os også over alle deltagernes tilsagn om at samarbejde om at bekæmpe den nuværende krise i finanssektoren. I øjeblikket er folk ikke interesseret i stridigheder, kun i reelle løsninger. Indbyrdes afhængighed frembringer kanaler, der går begge veje, hvilket gør det muligt for krisen at sprede sig, men de kan også gøre det muligt for løsninger til økonomisk genopretning at sprede sig.
<P>
I Rumæniens tilfælde øger arbejdsløsheden i et hvilket som helst EU-land arbejdsløshedsprocenten i vores udviklingsøkonomi til dobbelt størrelse. Det sker for det første som resultat af, at folk, der arbejder i udlandet, bliver sendt hjem, og dernæst på grund af den indskrænkning i antallet af job hos udenlandske virksomheder, som nedtrapper deres aktiviteter.
<P>
I den nuværende situation er der behov for en analyse af arbejdsløsheden på fælleseuropæisk niveau, men løsningerne skal gennemføres og finansieres i begge ender af disse kanaler.
<SPEAKER ID="054" NAME="Gábor Harangozó" AFFILIATION="PSE">
(HU) Hr. formand, mine damer og herrer! Jeg vil gerne henlede Deres opmærksomhed på det pres på majsmarkedet, som særligt præger Centraleuropa. Rekordhøster, ugunstige internationale markedsvilkår og det svingende udbytte, der er almindeligt i Centraleuropa, har tvunget priserne et godt stykke ned under interventionspriserne i visse regioner i Ungarn.
<P>
Vi må træffe foranstaltninger for producenterne og til gavn for markedsstabiliteten. Under de nuværende omstændigheder er Ungarn ikke selv i stand til at opkøbe overskuddet, men der er ikke desto mindre andre måder at stabilisere markedet på. For det første skal interventionsmængden hæves for stater, der ikke har søhavne. Systemet skal spille rollen som sikkerhedsnet i denne henseende, sådan som det oprindeligt var hensigten.
<P>
For det andet skal der til gavn for lande uden søhavne gennemføres udbud med henblik på eksport til tredjelande. Endelig skal de særlige private oplagringsfaciliteter også åbnes. Iværksættelse af disse foranstaltninger vil i høj grad bidrage til at forhindre en forværring af situationen og vil hjælpe vores producenter med at tilpasse sig ekstraordinære omstændigheder.
<SPEAKER ID="055" NAME="Formanden">
Hermed afsluttes dette punkt på dagsordenen.
