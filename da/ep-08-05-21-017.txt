<CHAPTER ID="017">
Udkast til forordning om Reach-testmetoder (forhandling)
<SPEAKER ID="459" NAME="Formanden">
Næste punkt på dagsordenen er mundtlig forespørgsel af Guido Sacconi for Udvalget om Miljø, Folkesundhed og Fødevaresikkerhed til Kommissionen om udkast til forordning om Reach for testmetoder - B6-0158/2008).
<SPEAKER ID="460" NAME="Guido Sacconi">
spørger. - (IT) Hr. formand, mine damer og herrer, hr. kommissær! De er udmærket klar over, at inden for et par dage, 10 for at være præcis, begynder den første gennemførelsesfase af Reach. Det er fasen for forhåndsregistrering af stoffer. I betragtning af, skal vi sige, dette højtidelige øjeblik, blev vi som bekendt irriteret over definitionen af test i gennemførelsesforordningen for Reach. Det var, fordi et af målene med Reach, som vi sikrede med en del vanskeligheder i løbet af lovgivningsprocessen og interinstitutionelle forhandlinger var netop at fremme alternative metoder til dyreforsøg.
<P>
Da vi så, at udkastet til gennemførelsesforordningen ikke omfatter en række test, der er videnskabeligt valideret af ECVAM (Europæisk Center for Validering af Alternative Metoder), da de for det første endnu ikke var blevet godkendt til lovmæssige formål, og for det andet blev nogle af dem, tre af de fem, sendt tilbage til OECD for validering, blev vi, jeg gentager, meget arrige. Det er kun rimeligt, at Reach bør fortsætte som planlagt, men det er også rimeligt at det kommer godt fra start i overensstemmelse med ånden og formålet med denne vigtige forordning.
<P>
I mellemtiden har der, som De ved, været drøftelser blandt os, og den 5. maj modtog Parlamentet et brev, underskrevet af kommissær Dimas på Deres vegne og også på vegne af kommissæren for forskning, som gav interessante og bindende svar på vores spørgsmål og på vores teoretiske modstand mod denne regulering. Vi må erkende, at en solid måde til at accelerere, rationalisere og, hvor det er nødvendigt, gøre disse processer for validering af alternative metoder mere gennemsigtige er planlagt.
<P>
Vores debat i aften vil nu blive en anelse mere formel. Jeg er sikker på, at De vil bekræfte disse virksomheder og således gøre det muligt for os at træffe vores beslutning i morgen, som i mellemtiden er forbedret. Ved at gøre dette i lyset af de tilsagn, som jeg beder Dem om at bekræfte, vil der ikke længere være nogen modstand mod forordningen. I stedet vil der tages notits af disse virksomheder, men vi vil fortsætte med at bede om både bekræftelse af disse forpligtelser, som en hastedag, og om forordningen, der skal ændres hurtigst muligt, således at den ved først kommende lejlighed kan omfatte alternative test, som i mellemtiden vil være fuldt valideret.
<P>
Tak. Jeg tror endda, jeg er færdig før tid, hvilket giver os mulighed for hurtigere at gå videre med vores arbejde.
<SPEAKER ID="461" NAME="Günther Verheugen">
næstformand i Kommissionen. - (DE) Hr. formand, mine damer og herrer! Kære hr. Sacconi, nu har De virkelig bragt mig lidt i forlegenhed. De ved, at jeg ikke har eneansvaret for det, som De kritiserede, men deler det samlede ansvar for Reach-projektet med hr. Dimas. Derfor syntes jeg også, det var rimeligt, at jeg kom her i aften og bekræftede netop det for Dem, som De havde rykket for.
<P>
Kommissionen vil foretage de nødvendige præciseringer i proceduren - jeg understreger ordet "nødvendige" - og jeg er meget taknemmelig for, at De har gjort os opmærksom på disse problemer og spørgsmål, og for at De har ydet et meget personligt og vigtigt bidrag, som har hjulpet os med at løse disse problemer.
<P>
Så hvad skal vi gøre? Kommissionens interne procedurer for validering og myndighedsgodkendelse af nye alternative testmetoder vil blive forenklet og fremskyndet betydeligt. Til dette formål vil Kommissionen for det første indføre en foreløbig juridisk relevansundersøgelse, som skal hjælpe os med at koncentrere den videnskabelige validering om de testmetoder, som er bedst egnet til den efterfølgende myndighedsgodkendelse.
<P>
For det andet vil vi mindske antallet af proceduretrin og indføre klare frister for at forenkle og fremskynde forløbet. Det gælder især for de rådgivende udvalgs opgaver og for høringen af medlemsstaterne.
<P>
For det tredje vil alle vigtige procedurebeslutninger, som påhviler Kommissionens tjenestegrene, fremover blive truffet af generaldirektørerne selv.
<P>
For det fjerde vil vi sørge for større gennemsigtighed i proceduren. En webside, som skal oprettes af Det Fælles Forskningscenter, vil løbende informere om status for foreslåede alternative procedurer. Også negative beslutninger, altså beslutninger om at indstille prøvningen af en bestemt testmetode, vil blive forklaret på denne webside. På den måde kan alle følge med i, hvordan hver enkelt procedure skrider frem.
<P>
Kommissionen vil desuden træffe foranstaltninger til at optimere de institutioner, som er involveret i valideringsproceduren og myndighedsgodkendelsen. Det handler i første omgang om at forbedre samarbejdet med agenturer som EU's kemiagentur og EU's lægemiddelagentur, som vi arbejder på at få tilknyttet.
<P>
Desuden kan samarbejdet med OECD forbedres på mange punkter. Det vil vi også gøre. Det omfatter udstationering af medarbejdere, som medvirker i OECD's program for forsøgsretningslinjer, men også at stille midler til rådighed for det pågældende sekretariat i OECD.
<P>
Det vigtigste konkrete punkt er og bliver myndighedsgodkendelsen af alternative testmetoder. Samtidig vil vi i hvert enkelt tilfælde følge fremskridtet inden for OECD for at foretage myndighedsgodkendelsen inden for Fællesskabet, hvis der optræder for store forsinkelser på internationalt niveau.
<P>
Hr. Sacconi! De ved fra det fælles arbejde med Reach, at netop jeg er meget optaget af at få de alternative metoder hurtigt igennem. Vi har jo altid været enige om, at vi ikke vil tillade, at verdens mest moderne kemikalielovgivning, som vi har skabt med Reach, fører til, at der sker en stærk stigning i behovet for forsøgsdyr. Derfor kan De også fremover regne med, at jeg er personligt engageret i denne sag.
<SPEAKER ID="462" NAME="Thomas Ulmer">
for PPE-DE-Gruppen. - (DE) Hr. formand, hr. ordfører, hr. kommissær, mine damer og herrer! PPE-DE-Gruppen stemmer for beslutningen. Samtidig takker jeg hr. Sacconi for hans arbejde. Som De netop nævnte, skal Reach være denne verdens mest dynamiske, bedste og mest moderne kemikalielovgivning, præcis som vi forestiller os det i vores Lissabonproces. Derfor er det også vigtigt, at gennemførelsen sker med præcis samme dynamik og hastighed. Her kan vi også bidrage markant til at mindske bureaukratiet ved at stramme op på strukturerne og øge hastigheden. Alle involverede ønsker, at dyreforsøg skal være ultima ratio, og at der derfor skal være langt færre af dem.
<P>
Hvirveldyr og primater nyder særlig beskyttelse. Det er yderst nødvendigt at fremskynde og forenkle valideringen af alternative forsøg uden dyr. For at spare tid skal det f.eks. være muligt at træffe afgørelser i enkelte tilfælde. Derfor er det i forbindelse med gennemførelsen nødvendigt på forhånd at udvælge testmetoder ud fra degressiv kvalitet, så den mest lovende bliver valideret først, det er vigtigt at reducere de trinvise modeller og samtidig reducere trinnene, at involvere beslutningstagere på generaldirektoratsniveau, at knytte vores agenturer bedre sammen samt at sørge for gennemsigtighed og rettidig information også til Parlamentet.
<P>
Jeg er meget fortrøstningsfuld i øjeblikket, også efter det brev, som De, hr. Verheugen, har skrevet til os sammen med hr. Dimas og hr. Potočnik, fortrøstningsfuld med hensyn til, at vi vil komme hurtigt videre ad denne vej, og at Reach ud fra sin lovgivning også bekræfter, at det virkelig er den mest dynamiske kemikalielovgivning i verden.
<SPEAKER ID="463" NAME="Satu Hassi" LANGUAGE="FI">
Hr. formand! En stor tak til hr. Sacconi for, som formand, udpeget af Udvalget om Miljø, Folkesundhed og Fødevaresikkerhed, at have opnået et godt resultat af forhandlingerne om dette emne.
<P>
Da EU's nye kemikalielovgivning, Reach, blev drøftet, var en af de største offentlige bekymringer, at det ville føre til flere forsøg på dyr. Der var fuldstændig enighed blandt de politiske grupper i Europa-Parlamentet om den lovgivning, der bliver etableret på en sådan måde, at alt ville blive gjort for at minimere antallet af dyreforsøg, herunder indførelsen af andre, alternative testmetoder, så vidt det var muligt.
<P>
Vi blev meget glade, da der kom nyheder fra Det Europæiske Center for Validering af Alternative Metoder (ECVAM), om at en række metoder, der blev foreslået som et alternativ til dyreforsøg, var blevet videnskabeligt valideret. Vi var derfor desorienterede, da Kommissionen var lang tid om at give sin administrative godkendelse til disse alternative testmetoder. I samtaler mellem Udvalget for Miljø og Kommissionen viste det sig, at Kommissionen skulle vente på, at disse test blev godkendt af Organisationen for Økonomisk Samarbejde og Udvikling som helhed, hvor et enkelt land ville kunne torpedere afgørelsen. Udvalget for Miljø gjorde det meget klart for Kommissionen, at en sådan forsinkelse ikke var acceptabel, og at vi var parate til at udøve vores vetoret under den nye komitologiprocedure.
<P>
Jeg er meget glad for, at de samtaler, der fulgte efter mellem udvalgets udpegede ordfører, hr. Sacconi, og Kommissionen førte til et lykkeligt udfald, og at Kommissionen nu er forpligtet til at fremskynde indførelsen af alternative metoder, så man kan reducere antallet af dyreforsøg og de lidelser, der følger med. Denne skrivelse fra Kommissionen, underskrevet af kommissær Dimas, Verheugen og Potočnik, er nu også blevet indarbejdet i forslaget, som Parlamentet skal vedtage i morgen.
<P>
Det er meget vigtigt, at EU er parat til selv at træffe beslutninger, hvis OECD forsinker processerne. Selv om vi måtte støde på vanskeligheder, vil slutresultatet blive lykkeligt.
<SPEAKER ID="464" NAME="Marios Matsakis" AFFILIATION="ALDE">
(EN) Hr. formand! Jeg vil bare gerne tilføje, at hr. Sacconi har fortjent et omdømme af tillid, effektivitet og respekt i alt, der har med Reach at gøre. Han fortjener derfor også, og vil have, vores fulde støtte i det foreliggende udkast til forordning om Reachtestmetoder. Jeg vil gerne takke ham for alt det hårde arbejde, han har gjort på dette område.
<SPEAKER ID="465" NAME="Formanden">
Jeg har modtaget et beslutningsforslag, jf. forretningsordenens artikel 108, stk. 5.
<P>
Forhandlingen er afsluttet.
<P>
Afstemningen finder sted torsdag den 22. maj 2008.
