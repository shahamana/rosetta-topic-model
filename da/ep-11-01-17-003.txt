<CHAPTER ID="003">
Erklæringer fra formanden
<SPEAKER ID="007" NAME="Formanden">
Jeg har flere ting, jeg skal have sagt. Der er fem korte punkter.
<P>
Torsdag den 27. januar højtideligholdes 66-årsdagen for befrielsen af de tyske nazisters koncentrations- og udryddelseslejr Auschwitz-Birkenau. Hvert år hylder vi på denne dag mindet om de mere end 1 mio. mennesker, der blev myrdet der. Det giver os styrke til at arbejde sammen om at opbygge en fredelig fremtid for et forenet Europa, et Europa, som aldrig skal gennemleve sådanne mareridt igen.
<P>
For det andet højtideligholdt Litauen den 13. januar 20-årsdagen for Den Blodige Søndag, hvor den sovjetiske hær forsøgte at vælte det uafhængige Litauens demokratisk valgte regering. Litauerne forsvarede deres frihed og nyder i dag lige rettigheder som medlemmer af det europæisk-atlantiske område. Når vi mindes denne årsdag, en årsdag, som er vigtig for Europa, udtrykker vi samtidig solidaritet med nabofolket i Belarus, som stadigvæk venter på frihed og demokrati i deres land.
<P>
For det tredje ratificerede EU den 23. december 2010 FN-konventionen om handicappedes rettigheder. Konventionen vil sammen med Kommissionens handicapstrategi muliggøre, at de næsten 80 mio. borgere, der er ramt af en eller anden form for handicap, sikres både lige borgerrettigheder, politiske og økonomiske rettigheder inden 2020.
<P>
For det fjerde vil jeg gerne give udtryk for bekymring over den kinesiske advokat Gao Zhishengs forsvinden. Ifølge de seneste rapporter udsættes han for mishandling og tortur. Parlamentet har allerede taget hr. Zhishengs sag op adskillige gange. I dag vil jeg gerne opfordre de kinesiske myndigheder til at offentliggøre oplysninger om hans sundhedstilstand og tilbageholdelsessted.
<P>
Slutteligt er det belgiske formandskab blevet afsluttet siden vores sidste møde inden jul, og formandskabet for Rådet er blevet overtaget af Ungarn. Vi kommer til at tale om begge formandskaber under Parlamentets aktuelle mødeperiode. Siden vores seneste møde er der sket vigtige politiske ting. Jeg tænker på valget i Belarus samt de seneste uroligheder i Tunesien. Disse ting er på arbejdsplanen for vores plenarmøde. Jeg vil ligeledes gerne minde alle om, at der indtraf flere alvorlige naturkatastrofer i juleperioden. Vi sympatiserer med ofrenes familier og vil gerne udtrykke vores medfølelse med dem og regeringerne i de ramte lande.
