<CHAPTER ID="012-03">
3. Burma
<SPEAKER ID="268" NAME="Formanden">
Næste punkt på dagsordenen er forhandlingen om syv beslutningsforslag om Burma.
<SPEAKER ID="269" NAME="Anneli Jäätteenmäki" LANGUAGE="EN">
Fru formand! Med denne beslutning opfordrer Parlamentet den burmesiske regering til at standse alle krænkelser af menneskerettighederne og indlede en reel dialog med oppositionen og etniske repræsentanter for Burma og med det internationale samfund og til at tage konkrete skridt mod en fredelig overgang til et demokratisk styre.
<P>
Burma vil i år afholde valg for første gang i 30 år. Desværre giver de offentliggjorte valglove ikke mulighed for et frit og retfærdigt valg. Oppositionen er ikke involveret i processen, og mange af oppositionslederne er stadig i husarrest. Mange politiske aktivister er i fængsel, og oppositionspartiet har besluttet at boykotte valget fuldstændigt.
<P>
Det sidste, jeg ønsker at sige, er at FN's særlige ordfører vedrørende Burma har fordømt de grove og systematiske menneskerettighedskrænkelser. Jeg håber, Parlamentet vil gøre det samme.
<SPEAKER ID="270" NAME="Filip Kaczmarek" LANGUAGE="PL">
Fru formand! Situationen i Burma tvinger os til igen og igen at rette opmærksomheden mod landet.
<P>
I dag fordømmer vi intentionen om at foretage valg under fuldstændig udemokratiske forhold og baseret på principper, der har udelukket det største oppositionsparti og berøvet hundredtusindvis af burmesere retten til at stemme og til at stille op til valget. Det er et åbenlyst forsøg på at holde oppositionen ude af valget. Under sådanne forhold stemmer ikke engang ordet ”valg” overens med virkeligheden.
<P>
Vi fordømmer også, at hæren i henhold til den nye forfatning er garanteret mindst 25 % af sæderne i parlamentet og vil have bemyndigelse til at suspendere borgerlige rettigheder og parlamentet når som helst den finder det nødvendigt af hensyn til den nationale sikkerhed.
<P>
Vi fordømmer den fortsatte og systematiske krænkelse af det burmesiske folks menneskerettigheder, grundlæggende frihedsrettigheder og demokratiske rettigheder, men vi appellerer også til regeringerne i andre lande - Kina, Indien og Rusland - om at gøre, hvad de kan, ved at lægge økonomisk og politisk pres på de burmesiske myndigheder for at opnå forandringer i landet.
<SPEAKER ID="271" NAME="Véronique De Keyser" LANGUAGE="FR">
Fru formand! Udgangspunktet for denne beslutning er den næsten stilfærdige opløsning af partiet ledet af Aung San Suu Kyi, som har modtaget Sakharovprisen og har været under husarrest i årevis. Ved at opløse hendes parti, Nationalforbundet for Demokrati, som vandt det sidste valg, forsøger militærjuntaen at eliminere en hel sektion af oppositionen inden valget til oktober. Men som prikken over i'et i det, der snarere vil blive en total valgmæssig farce end et demokratisk valg, er politiske fanger og munke nu også blevet udelukket fra valget. Juntaen fortsætter sit magtmisbrug, store multinationale selskaber fortsætter med at drage fordel af deres kontrakter med samme junta, og Kommissionen har reduceret støtten til flygtninge, der er undsluppet over grænsen til Thailand.
<P>
Desværre har vi en række eksempler på lande og regioner, hvor det internationale samfund er magtesløst, når det handler om at genindføre demokratiet og retsstatsprincippet. Burma er et af dem med sin lange række af frihedskæmpere og martyrer, hvoraf Aung San Suu Kyi er det mest kendte ikon. Er det for meget forlangt, at EU - af anstændighed, havde jeg nær sagt - ikke skærer ned i støtten til flygtningene på grænsen mellem Thailand og Burma og straks begynder at finansiere grænseoverskridende støtte, især lægehjælp? Haster det måske ikke for den høje repræsentant, Catherine Ashton, og medlemsstaterne at støtte anbefalingerne fra FN's særlige ordfører vedrørende Burma, nemlig at der nedsættes et udvalg til at undersøge krigsforbrydelser og forbrydelser mod menneskeheden, hvilket kunne inddrages i FN's Generalforsamlings resolution i år?
<P>
Lad os gøre Burma til et skoleeksempel, der viser vores evne til at fremme demokratiet uden brug af bomber og kampvogne.
<SPEAKER ID="272" NAME="Barbara Lochbihler" LANGUAGE="DE">
Fru formand! I 1990 tildelte Parlamentet den burmesiske menneskerettighedsaktivist Aung San Suu Kyi Sakharovprisen. I årene før og efter denne dato har den kritiske menneskerettighedssituation i Burma været genstand for utallige beslutninger fra Parlamentet. Ligeledes har andre internationale menneskerettighedsorganisationer været involveret i situationen. Selv om der er sket forbedringer i individuelle sager, er situationen for menneskerettighederne fortsat yderst problematisk i Burma.
<P>
På baggrund af en glimrende og omfattende rapport har FN's særlige ordfører vedrørende Burma nu opfordret til at nedsætte en international undersøgelseskommission, der skal have mandat til at efterforske krigsforbrydelser og forbrydelser mod menneskeheden. Den højtstående repræsentant for udenrigsanliggender, Baroness Ashton, bør følge og støtte denne opfordring, f.eks. ved FN's næste Generalforsamling.
<P>
Der skal være valg i Burma i slutningen af 2010, og regeringen har nu gennemført foranstaltninger, der nægter mange borgere retten til at stemme og til at stille op til valget. Det gælder især politiske fanger og buddhistiske munke, i alt 400 000 mennesker. Det protesterer vi imod og opfordrer den højtstående repræsentant til at give klart udtryk for denne kritik i sine bilaterale og multilaterale drøftelser.
<P>
Sluttelig, i lyset af de komplekse menneskerettighedsproblemer i Burma er det ufatteligt, at EU har beskåret sin økonomiske bistand til flygtninge på grænsen mellem Thailand og Burma. Det er ikke acceptabelt, og vi opfordrer Kommissionen til at trække disse besparelser tilbage og igen yde grænseoverskridende bistand til burmesiske flygtninge.
<SPEAKER ID="273" NAME="Marie-Christine Vergiat" LANGUAGE="FR">
Fru formand! Dette er anden gang i år, at vi diskuterer situationen i Burma. De bekymringer, vi gav udtryk for den 10. marts i år i forhold til den såkaldte valgproces, som den burmesiske junta har iværksat, er blot blevet bekræftet. De vilkår, der er blevet fastlagt af valgloven, har ført til, at Nationalforbundet for Demokrati nægter at deltage i processen. Det skal bemærkes, at disse valglove forbyder fanger at stemme og derfor udelukker hundredvis af politiske fanger.
<P>
Siden da er Nationalforbundet for Demokrati blevet forbudt. Vi hilser med tilfredshed tonen i denne beslutning, der opfordrer til forøgede økonomiske sanktioner. Vi beklager også reduktionen i humanitær hjælp til flygtninge. Personligt så jeg gerne, at vi gik endnu længere og forbød enhver investering i euro i Burma, som USA's præsident Obama har gjort. Men nogle store økonomiske koncerner i Europa har stærke interesser i landet. Det glæder mig meget, at vi har opfordret til en international våbenembargo, og jeg håber inderligt, at EU kan spille en aktiv rolle i forhold til at skabe global konsensus på området.
<P>
Jeg så gerne, at kommissæren informerer os om sin holdning i sagen, enten i dag eller på et senere tidspunkt.
<SPEAKER ID="274" NAME="Charles Tannock" LANGUAGE="EN">
Fru formand! Hvad kan vi sige om Burma, som ikke allerede er blevet sagt, herunder endnu en gang at opfordre til frigivelsen af politiske fanger som Aung San Suu Kyi, som er blevet et globalt ikon i kampen for frihed? Denne beslutning, som mange før den her i Parlamentet, skildrer den brutale undertrykkelse af det burmesiske folk af en militærjunta, som de aldrig har valgt og har kæmpet meget hårdt for at slippe af med i årevis.
<P>
Den måde, hvorpå juntaen nu kynisk forsøger at afholde skinvalg, som vil sikre, at den får lukket munden på oppositionen, er helt typisk for disse generaler og den måde, hvorpå de arrogant lader hånt om ikke kun det burmesiske folks holdning - deres eget folk - men også holdningen hos demokratiske ledere i hele den frie verden.
<P>
Trods beslutningens fokus på den seneste tids begivenheder i Burma opfordrer jeg Rådet og Kommissionen til også at tage med i betragtning, hvordan man bedst kan støtte Burma, når det til sidst bliver frit og demokratisk igen. Burma vil få brug for vores hjælp, ikke mindst med at udvikle et stærkt civilsamfund og et retsvæsen, der skal fokusere på retsopgøret omkring juntaens mange forbrydelser. Det synes måske alt sammen meget langt væk, men hvis Burmas tapre befolkning kan lære noget af os her i Parlamentet i Europa, er det, at frihedens lys aldrig kan blive slukket af tyranni, og at den frihed, der er deres umistelige ret, bestemt vil blive deres igen en dag.
<SPEAKER ID="275" NAME="Elena Băsescu" LANGUAGE="RO">
Fru formand! Menneskerettighedssituationen i Burma er meget bekymrende. Landet har i årtier været regeret af et militærdiktatur, som voldeligt har undertrykt regimets modstandere. Myndighederne har bekendtgjort, hvordan valget i år, det første siden 1990, skal finde sted. Men de vil finde sted inden for udemokratiske rammer. Hundredtusindvis af borgere vil ikke have stemmeret eller kunne stille op til valget, og mindst 25 % af parlamentsmedlemmerne skal være militærfolk.
<P>
Det største oppositionsparti, som ledes af Aung San Suu Kyi, der har modtaget Nobels fredspris og Sakharovprisen, vil ikke deltage i valget. Jeg opfordrer indtrængende det internationale samfund og EU via den højtstående repræsentant til at optrappe indsatsen for at etablere demokrati i Burma og sikre den tidligst mulige frigivelse af Aung San Suu Kyi. Hun har været i husarrest siden 2003 og er et vigtigt symbol på kampen for demokrati og menneskerettigheder.
<SPEAKER ID="276" NAME="Ana Gomes" LANGUAGE="EN">
Fru formand! Ved at organisere farceagtige valg og nægte en national dialog med alle politiske og etniske grupper viser juntaen, at det ”pragmatiske” engagement med den overhovedet ikke virker. Det internationale samfund må skride til handling mod det burmesiske folks undertrykkere.
<P>
EU kan gøre meget mere end blot forny sanktionerne mod regimet. Det bør benytte alle midler til at styrke civilsamfundet og hjælpe dem, der kæmper mod undertrykkelse i Burma. Det må arbejde på at mobilisere FN, ASEAN og USA og få dem til at lægge pres på Kina og Indien om at standse deres støtte til det burmesiske regime og den våbenhandel, der finder sted med Nordkorea.
<P>
FN's særlige ordfører vedrørende menneskerettighedssituationen i Burma konkluderede i marts, at krænkelser af menneskerettighederne er resultatet af en regeringspolitik, der involverer udøvende, militære og dømmende myndigheder på alle niveauer, og at disse menneskerettighedskrænkelser kan omfatte kategorier af forbrydelser mod menneskeheden eller krigsforbrydelser i henhold til betingelserne i Romstatutten for Den Internationale Straffedomstol. Hans forgænger havde allerede opfordret FN's Sikkerhedsråd til at efterforske forbrydelser mod menneskeheden i Burma, som det gjorde i Rwanda, Bosnien og Darfur.
<P>
Hvorfor tøver EU's medlemsstater med at bede FN's Sikkerhedsråd om at henvise de forbrydere, der er ved magten i Burma, til Den Internationale Straffedomstol?
<SPEAKER ID="277" NAME="Marietje Schaake" LANGUAGE="EN">
Fru formand! Burma vil afholde et såkaldt valg i år. Men det er ikke frit og retfærdigt, hvis buddhistiske munke ikke må stemme, og hvis oppositionen slet ikke er involveret. Nationalforbundet for Demokrati blev opløst ved lov denne måned, og Aung San Suu Kyi, der er politisk fange og modtager af Parlamentets Sakharovpris for tankefrihed, kan ikke stille op til valget.
<P>
Demokrati og retsstatsprincippet er afgørende for økonomisk vækst, og Parlamentet er fortsat stærkt engageret i forhold til det burmesiske folk. Asiatiske lande opfordres til at gøre det samme og bruge deres økonomiske indflydelse i processen. Det burmesiske folk har brug for vores støtte, for den diktatoriske stat fortsætter sine grove og systematiske menneskerettighedskrænkelser. Disse alvorlige forbrydelser må efterforskes, men regeringen i Burma vælger at isolere sig selv og nægter EU's udsending til Burma adgang til landet. Selvvalgt isolering påvirker befolkningen på mange planer, bl.a. ved at nyhedsmedierne ikke kan fungere frit i landet.
<P>
Beklageligvis sikrer den nye forfatning ikke menneskerettighederne, og vi opfordrer Kommissionen og Rådet til at støtte FN's anbefalinger om at nedsætte en undersøgelseskommission til at se på krænkelserne af menneskerettighederne. I mellemtiden må indskrænkningerne af forsamlings-, forenings- og ytringsfriheden, herunder på internettet og mobiltelefoner, ophøre. Indtil det sker, må de restriktive foranstaltninger, der fastlægges i EU's beslutning, håndhæves.
<P>
Ved at forbyde våbenhandel og finansiere flygtningeprogrammer står EU fortsat side om side med det burmesiske folk og deres menneskerettigheder og grundlæggende rettigheder.
<SPEAKER ID="278" NAME="Raül Romeva i Rueda" LANGUAGE="EN">
Fru formand! Jeg har netop modtaget triste nyheder. For en time siden fik jeg at vide, at en topleder i Nationalforbundet for Demokrati, Takin Soe Myint, er død.
<P>
Det er en meget trist nyhed, som vi må tilføje til den meget specielle vittighed, som nogle omtaler som valget i Burma. Jeg slutter op om dem, der tydeligt fordømmer dette valg og især, at hundredtusindvis af burmesere berøves deres passive eller aktive stemmeret. Det gælder også situationen for Aung San Suu Kyi, som er i fængsel.
<P>
Det er en ting, vi ikke kan være tavse omkring. Endnu en gang må vi bede det burmesiske regime om at lytte til det internationale samfunds opfordringer til at frigive alle samvittighedsfangerne. Det er også vigtigt på den måde, som fru Gomes nævnte. Jeg forstår også, at vi har et stort ansvar for at bede, opfordre og presse Indien, Rusland og Kina til at holde op med at sælge våben til juntaen i Burma.
<P>
Der er også godt nyt. Vi må hilse EU's støtte til den globale våbenembargo velkommen, og endnu en gang må vi opfordre EU's medlemsstater til at slutte sig sammen i enighed om et sådant forbud.
<P>
Det er også vigtigt at huske - hvilket også allerede er blevet nævnt - at vi ikke på nuværende tidspunkt kan skære ned på midlerne til de flygtninge, der lever på grænsen. Vi er nødt til at fastlægge en klar støttepolitik over for disse mennesker. Jeg har været der mange gange. Vi må sige klart og tydeligt, at dette ikke er tiden til at standse den hjælp, som disse mennesker har brug for, især lægehjælp i øjeblikket.
<SPEAKER ID="279" NAME="Cristian Dan Preda" AFFILIATION="PPE">
- (RO) Fru formand! Burma er ikke et demokrati, selv om det vil afholde valg, for som vi er klar over, udviser myndighederne i landet dyb foragt over for ethvert demokratisk princip. Dette militærdiktatur er fuldstændig skrupelløst, og som det allerede er blevet nævnt, reserverer det sæder i parlamentet til militæret og forbyder generelt borgere med demokratiske meninger at deltage i politik.
<P>
Der kan ikke blive tale om en forbedring af det politiske klima i landet, medmindre Aung San Suu Kyi bliver løsladt. En anden leder i Nationalforbundet for Demokrati har også sagt, at han er ude af stand til at tjene sit land efter at have tilbragt 20 år i fængsel for sine holdninger, alene fordi militæret i Burma forbyder mennesker, der har afsonet sådanne domme, som militæret selv har afsagt, at stille op til valg. Jeg opfordrer til en national dialog, for det er den eneste måde at muliggøre en ændring i landet.
<SPEAKER ID="280" NAME="Eija-Riitta Korhola" AFFILIATION="PPE">
- (FI) Fru formand! Burma afholder sit første parlamentsvalg i 20 år. Det kommer næppe som nogen overraskelse for nogen, at valget allerede i denne fase ser alt andet end fri og demokratiske ud.
<P>
Ændringen af forfatningen i 2008 garanterer, at hæren sidder på mindst 25 % af sæderne i parlamentet. Desuden berøver lovændringerne fra i år titusinder af burmesere stemmeretten, herunder politiske fanger og religiøse mindretal. Buddhistiske munke har længe været ofre for en særlig form for forfølgelse.
<P>
Det internationale samfund må forsøge at gøre noget. Det er beklageligt, at Kommissionen har skåret ned på midlerne til flygtningelejre på grænsen mellem Thailand og Burma. Der er rigeligt behov for humanitær hjælp og for en international indsats for at få den frem. Det er også yderst vigtigt, at Burma indleder en dialog mellem politiske og etniske grupper.
<SPEAKER ID="281" NAME="Antonio Tajani" LANGUAGE="FR">
Fru formand, mine damer og herrer! Situationen i Burma er fortsat en kilde til bekymring. Som De er klar over, er køreplanen fortsat ved at blive iværksat, og forberedelserne til det første valg afholdt af regeringen i 20 år er i gang.
<P>
Indtil nu har 31 politiske partier meldt sig med ønske om at stille op. Civilsamfundet har været aktivt. Aung San Suu Kyis Nationalforbund for Demokrati trak sig fra valget efter pres fra regeringen og er derfor blevet opløst. Et nyt parti, Den Nationale Front for Demokrati, som muligvis er berettiget, består delvist af tidligere ledere fra Nationalforbundet for Demokrati, altså Aung San Suu Kyis tidligere parti.
<P>
Det accepterer etniske gruppers beslutning om, hvorvidt de vil stemme. Hvis de boykotter valget efter en uenighed over at erstatte etniske hære med grænsevagter, ville det ødelægge den troværdighed, som valget behøver. Det viser, i hvor høj grad situationen bliver ved med at ændre sig, og jeg tvivler på, at EU vil blive inviteret til at overvåge valget.
<P>
Vi er også fortsat meget bekymrede over menneskerettighedssituationen. Rapporten fra hr. Quintana, FN's særlige ordfører, er meget klar. Mange politiske fanger er endnu ikke blevet løsladt på trods af appeller fra det internationale samfund. Grundlæggende rettigheder såsom ytrings- og forsamlingsfrihed respekteres fortsat ikke. De socioøkonomiske forhold er vanskelige for størstedelen af befolkningen, især i områder beboet af etniske grupper.
<P>
Hvordan kan vi i virkeligheden hjælpe? EU's erklæringer viser vores kritiske holdning og vores villighed til at bidrage til en løsning. Vores tilgang inddrager også udviklingshjælp. Faktisk er EU en af de mest generøse donorer. Endvidere er årtusindudviklingsmålene og en fortsat dialog med regeringen i Burma om sektorspecifikke politikker afgørende vigtige. Ud over de områder, der blev ramt af orkanen i 2008, er vores støttet rettet mod de mest sårbare områder i landet og mod flygtningelejrene langs grænsen mellem Thailand og Burma.
<P>
Som svar på Deres spørgsmål kan jeg forsikre Dem om, at Kommissionen fortsat vil hjælpe hjemstedfordrevne befolkningsgrupper med at opnå anstændige leveforhold. De forhold, der er nødvendige for, at de kan vende tilbage til deres hjemlande, er ikke til stede. Vi må være på vagt over for institutionalisering af disse lejre, og derfor afgøres omfanget af vores støtte af lokale behov.
<P>
Desuden har Kommissionen været i kontakt med de thailandske myndigheder. Man skal huske, at der også er hjælpeprogrammer, der fokuserer på uddannelse, landbrug og fødevaresikkerhed. Endvidere yder Kommissionens humanitære hjælpeprogrammer støtte på området vand og fødevaresikkerhed. Der er også hjælp rettet mod at genoprette de socioøkonomiske forhold i Burma. Hver borger modtager i gennemsnit omkring 2,4 USD sammenlignet med 36 USD i Laos og 60 USD i Cambodja.
<P>
Afslutningsvis kan jeg bekræfte, at vi vil forstærke vores indsats for at fremme vores værdier. Befolkningen i Burma er berettiget til at modtage bistand og til at vide, at EU ikke vil miste interessen for deres fremtid.
<SPEAKER ID="282" NAME="Thomas Mann" AFFILIATION="PPE">
- (DE) Fru formand! De er utvivlsomt en kompetent næstformand, og De er også meget indflydelsesrig. Det glæder mig meget. Visse medlemmer har ikke fået lejlighed til at tale som led i catch-the-eye-proceduren, ikke fordi De ikke ønskede at give dem ordet, men fordi vi har et meget stramt program.
<P>
Parlamentet er menneskerettighedernes stemme, og vi må klare os med en enkelt time. Der er mange, der har noget på hjerte og ønsker at lægge pres på Kommissionen for at opnå resultater. Går De personligt ind for at afholde afstemningen f.eks. kl. 17.00 eller 17.30 i stedet for kl. 16.00 eller 16.30, så vi kan få en time ekstra og endelig ændre denne regel i forretningsordenen? Vi har brug for at kunne sige vores mening. Vi må have muligheden for at lægge pres på Kommissionen, men helst ikke under så stramt tidspres. Jeg ved, at det ikke er Deres ansvar, men jeg håber, at De vil gribe ind til vores fordel, så vi endelig kan få ændret denne regel i forretningsordenen.
<SPEAKER ID="283" NAME="Formanden">
Hr. Mann! Jeg forstår Deres frustration. Jeg bryder mig ikke om, at jeg ikke kan give medlemmerne ordet i så vigtige sager, men De har også ret, når De siger, at det ville kræve en ændring af forretningsordenen.
<P>
Den anden ting, jeg vil sige, er, at hvis alle medlemmer, som får ordet under forhandlingerne, overholdt deres taletid, kunne vi nå flere medlemmer under catch-the-eye. Jeg er bange for, at dét er problemet, men jeg har bemærket mig Deres kommentarer.
<P>
Forhandlingen er afsluttet.
<P>
Afstemningen finder sted om et øjeblik.
