<CHAPTER ID="013">
Partnerskabs- og samarbejdsaftale EF/Tadsjikistan (forhandling) 
<SPEAKER ID="156" NAME="Formanden">
Næste punkt på dagsordenen er forhandling under ét om
<P>
redegørelser fra Rådet og Kommissionen om partnerskabs- og samarbejdsaftale EF/Tadsjikistan og
<P>
henstilling (A7 0007/2009) af Alojz Peterle for Udenrigsudvalget om forslag til Rådets og Kommissionens afgørelse om indgåelse af en partnerskabs- og samarbejdsaftale mellem De Europæiske Fællesskaber og deres medlemsstater på den ene side og Republikken Tadsjikistan på den anden side
<P>
(12475/2004 - 11803/2004 - C6-0118/2005 -.
<SPEAKER ID="157" NAME="Cecilia Malmström" LANGUAGE="SV">
Fru formand, mine damer og herrer, fru kommissær, hr. Peterle! Jeg glæder mig over denne lejlighed til at diskutere EU's forbindelser med Tadsjikistan og især den betydning, vi tillægger det at skabe et nyt fundament for vores forbindelser med Tadsjikistan ved at indgå en partnerskabs- og samarbejdsaftale.
<P>
Jeg ved, at Parlamentet er meget interesseret i sagen. Helt tilbage i februar 2008 opfordrede De i Deres beslutning om en EU-strategi for Centralasien medlemsstaterne til hurtigt at ratificere partnerskabs- og samarbejdsaftalen, hvorved De bekræftede Parlamentets intention om at vedtage aftalen i den nærmeste fremtid.
<P>
Nu er aftalen ratificeret, og der er et stærkt ønske om at gå videre til de tilbageværende trin hurtigst muligt, så partnerskabs- og samarbejdsaftalen kan træde i kraft snarest muligt og forhåbentligt inden årets udgang. I så fald ville det sende et klart signal om, at vi er ved at åbne et nyt kapitel i vores forbindelser mellem EU og Tadsjikistan.
<P>
Tadsjikistan er en vigtig del af vores overordnede strategi for Centralasien. Dette vanskeligt tilgængelige land er et af verdens fattigste. Det har en dårligt håndhævet grænse til Afghanistan, hvilket gør det til en vigtig rute for narkotikasmugling og en vej ind i regionen for radikale islamister. Derfor har vi en stor interesse i at støtte Tadsjikistan, både for landets egen skyld og for at løse vores fælles problemer. Det gør vi allerede gennem en række kontakter. Det svenske formandskab sendte en højtstående gruppe til regionen i juli, og i går blev der afholdt en ministerkonference med Centralasien i Bruxelles.
<P>
Men Tadsjikistan er et af meget få lande på EU's østlige grænse, som vi ikke har indgået en overordnet aftale med siden afslutningen på den kolde krig. Hvis vi har et alvorligt ønske om at få styr på de områder, jeg nævnte, er vi nødt til at skabe en passende ramme for vores fremtidige forbindelser. Aftalerne om politisk dialog og praktisk samarbejde med Tadsjikistan må forbedres, så de bedre afspejler de fælles udfordringer, regionen står over for. En partnerskabs- og samarbejdsaftale ville give os en mere struktureret måde at diskutere de sager på, som vi har en fælles interesse i, dvs. menneskerettigheder, retsstatsprincippet, narkotikahandel og organiseret kriminalitet foruden terrorisme og religiøs organisering.
<P>
Samtidig er det nødvendigt, at vi gør fremskridt på spørgsmål, der har forbindelse til demokrati, god social forvaltning og menneskerettigheder i regionen. Vi er udmærket klar over, at det ikke bliver nemt. Derfor glæder jeg mig meget over den strukturerede dialog med Tadsjikistan om menneskerettigheder, der giver os lejlighed til at have en ordentlig drøftelse. Den anden runde af drøftelserne vil finde sted i Dushanbe den 23. september.
<P>
Vi må fortsætte med at opfordre Tadsjikistan til at iværksætte et reformprogram. Udviklingen er tit meget bekymrende. Vi så gerne en mere demokratisk tilgang i landet i forhold til organisationsfrihed, religionsfrihed, pressefrihed og udviklingen af civilsamfundet. Vi må gøre vores yderste for at overbevise Tadsjikistan om, at retsstatsprincippet skal overholdes i kampen mod ulovlige aktiviteter, narkotikahandel og terrorisme. Vi må understrege, at menneskerettigheder og grundlæggende frihedsrettigheder skal respekteres som en metode til at forebygge etniske og kulturelle konflikter.
<P>
Vi er også meget bekymrede over den omfattende korruption i landet. Den står ikke kun i vejen for udviklingen i Tadsjikistan, men også for effektive bidrag fra donorer. Vi må udnytte enhver tilgængelig kanal til at appellere til de tadsjikiske myndigheder om at tage hånd om problemet hurtigst muligt. Vi kan ikke ignorere, at alle transitruter for narkotikahandelen - eller i hvert fald rigtig mange af dem - går gennem Tadsjikistan. Landet er sårbart over for radikale bevægelser og international organiseret kriminalitet. Vi må optrappe vores støtte til Tadsjikistan for at modvirke disse aktiviteter samtidig med, at vi sørger for alternative indtægtskilder. Denne strategi harmonerer fint med vores engagement i og vores arbejde for at stabilisere Afghanistan. Vi hilser Tadsjikistans interesse for at samarbejde velkommen og støtter landets indsats.
<P>
Tadsjikistan har udvist en åben, konstruktiv holdning til drøftelser om vores fælles udfordringer. Det er positivt. Denne dialog er et vigtigt element i vores støtte til Tadsjikistan i landets indsats for at fremme samarbejde med sine naboer og finde løsninger på presserende, komplekse, regionale problemer såsom klimaforandringer, vand og grænsekontrol. I lyset af, at vi har en stor interesse i at tage mere effektivt hånd om mange af disse problemer, hilser jeg muligheden for at skabe nyt grundlag for vores forbindelser med Tadsjikistan velkommen. Partnerskabs- og samarbejdsaftalen giver os en ny ramme for at udvikle vores bilaterale forbindelser yderligere og derved bidrage til de overordnede mål for vores strategi for hele Centralasien. Derfor opfordrer jeg Parlamentet til at stemme for aftalen, så den kan træde i kraft hurtigst muligt.
<SPEAKER ID="158" NAME="Benita Ferrero-Waldner" LANGUAGE="EN">
Fru formand! Jeg vil gerne starte med at takke hr. Peterle for hans fremragende betænkning samt for beslutningen, som indeholder en god analyse af situationen i Tadsjikistan og kommer med anbefalinger, som jeg kan støtte.
<P>
Siden EU's strategi for Centralasien blev vedtaget i juni 2007 er vores forbindelser med alle landene i Centralasien blevet styrket til fælles fordel. Hyppigheden af kontakterne mellem os er vokset, og der er nu en fælles forståelse af fordelene ved større samarbejde på sikkerhedsområdet, om grænseforvaltning og -kontrol, uddannelse, regeringsførelse og energidiversificering. Det er ved at lykkes for strategien at skabe en ny form for partnerskab med de fem centralasiatiske republikker.
<P>
Men denne overordnede strategi er tydeligvis underbygget af individuelle og differentierede bilaterale forbindelser, som afspejler de pågældende landes varierende aspirationer og orienteringer. Som De alle ved, reguleres vores samarbejde med Tadsjikistan i øjeblikket stadig af den handels- og samarbejdsaftale, der blev indgået med Sovjetunionen i 1989 og tiltrådt af Tadsjikistan i 1994. Denne aftale afspejler ikke længere fuldt ud vores ambitioner i henhold til strategien for Centralasien, ligesom den ikke understøtter den form for forbindelse, vi nu tilstræber med Tadsjikistan.
<P>
Deres accept af den nye partnerskabs- og samarbejdsaftale mellem EU og Tadsjikistan, som er til debat i dag, ville derfor repræsentere et betydeligt skridt fremad, der giver os mulighed for at udvide og styrke vores samarbejde med landet.
<P>
I dag står Tadsjikistan som allerede nævnt over for store økonomiske og sociale udfordringer. Det er vigtigt - og i europæernes egen interesse - at det lykkes Tadsjikistan at tackle sine vanskeligheder. Det er et land, der deler næsten 1 500 km grænse med Afghanistan, og som ligger tæt på Swatdalen i Pakistan. Det er et territorium, der er sårbart over for spredning af konflikten fra disse områder og militante islamisters forsøg på infiltration.
<P>
Tadsjikistan er også afgørende for indsatsen for at standse strømmen af ulovlige stoffer til Europa fra Afghanistan. Derfor kan større samarbejde med EU spille en rolle i forhold til at hjælpe med at forhindre, at ustabiliteten breder sig.
<P>
Et af de centrale elementer i Tadsjikistans sårbarheder er landets svage økonomi. Som den fattigste af de centralasiatiske republikker er landet hårdt ramt af et betydeligt fald i priserne på aluminium og bomuld som følge af den globale konjunkturnedgang. Sammen med et fald på 34 % i pengeoverførsler fra udvandrere i første halvdel af 2009 giver det grund til bekymring om voksende fattigdom og om, at en usikker socioøkonomisk situation kan fremprovokere social uro.
<P>
Jeg mener, at vi befinder os på rette spor med Tadsjikistan ved at støtte og tilskynde til helt nødvendige reformer. Det har også været i centrum under EU's særlige repræsentant Morels hyppige besøg og under mit eget besøg i foråret 2008. Der sker fremskridt, men det er tydeligt, at der er behov for mere. Regeringen har gjort det klart, at ud over større samhandel og samarbejde er den villig til at iværksætte tiltag til at forbedre den sociale velfærd, sundhed og uddannelse, bekæmpe korruption og styrke menneskerettighederne.
<P>
Det skal hilses velkommen, at præsident Rahmon har oprettet en stilling som ombudsmand. Ombudsmanden vil blive en vigtig samtalepartner for os under næste runde i menneskerettighedsdialogen mellem EU og Tadsjikistan, som De nævnte, den 23. september. Reformerne af retsvæsenet skrider langsomt frem, men vi håber, at regeringen vil tage anbefalingerne fra et civilsamfundsseminar om menneskerettigheder i Dushanbe i betragtning, især i forbindelse med reformen af advokatstanden og Tadsjikistans nye strafferetsplejelov.
<P>
Jeg er naturligvis udmærket klar over Deres bekymringer vedrørende demokrati og menneskerettigheder i Tadsjikistan, og derfor kan jeg forsikre Dem om, at Kommissionen fuldt ud tager disse bekymringer i betragtning under vores dialog med landet.
<P>
Hvad angår de økonomiske reformer, kan vi f.eks. se fremskridt i udarbejdelsen af en løsningsmekanisme for den såkaldte bomuldsgæld, hvilket forhåbentlig vil bane vejen for mere omfattende landbrugsreformer og gennemførelsen af "Freedom to Farm", der er helt afgørende for at kunne tackle fattigdommen i landet.
<P>
Parlamentets tiltrædelse af partnerskabs- og samarbejdsaftalen i dag vil hjælpe os til fortsat at kunne samarbejde med Tadsjikistan om en lang række politiske og økonomiske reformer med særlig vægt på demokrati og menneskerettigheder og til at sikre deres fuldstændige gennemførelse. Reformindsatsen understøttes allerede af et forholdsvis stort beløb i bilateral hjælp fra Kommissionen. Den udgør faktisk 66 mio. EUR i perioden 2007 til 2010, som vil blive fulgt op af 70 mio. EUR over de tre år fra 2011 til 2013.
<P>
Vores bistand vil være koncentreret om sektorstøtte til social beskyttelse og sundhed, reform af forvaltningen af offentlige midler og teknisk støtte til udvikling af den private sektor. Denne proces vil blive støttet af vores delegation i Dushanbe. Det er min hensigt, at vores regionaliserede kontor dér inden årets udgang skal udvides til en fuld delegation for at sætte skub i reformprocessen og fremme fuld gennemførelse af partnerskabs- og samarbejdsaftalen. Jeg håber især, at det vil hjælpe os med at opretholde en grundig vurdering af fremskridtet på de nøgleområder, jeg har nævnt, som vi derefter vil holde op imod klare standarder.
<SPEAKER ID="159" NAME="Alojz Peterle" LANGUAGE="SL">
Fru formand! Beslutningen om at indgå en partnerskabs- og samarbejdsaftale mellem De Europæiske Fællesskaber, deres medlemsstater og Tadsjikistan falder helt i tråd med Det Europæiske Råds strategi for et nyt partnerskab med Centralasien og Tadsjikistans tydelige ønske om at udvikle et bredt samarbejde med EU inden for handel og mange andre områder.
<P>
Det glæder mig at se, at alle medlemsstaterne har ratificeret aftalen, og jeg håber, at vi vil kunne tilslutte os aftalen med Tadsjikistan, ligesom vi tidligere har tilsluttet os aftaler med Kasakhstan, Kirgisistan og Usbekistan. Det vil repræsentere afslutningen på handels- og samarbejdsaftalen mellem EU og den tidligere Sovjetunion.
<P>
I overensstemmelse med sine grundlæggende værdier og principper udtrykker EU med denne aftale sin strategiske interesse i samarbejde med Tadsjikistan, som det betragter som en meget vigtig partner i denne del af verden. EU ønsker også at udbygge sine forbindelser med Tadsjikistan og dermed bidrage til landets sikkerhed, stabilitet og økonomiske fremskridt og til udviklingen og konsolideringen af dets demokratiske institutioner samt til beskyttelsen af menneskerettigheder og retsstatsprincippet.
<P>
De mere specifikke mål for den europæiske politik vedrørende Tadsjikistan har primært at gøre med at støtte kampen mod fattigdom, støtte god regeringsførelse og reformer samt med effektiv bekæmpelse af narkotikasmugling og organiseret kriminalitet. Denne betænkning indtager en kritisk holdning til demokratiets tilstand i landet og udtrykker bekymring over korruption og civilsamfundets tilstand, men opfordrer samtidig den tadsjikiske regering til snarest muligt at gøre noget ved den problematiske situation på det uddannelsesmæssige område.
<P>
Betænkningen udtrykker også berettiget bekymring over overtrædelser af menneskerettighederne, især kvinders rettigheder, religionsfrihed, retsvæsnets uafhængighed og de vilkår, der styrer arbejdet i civilsamfundets organisationer. Når det er sagt, udtrykker betænkningen også glæde over, at der er indledt en dialog om menneskerettigheder. Fremskridt på dette område er afgørende for de bilaterale forbindelsers udvikling.
<P>
Denne aftale afspejler vores overbevisning om, at Tadsjikistan har potentialet til at skabe en moderne, velfungerende stat, der udmærket er i stand til at udfylde sin rolle i regionen, især i forhold til at bekæmpe den ekstremisme, der breder sig fra Afghanistan og andre steder i regionen. Betænkningen minder os bl.a. også om vigtigheden af energi og vand, eftersom disse emner vedrører interstatslige forbindelser internt i Centralasien og kræver fælles handling.
<P>
Lad mig runde af med at gratulere mine kolleger med deres konstruktive samarbejde og Kommissionen med dens værdifulde støtte. Frem for alt vil jeg gerne takke Republikken Tadsjikistans ambassade for deres samarbejde.
<P>
Jeg tror fuldt og fast på, at EU med denne aftale vil være i stand til at bygge videre på og styrke det samarbejde, det har haft med Tadsjikistan til dato, og jeg håber, at det vil være i denne ånd, aftalen gennemføres i den nærmeste fremtid. Jeg anbefaler Dem inderligt, at De vedtager aftalen med Tadsjikistan.
<SPEAKER ID="160" NAME="Filip Kaczmarek" LANGUAGE="PL">
Fru formand! Jeg vil gerne gratulere ordføreren, Alojz Peterle, med hans yderst faktuelle og - vil jeg gerne understrege - meget afbalancerede betænkning om partnerskabs- og samarbejdsaftalen mellem EU og Tadsjikistan.
<P>
Tadsjikistan har fået stor kritik for sit manglende demokrati. Det, vi oftest misbilliger, er den manglende pressefrihed og religionsfrihed samt korruptionen. De kritikpunkter ønsker jeg ikke at diskutere her. Men vi er nødt til at tage i betragtning, at Tadsjikistan for nylig har gjort fremskridt både i forhold til at bekæmpe korruption og forbedre situationen for menneskerettighederne og på flere andre følsomme områder. Desuden er det et relativt stabilt land, hvilket er vigtigt i betragtning af dets strategiske beliggenhed. Men det har allerede været oppe i dag.
<P>
Som nabo til Afghanistan og de dertil knyttede problemer med storstilet produktion og salg af narkotika, terrorisme og voksende ekstremisme og med en anden stadig mere ustabil nabo, Pakistan, kunne Tadsjikistan blive EU's naturlige allierede. Derfor er det i EU's interesse fortsat at støtte demokratiske processer i landet og at styrke dets politiske, økonomiske og sociale potentiale.
<P>
Lad os huske, at Tadsjikistan er den fattigste af de tidligere sovjetrepublikker. Det var et af kun 12 lande, der sidste år stod på FN's liste over de lande, der var værst ramt af den globale fødevarekrise. Det glæder mig i denne forbindelse, at betænkningen også nævner årtusindudviklingsmålene. Lad os også minde Tadsjikistan om dem.
<P>
EU er Tadsjikistans primære handelspartner. Begge sider bør anstrenge sig for at gennemføre aftalen hurtigst muligt og derved støtte landets udvikling og stabiliseringen af dets økonomiske situation. Det opnår vi ikke ved blot at kritisere de ting, der er galt med Tadsjikistan. Vi er også nødt til at sende et positivt signal om, at vi går op i at udvikle forbindelserne med landet, og efter min mening har hr. Peterles betænkning og hele Parlamentet sendt netop dette signal.
<SPEAKER ID="161" NAME="Niccolò Rinaldi" LANGUAGE="IT">
Fru formand, fru kommissær, mine damer og herrer! Tadsjikistan er et sjældent brugt ord her i Parlamentet, og derfor hilser vi denne aftale velkommen - og her taler jeg på vegne af Gruppen Alliancen af Liberale og Demokrater for Europa og som medlem af Udvalget om International Handel og af Delegationen for Forbindelserne med Centralasien. Jeg glæder mig også over beslutningen om at handle hurtigt for at styrke vores repræsentationskontorer i regionen, som kommissæren netop nævnte.
<P>
Desuden ligger Tadsjikistan, som er et land, der kan overraske os, men som tit beskrives som en forpost for Europa, ikke i udkanten af verden - hvilket de øvrige lande i Centralasien, primært Afghanistan, heller ikke gør. Det er i dette land, nogle meget vigtige kampe udkæmpes i forhold til narkotikasmugling, kampen mod autoritære principper og fundamentalisme og etableringen af retsstatsprincippet og demokrati, som desværre stadig er meget skrøbelige.
<P>
Med denne retsakt vil vi være i stand til at opnå fremskridt, ikke kun ud fra et handelsmæssigt synspunkt, men forhåbentlig også ud fra et politisk og kulturelt synspunkt.
<SPEAKER ID="162" NAME="Heidi Hautala" LANGUAGE="FI">
Fru formand! Betingelserne er langt mere gunstige for at indlede en partnerskabs- og samarbejdsaftale med Tadsjikistan end med f.eks. Usbekistan eller Turkmenistan, som begge er regulære diktaturer. Tadsjikistan er derimod på en noget bedre kurs, og denne aftale vil gøre det muligt for EU at opnå en vis indflydelse der. Det var rart at høre, at samarbejdsaftalen i Rådets og Kommissionens navn vil fokusere på menneskerettigheder og demokrati og forsøge at fremme udviklingen af retsstatsprincippet. Det var også særdeles dejligt at høre, at der er oprettet en ombudsmandsinstitution i Tadsjikistan. I mange lande er det et meget vigtigt instrument, og EU bør støtte denne nye institution på alle tænkelige måder.
<P>
Jeg vil gerne nævne en anden ting vedrørende spørgsmålet om vandressourcer. Regionen har mange vandressourcer, og EU kunne hjælpe Tadsjikistan med at udnytte deres ressourcer rationelt og demokratisk ved også at tage hensyn til de lande, hvis territorier ligger nedstrøms, og som muligvis ville lide under følgerne af store vandkraftværker. Desuagtet vil Gruppen De Grønne/Den Europæiske Fri Alliance gerne understrege vigtigheden af regionalt samarbejde, så den lokale centralasiatiske økonomi kan blive genoprettet.
<SPEAKER ID="163" NAME="Charles Tannock" LANGUAGE="EN">
Fru formand! Tadsjikistan er ikke velsignet med de samme energi- og mineralressourcer som andre lande i Centralasien. Men det er ingen undskyldning for at marginalisere Tadsjikistan på bekostning af landets rigere og større naboer.
<P>
Centralasien er en region, der er afgørende vigtig for EU's politiske sikkerhed og energisikkerhed. Nogle landes forbindelser med EU vil blive styrket hurtigere end andres. Det er uundgåeligt. Men vi må bevare en følelse af kollektivt engagement, mens vi fortsætter med at forbedre forbindelserne til det, der indtil for ganske nylig var en diplomatisk isoleret og stort set overset region, især af EU. Hvis nogle lande i Centralasien begunstiges i forhold til andre, er der risiko for uoverensstemmelser og splittelse i regionen. Især islamiske terrorister i regionen har udvist beslutsomhed i forhold til at udnytte fattigdom og mangelfuld regeringsførelse til at radikalisere folket og sprede deres hadefulde budskab.
<P>
Den tadsjikiske regering har afvist ekstremisme og forsøger nu med hjælp fra det internationale samfund at konsolidere landets demokrati. Tadsjikistan har stadig tydelige ar efter en brutal borgerkrig mellem verdslige styrker og hellige krigere, der brød ud efter Sovjetunionens sammenbrud i begyndelsen af 1990'erne. Folk i Tadsjikistan har intet ønske om fornyede blodsudgydelser, og derfor støtter de modigt NATO-operationer mod Taliban i Afghanistan. ISAF-missionen i Afghanistan er afgørende vigtig for Tadsjikistans fremtid på lang sigt og dets ønske om at forankre sin sikkerhed i Vesten.
<P>
Man kan med rimelighed sige, at Tadsjikistans historie i forhold til demokratisering og menneskerettigheder ikke er perfekt, men jeg er overbevist om, at dialog og engagement fra EU's side vil tilskynde Tadsjikistan til positive forandringer. Det lader i hvert fald til at være EU's holdning i forhold til Hviderusland og Usbekistan, så Tadsjikistan fortjener samme behandling. ECR-Gruppen støtter derfor et tættere strategisk, politisk og økonomisk partnerskab med Tadsjikistan baseret på et tilsagn om fremskridt i retning af åbenhed, demokrati og højere standarder for menneskerettighederne.
<SPEAKER ID="164" NAME="Sabine Lösing" LANGUAGE="DE">
Fru formand! Tak for betænkningen. Som medlem af Udenrigsudvalget udspurgte jeg den kompetente repræsentant for Kommissionen i en debat om denne aftales rolle inden for rammerne af EU's styring af indvandring. Han sagde klart, at når den træder i kraft, vil den bane vejen for samarbejde med grænseagenturet (Frontex) og for utallige indvandringsbekendtgørelser, f.eks. inden for rammerne af tilbagetagelsesaftaler og grænsesikkerhed med Afghanistan. Den 1 200 km lange grænse mellem Tadsjikistan og Afghanistan er allerede blevet nævnt her. Den bliver dermed endnu et mål for EU's undertrykkende politik om at holde flygtninge ude.
<P>
EU ønsker således at lukke flygtninge ude langt fra sine egne ydre grænser. Endnu en gang ser vi, at dette er et grundlæggende element i EU's udenrigspolitik. Som følge af sådanne partnerskabsaftaler bliver flygtninge interneret i lejre, der, som vi alle ved, er plaget af umenneskelige forhold, hvilket for tiden er tilfældet i Ukraine. Det problem er allerede blevet overordnet behandlet her. Denne form for såkaldt international indvandringsstyring indebærer alvorlige overtrædelser af Genèveflygtningekonventionen og af internationale menneskerettigheder.
<P>
Derfor opfordrer jeg EU til at begynde at bekæmpe årsagen til, at folk flygter, i stedet for flygtningene. Den europæiske naboskabspolitik er en af flere måder til at gøre fæstning Europa endnu mere uindtageligt på, hvilket er grunden til, at vi, GUE/NGL, har en meget skeptisk holdning til den.
<SPEAKER ID="165" NAME="Bastiaan Belder" LANGUAGE="NL">
Fru formand! Denne forhandling giver mig ærlig talt blandede følelser. På den ene side hilser jeg det velkommen, at hr. Peterles beslutning tydeligt påpeger de mange problematiske områder i Tadsjikistans økonomi og samfund. På den anden side finder jeg det ubegribeligt, at Tadsjikistan på afgørende områder beskrives som et relativt stabilt land. Jeg har netop hørt det igen i en debat, og jeg kan simpelthen ikke forstå, hvor den tanke stammer fra. EU giver indtryk af, at denne aftale skal blive til noget, uanset hvad. Det vil uundgåeligt få konsekvenser for troværdigheden af den omfattende kritik, der stadig skal fremføres på et senere tidspunkt.
<P>
Jeg er fuldstændig forbløffet over det, jeg læste i andet afsnit om den tadsjikiske regerings skuffelse. Det, vi burde snakke om, er f.eks. det protestantiske mindretals eller muslimernes skuffelse over en religionslovgivning, der grundlæggende blander sig i deres religiøse liv. I stedet for denne totalt malplacerede skuffelse burde den tadsjikiske regering koncentrere sig om det store arbejde, der ligger foran den derhjemme. Jeg håber, at kommissæren vil søge for, at der følges samvittighedsfuldt op på dette spørgsmål.
<SPEAKER ID="166" NAME="Pino Arlacchi" AFFILIATION="ALDE">
- (EN) Fru formand! Jeg går stærkt ind for denne aftale. Jeg anser det for et stort skridt fremad i samarbejdet mellem EU og Tadsjikistan, som af flere grunde er et meget vigtigt land.
<P>
Jeg vil gerne nævne et enkelt bidrag til EU's kontinents stabilitet og sikkerhed. Tadsjikistan ligger midt på smuglerruten for narkotika fra Afghanistan til Europa og Rusland. Mindst 30 % af den heroin, der produceres i Afghanistan, kommer til Europa og Rusland via Tadsjikistan. For ti år siden indledte det internationale samfund en stor operation i Tadsjikistan, hvor hele narkotikakontrolapparatet blev styrket, og her ti år senere glæder det mig meget at se, at det virker, og at det skrider fint fremad. Denne aftale er et direkte bidrag til Europas stabilitet og sikkerhed.
<P>
Jeg kan se, at der stadig er mange begrænsninger, og nogle af mine kolleger har fremhævet problemerne med menneskerettigheder, fattigdom osv. i Tadsjikistan, men jeg mener, at aftalen er Europa, når det er bedst, og jeg går stærkt ind for den.
<SPEAKER ID="167" NAME="Pier Antonio Panzeri" AFFILIATION="S&amp;D">
- (IT) Fru formand, mine damer og herrer! Jeg mener også, at denne samarbejdsaftale med Tadsjikistan virkelig er meget positiv og kan være med til at opnå, hvad jeg mener, er nogle vigtige og specifikke mål.
<P>
Det første mål drejer sig om landets strategiske beliggenhed, som betyder, at landet kan være til stor gavn i forhold til at fremme et område med fred, sikkerhed og stabilitet. Det andet mål er og skal efter min mening være at tilskynde til vækst i landet ud fra en økonomisk og social synsvinkel, for vi ved, at det er et af de fattigste lande i regionen.
<P>
Sluttelig må vi sikre, at frihed, demokrati og rettigheder er de grundlæggende elementer, der styrer anvendelsen af aftalen. Jeg synes, vi skal se bort fra eventuelle begrænsninger, man måtte finde, og hilse den betænkning velkommen, som vi skal stemme om her i Parlamentet.
<SPEAKER ID="168" NAME="Jelko Kacin" AFFILIATION="ALDE">
- (SL) Fru formand! Jeg vil gerne gratulere hr. Peterle med en fremragende betænkning. Endelsen "stan" betyder stat, og Tadsjikistan er det sidste af de lande, hvis navne ender på "stan", som vi anerkender som en stat. Indtil nu har vi altid overset landet, og det er meget uretfærdigt.
<P>
Men Centralasiens stabilitet er i regionens egen interesse, i vores interesse og i hele verdens strategiske interesse. Alle verdens lande er knyttet sammen som forbundne kar, og derfor er vi nødt til at udvise modenhed ved at sikre, at alle landene i regionen får samme opmærksomhed, uanset deres størrelse, udviklingstrin, og hvor stor energirigdom de besidder.
<P>
Jeg synes, vi har rettet op på en fejl og indhentet det forsømte. Derfor vil jeg gerne gratulere både ordføreren og Kommissionen foruden kommissær Ferrero-Waldner og det svenske formandskab med, at de endelig har henvist denne forsinkelse til fortiden. Fra nu af bliver det bedre.
<SPEAKER ID="169" NAME="Janusz Władysław Zemke" AFFILIATION="S&amp;D">
- (PL) Fru formand! Jeg vil gerne takke for muligheden for at stille et spørgsmål. Jeg synes, det er en god idé at indgå denne aftale, for det er et skridt i den rigtige retning.
<P>
Men jeg spørger mig selv, og jeg vil også gerne spørge minister Malmström om følgende: Blandt de mange aktiviteter, EU har planlagt, ville det da ikke være ønskværdigt at lægge større vægt på at hjælpe Tadsjikistan med at uddanne dem, der er ansvarlige for at sikre grænsen til Afghanistan? Vi er udmærket klar over, at der er tale om et yderst afgørende punkt. Grænsen er 1 500 km lang. Tadsjikistan har store problemer med at beskytte grænsen, især fordi der bor et stort tadsjikisk mindretal på den afghanske side. Derfor synes jeg, at vi blandt de forskellige initiativer, EU har iværksat, også skulle overveje at hjælpe med at uddanne de tadsjikiske styrker og personer, der er ansvarlige for at sikre grænsen.
<SPEAKER ID="170" NAME="Bernd Posselt" AFFILIATION="PPE">
- (DE) Fru formand! Jeg vil også gerne sige, at hr. Peterle har udarbejdet en fortrinlig betænkning. Vi skal være åbne om en bestemt ting, og det er, at Centralasiens frihedselskende folk hører til blandt vores vigtigste partnere. Denne region har ofte været domineret af udenlandske magter. For første gang i lang tid - i århundreder - er den igen fri. Vi bør udnytte lejligheden til at etablere et ægte partnerskab blandt frie folk.
<P>
Jeg hørte, at kriminalitet blev nævnt tidligere. Vi skal naturligvis samarbejde om at bekæmpe kriminalitet, men først må vi se på kulturen i disse lande og forstå, at der er tale om gamle handelsnationer. De handler ikke kun med narkotika, men med varer, der altid har været vigtige for Europa og verden. Derfor bør vi sige, at det handler om partnerskab, ikke om bedreviden.
<SPEAKER ID="171" NAME="Athanasios Plevris" AFFILIATION="EFD">
- (EL) Fru formand! Jeg vil også gerne ind på spørgsmålet om kriminalitet, som allerede har været oppe, og spørgsmålet om ulovlig indvandring. Det er en kendsgerning, at Tadsjikistan befinder sig på et følsomt sted, i en geopolitisk situation, og Europa bør se på, hvordan vi både kan reducere kriminalitet i forbindelse med narkotika fra Afghanistan og - først og fremmest - migrationsbevægelser.
<P>
Det er en kendsgerning, at Europa ikke længere kan klare disse migrationsbevægelser via Tadsjikistan og fra Afghanistan og andre lande, en kendsgerning, som især Middelhavslandene, f.eks. Malta, Cypern, Grækenland og Italien, betaler prisen for nu, men som alle de nordeuropæiske lande med matematisk sikkerhed vil komme til at betale for senere.
<P>
Vi skal naturligvis respektere de rettigheder, som alle de mennesker, der kommer fra disse lande, har, men på et eller andet tidspunkt bliver Europa også nødt til at beskytte sig selv og indse, at vi ikke kan klare disse migrationsbevægelser fra Asien.
<SPEAKER ID="172" NAME="Cecilia Malmström" LANGUAGE="SV">
Fru formand! Som hr. Peterle siger i sin fortrinlige betænkning, er partnerskabs- og samarbejdsaftalen en del af en bredere strategi om større regional stabilitet i Centralasien. Det er helt på sin plads, at vi tager dette væsentlige skridt, for der er så mange problemer, og de er så omfattende og påvirker så mange lande, ikke mindst Afghanistan og Pakistan, men hvert land har sine egne specifikke problemer. Alt dette behandler hr. Peterle meget systematisk i sin betænkning.
<P>
Det glæder mig, at Parlamentet fortsat holder fanen højt i forhold til menneskerettigheder. Menneskerettighederne er et problem i Tadsjikistan. Der er stadig meget at gøre i landet i forhold til respekt for demokrati, menneskerettigheder og retsstatsprincippet. Det er derfor, det er så nyttigt, som kommissæren sagde, at vi har denne dialog om menneskerettigheder. Jeg er sikker på, at Kommissionen på næste uges møde meget tydeligt vil udtrykke de europæiske værdier og de forventninger, vi har til Tadsjikistan.
<P>
I sommer støttede EU en konference, der netop behandlede spørgsmålet om at styrke retsstatsprincippet i Tadsjikistan, og hvor der var repræsentanter for den videnskabelige verden, civilsamfundet, ikkestatslige organisationer og udenlandske eksperter foruden mange repræsentanter for Tadsjikistans egne myndigheder til stede. Det handler om at forbedre de juridiske myndigheders uafhængighed og styrke retsstatsprincippet.
<P>
Fru Hautala kom ind på spørgsmålet om vand. Det er et meget vigtigt emne i regionen. EU støtter en række bæredygtige udviklingsprojekter vedrørende vandkraft. Disse projekter skal baseres på videnskabelige undersøgelser, have et regionalt perspektiv og tage højde for de specifikke behov, der findes.
<P>
Hr. Zemke nævnte spørgsmålet om grænseforvaltning. Det er et meget vigtigt emne. EU støtter regionen med i omegnen af 66 mio. EUR frem til 2010 og 70 mio. EUR i de tre år derefter. Det må bestemt give mulighed for at styrke ikke kun grænseforvaltningen og -kontrollen, men også uddannelse af told- og politibetjente. Det er jeg sikker på, Kommissionen vil vende tilbage til senere.
<P>
Lad mig opsummere ved at sige, at der er mange vanskelige og indviklede problemer i Tadsjikistan og hele regionen. Der er lys for enden af tunnelen, men vi må ikke undervurdere problemerne. Det glæder mig meget, at Parlamentet er enstemmigt i forhold til vigtigheden af at tage dette skridt i form af en partnerskabs- og samarbejdsaftale. Den vil udgøre et bedre værktøj i vores arbejde med at forbedre stabiliteten og løse disse problemer og til at føre en aktiv dialog med landet i forhold til menneskerettigheder og demokrati. Det er et vigtigt skridt fremad, som udfylder et hul, der har eksisteret i vores regionale strategi indtil nu.
<SPEAKER ID="173" NAME="Benita Ferrero-Waldner" LANGUAGE="EN">
Fru formand! Vi har længe troet fuldt og fast på, at en EU-strategi for Centralasien er afgørende vigtig og vil have en positiv effekt på sikkerheden, stabiliteten og fremgangen i de centralasiatiske lande. Som hr. Tannock ganske rigtigt sagde, må vi ikke marginalisere Tadsjikistan.. Tværtimod synes jeg, vi bør engagere os i dette det fattigste land i Centralasien.
<P>
Når det er sagt, er vi naturligvis også udmærket klar over, at landet står over for enorme udfordringer. Jeg tror, det var hr. Arlacchi, der nævnte, at Afghanistan fortsat er verdens største producent af opium og heroin, og det hele transporteres naturligvis gennem Tadsjikistan og andre centralasiatiske lande. Afghansk opium og heroin smugles ud af landet, primært via de sydlige ruter gennem Iran og Pakistan og via de nordlige ruter gennem Turkmenistan, Usbekistan, Tadsjikistan og Kasakhstan. Vi ved altså godt, at der er tale om et yderst vigtigt emne. Men vi kan også se, at produktionen af narkotika er faldet i Afghanistan, og det er nu virkelig et spørgsmål om at arbejde sammen for at styrke denne udvikling.
<P>
Til dette formål har vi indført BOMKA, grænseforvaltningsprogrammet. Det er fantastisk, fordi det modvirker smugling. Det hjælper landene med at handle lovligt, men det modvirker især også narkotikaproduktion. Jeg har besøgt disse institutioner selv, og jeg kan fortælle, at de fungerer rigtig godt. Vi organiserer også uddannelse. Uddannelse er en del af EU's programmer.
<P>
Lad mig sige en ting til om menneskerettighederne. Den nye partnerskabs- og samarbejdsaftale vil give os et instrument til at udbygge vores dialog med Tadsjikistan på dette område, og der er artiklen om menneskerettigheder. Den vil give os lejlighed til og en måde at diskutere alle relaterede emner med tadsjikerne på, f.eks. børnearbejde, kvinders rettigheder, forsamlingsfrihed og religionsfrihed - bestemt, for der er stadig problemer, hr. Belder.
<P>
Vand er også blevet nævnt. Jeg har kendt til disse problemer i mange år. Vi har forsøgt at hjælpe tadsjikerne, og nu har vi rollen som mægler mellem de centralasiatiske lande. Vi er overbevist om, at det skal tackles på regionalt plan under hensyntagen til landenes interesser og behov - både opstrøms, hvilket vil sige Tadsjikistan og Kirgisistan, og nedstrøms, hvilket vil sige Usbekistan, Turkmenistan og Kasakhstan. Jeg tror kun, at vi kan finde en permanent løsning i denne kontekst. Derfor samarbejder vi med alle landene, og i denne sammenhæng er der planlagt en national politisk dialog om vand i 2010 - næste år - hvor alle disse spørgsmål bliver taget op, og hvor vi naturligvis vil forsøge at nå til enighed.
<P>
Lad mig runde af med at sige, at tiden er inde til at støtte sidste trin i ratifikationsprocessen for partnerskabs- og samarbejdsaftalen. Tættere samarbejde med Tadsjikistan støttet af Dem, af Parlamentet, er i vores borgeres interesse. Vedtagelsen vil sende et stærkt signal til Tadsjikistan om, at EU lever op til sine tilsagn i henhold til vores strategi for Centralasien. Det vil bane vejen for et partnerskab, der er vigtigt for vores egen sikkerhed, og hjælpe os med at fremme større regionalt samarbejde, der er så afgørende for stabiliteten i Centralasien.
<SPEAKER ID="174" NAME="Alojz Peterle" LANGUAGE="SL">
Fru formand! Jeg vil gerne takke Dem alle for Deres opmærksomme ord, nye indsigter og nye markeringer. Det glæder mig at se Parlamentet stå samlet endnu en gang i denne debat, og at det har viljen til at danne et stærkere og tættere partnerskab med Tadsjikistan. Det glæder mig også, at vi er opmærksomme på Tadsjikistans identitet og landets særlige rolle i regionen.
<P>
Personligt ville det glæde mig umådeligt, hvis vi gav overvågningen af aftalens gennemførelse lige så stor opmærksomhed, og det vil vi snart få lejlighed til. Men tillad mig at minde om betydningen af Parlamentets rolle i denne form for samarbejde, hvoraf ét middel vil være vores delegation til landene i Centralasien.
<P>
Jeg tror fuldt og fast på, at vi vil være i stand til at vedtage denne aftale med stort flertal i morgen. Når den træder i kraft, vil EU og Tadsjikistan have lejlighed til at samarbejde på regionalt, bilateralt og globalt plan. Mange tak for hjælpen og for samarbejdet.
<SPEAKER ID="175" NAME="Formanden">
Jeg har modtaget et forslag om at afslutte forhandlingen fra Udenrigsudvalget jf. forretningsordenens artikel 110, stk. 2.
<P>
Forhandlingen under ét er afsluttet.
<P>
Afstemningen finder sted torsdag den 17. september 2009.
<P>
Skriftlige erklæringer (artikel 149)
<SPEAKER ID="176" NAME="Jiří Maštálka  " LANGUAGE="CS">
Jeg hilser alle aftaler mellem De Europæiske Fællesskaber og landene fra den tidligere Sovjetunion velkommen, forudsat at de er baseret på lige rettigheder og er til fordel for begge parter. Hvis det slås fast i den betænkning, der fremlægges på dagens plenarmøde i Parlamentet, at den foreslåede aftale vil hjælpe med at styrke og konsolidere EU's tilstedeværelse i Tadsjikistan og Centralasien ud fra en politisk, økonomisk og handelsmæssig synsvinkel, vil jeg gerne indtrængende henlede Deres opmærksom på følgende overvejelser, som jeg deler med mange andre. Aftalen må ikke på nogen måde betragtes som et muligt springbræt til en militær europæisk tilstedeværelse i det pågældende område. Det er fuldstændig afgørende at udvikle EU som et fredsprojekt uden supermagts- eller militære ambitioner. Den bekendtgjorte krig mod terrorisme kan ikke føres i det pågældende område uden at samarbejde med Rusland og andre nabolande. Sidst, men ikke mindst vil jeg gerne påpege, at vi må gribe udvinding og anvendelse af råmaterialer an i en ånd præget af fuldstændig lighed og gensidige interesser.
