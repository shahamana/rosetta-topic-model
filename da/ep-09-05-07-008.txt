<CHAPTER ID="008">
Fælles regler for tildeling af ankomst- og afgangstidspunkter i Fællesskabets lufthavne (forhandling) 
<SPEAKER ID="047" NAME="Formanden">
Næste punkt er betænkning af Paolo Costa for Transport- og Turismeudvalget om forslag til Europa-Parlamentets og Rådets forordning om ændring af forordning (EØF) nr. 95/93 om fælles regler for tildeling af ankomst- og afgangstidspunkter i Fællesskabets lufthavne - C6-0097/2009 -.
<SPEAKER ID="048" NAME="Paolo Costa" LANGUAGE="IT">
Hr. formand, hr. Tajani, mine damer og herrer! Jeg har den glæde at indlede denne drøftelse med en form for konklusion ved med det samme at anbefale, at Parlamentet vedtager de ændringsforslag, der er indgivet af mig selv og alle grupperepræsentanter i udvalget, med henblik på at vedtage betænkningen ved førstebehandlingen og således godkende forordningen.
<P>
Det sker med stor ansvarsfølelse. Jeg tror, at kommissionsnæstformand Tajani vil være enig i, at den måde, hvorpå vi har forsøgt at opfylde et objektivt behov og løse et problem for luftfartsselskaberne - ved at give dem mulighed for at bevare deres ankomst- og afgangstidspunkter, selv hvis de ikke bruger dem i sommersæsonen i år - er et nødvendigt, om end et lidt råt tiltag og et tiltag, der skal finjusteres.
<P>
Det skal finjusteres, fordi vi i den korte tid, vi har fået til at drøfte det, har set, at der er forskellige interesser, som alle er helt legitime, hos luftfartsselskaberne, at der er selskaber, der venter på at erstatte andre, hvor de førstnævnte ikke kan leve op til deres forpligtelser, at luftfartsselskaber og lufthavne nu har forskellige interesser, hvilket ikke var tilfældet for blot kort tid siden, og frem for alt at passagerernes interesser, og vigtigst interesserne for dem, der betjenes af lufthavne og luftfartsselskaber i den yderste periferi, ville være i større fare, hvis spørgsmålet om at bevare eller fjerne ankomst- og afgangstidspunkter udelukkende afhang af deres rentabilitet for de pågældende selskaber.
<P>
Det er alle spørgsmål, som vi har drøftet kortvarigt, men som vi ikke desto mindre har rejst. Hovedsagelig følte vi også, at vi skulle drøfte det grundlæggende problem, nemlig spørgsmålet om at opfatte ankomst- og afgangstidspunkter, som vi burde, som offentlige goder, der kan tildeles private operatører, såsom luftfartsselskaber eller lufthavne, men som ikke kan overdrages som ejendom.
<P>
De er et meget følsomt emne og et emne, som jeg mener, at vi skal tage op igen. Jeg må sige, at årsagen til eller det kompromis, der ligger bag vores hurtige vedtagelse af forslaget i den form, der præsenteres her, faktisk handler om at sikre, at Kommissionen holder sit løfte om at vende tilbage til emnet på en mere grundig og dybdeborende måde med henblik på én gang for alle at behandle dette emne, der er afgørende ikke blot for at komme igennem den nuværende krise, men også for at afslutte processen med at omstrukturere og liberalisere det globale lufttransportmarked og opbygge et bedre lufttransportmarked i Europa.
<P>
Det er årsagen til, at jeg - ved at kombinere de nuværende behov med mere langsigtede behov - føler mig i stand til at anbefale at stemme for betænkningen.
<P>
I de 20 sekunder, som jeg har tilbage, vil jeg også gerne benytte mig at denne "sidste skoledag"stemning og takke mine klassekammerater og de personer, som jeg har haft lejlighed til at arbejde sammen med i de sidste 10 år, da jeg nu har den store glæde at slutte min sidste dag i Strasbourg med mit sidste, men ikke mindste indlæg.
<SPEAKER ID="049" NAME="Formanden">
Jeg vil gerne lykønske hr. Costa med hans gode arbejde. Hans navn hænger sammen med en række vigtige betænkninger, og hans indsats har derfor spillet en rolle i Parlamentets nyere historie.
<SPEAKER ID="050" NAME="Antonio Tajani" LANGUAGE="IT">
Hr. formand, mine damer og herrer! Igen vil jeg som tidligere medlem af Parlamentet gerne takke Transport- og Turismeudvalget og dets formand for deres produktive arbejde, da jeg var medlem af Parlamentet, og for den samarbejdsvilje, som de har udvist, siden jeg havde den ære at blive udnævnt og godkendt af Parlamentet som kommissær med ansvar for transport. Dette udbytterige partnerskab kan ses igen i dag, og jeg må derfor igen takke Parlamentet og navnlig Transport- og Turismeudvalget under hr. Costas formandskab for at have behandlet Kommissionens forslag om ankomst- og afgangstidspunkter så hurtigt.
<P>
En række begivenheder - den økonomiske krise, den nye type A-influenzavirus - forværrer situationen i lufttransportsektoren yderligere, hvilket demonstrerer, nøjagtigt hvor vigtige og nødvendige støtteforanstaltninger er, ikke kun for luftfartsselskaberne, men også for deres ansatte.
<P>
Jeg deler således hr. Costas bekymring. Kommissionens forslag er ikke en endelig løsning. Det er ganske vist et forslag, der skal håndtere en nødsituation, men det skal efterfølgende undersøges grundigt med henblik på at omstrukturere hele systemet. Som svar på hr. Costas bekymringer og bemærkninger oplyste jeg ham faktisk den 15. april som formand for udvalget om, at Kommissionens GD for Energi og Transport allerede forbereder sig på at forelægge et forslag så hurtigt som muligt for at revidere forordningen.
<P>
Reglen om anvendelse af ankomst- og afgangstidspunkter er allerede blevet ophævet to gange tidligere for at håndtere kriser. Det er en global reaktion på en global krise og en reaktion, der tydeligvis ikke vedrører en eller to medlemsstater, men lufttransportsystemet i hele EU, og i forbindelse med de mest alvorlige begivenheder - angrebene den 11. september og SARS-krisen (Severe Acute Respiratory Syndrome) - blev der truffet lignende foranstaltninger. Krisen i lufttransportindustrien i dag er sandsynligvis mere alvorlig end disse, og alligevel har vi ikke nogen idé om, hvornår vi vil begynde at se forbedringer.
<P>
Det er en kendsgerning, at trafikken er inde i en kontinuerlig recession. At ophæve "use it or lose it"reglen i sommerperioden vil endvidere være til gavn for alle selskaber uden forskel, hvad enten det drejer sig om europæiske eller ikkeeuropæiske selskaber, hvilket IATA og mange ikkeeuropæiske selskaber også har påpeget. Jeg er sikker på, at dette tiltag, der vil fungere i et begrænset tidsrum og er en undtagelse - ophævelsen vil gælde fra den 29. marts til den 26. oktober i år, hvorefter ankomst- og afgangstidspunkterne bevares for sommerperioden det kommende år - vil give alle luftfartsselskaber et pusterum og give dem mulighed for at håndtere den faldende efterspørgsel.
<P>
Det vil også forhindre paradoksale situationer, såsom den nuværende situation, hvor selskaber er tvunget til at flyve med tomme fly for ikke at miste deres ankomst- og afgangstidspunkter, hvilket efter min mening er helt uacceptabelt ikke mindst ud fra et miljømæssigt synspunkt og desuden skadeligt for luftfartsselskabets økonomi - og vi ved, at når en virksomhed har problemer, har dens ansatte også problemer.
<P>
Jeg er overbevist om, at dette tiltag er nødvendigt og haster, og jeg kan således kun støtte det kompromis, der er indgået mellem Parlamentet og Rådet, og som vil gøre det muligt at vedtage forslaget omgående. Jeg vil derfor igen takke formanden for Transport- og Turismeudvalget og Parlamentet som helhed.
<SPEAKER ID="051" NAME="Georg Jarzembowski" LANGUAGE="DE">
Hr. formand, hr. Tajani, mine damer og herrer! PPE-DE-Gruppen støtter den undtagelsesvise ophævelse af reglen om en mindsteanvendelse af ankomst- og afgangstidspunkter på 80 % for luftfartsselskaber for 2010-sommerfartplanen og takker ordføreren, hr. Costa, for hans hurtige og effektive håndtering af sagen.
<P>
Ophævelsen gør det nu muligt for luftfartsselskaber at aflyse flyvninger i takt med faldende efterspørgsel ud over den planlagte mindsteanvendelse uden at miste deres ankomst- og afgangstidspunkter for den kommende sæson. Efter min mening er det berettiget som en undtagelse i en periode, som kommissionsnæstformanden sagde, fordi der har været et uforudsigeligt fald i passagerantallet som følge af den internationale finansielle og økonomiske krise, og fordi luftfartsselskaberne endnu ikke kan forudsige, hvordan passagerantallet vil udvikle sig fremover. Ophævelsen bidrager også til at beskytte miljøet, da luftfartsselskaber ellers vil kunne føle, at de er nødt til at flyve med halvtomme fly blot for at beholde deres ankomst- og afgangstidspunkter.
<P>
I begyndelsen afviste PPE-DE-Gruppen forslaget om at give Kommissionen beføjelse til uden reelt at anvende den fælles beslutningsprocedure at anmode om ophævelse af bestemmelsen ved blot at anvende komitologiproceduren. Vi mener, at Parlamentet, hvis det er hensigten at stille et lignende forslag til vinterfartplanen, vil skulle undersøge det grundigt, da vi skal tage hensyn til mange forskellige typer luftfartsselskabers interesser samt lufthavnenes og passagernes interesser. Vi siger ja til en undtagelsesvis ophævelse, men nej til muligheden for forlængelse uden inddragelse af Parlamentet.
<P>
Helt ærligt mener jeg, at luftfartsselskaberne, i lyset af den kendsgerning at svineinfluenzaen ikke lader til at være så smitsom som frygtet, i sidste ende skal være i stand til at forudsige det mulige passagerantal og de forhold, der kan forventes i de kommende år. Vi må forvente, at luftfartsselskaberne indgiver realistiske fartplaner, således at lufthavnene får mulighed for at tilbyde uanvendte ankomst- og afgangstidspunkter til andre luftfartsselskaber. Det må være i vores interesse, at lufthavnene kan bruge deres kapacitet i deres kunders, nemlig passagernes, bedste interesse. Jeg har en anden bemærkning til den nye, overordnede gennemgang af direktivet om ankomst- og afgangstidspunkter. Jeg mener, at ankomst- og afgangstidspunkterne tilhører offentligheden og ikke lufthavnene eller luftfartsselskaberne, og det er årsagen til, at vi skal være særlig opmærksomme på dette fremover.
<P>
Nu hvor denne drøftelse, dette plenarmøde og mine parlamentariske aktiviteter lakker mod enden, vil jeg gerne takke mine kolleger i Transport- og Turismeudvalget og i udvalgets sekretariat samt formanden for Transport- og Turismeudvalget og næstformanden i Kommissionen og hele hans GD TREN-hold. Vi har i de sidste fem år arbejdet sammen i EU-borgernes interesse. Jeg krydser fingre for, at de næste fem år bringer mere af det samme. Transport- og Turismeudvalget er et vigtigt udvalg, og jeg vil gerne takke for det fremragende samarbejde.
<SPEAKER ID="052" NAME="Formanden">
Jeg vil gerne takke hr. Jarzembowski og ønske ham alt godt fremover.
<SPEAKER ID="053" NAME="Brian Simpson" LANGUAGE="EN">
hr. formand! Jeg vil gerne takke vores formand, Paolo Costa, ikke blot for at have udarbejdet denne betænkning, men også for hans arbejde som formand for udvalget i denne valgperiode. Vi skylder ham meget for hans hårde arbejde.
<P>
Denne betænkning repræsenterer Paolo Costas arbejde, da det er en betænkning, der tydeligt viser, at der ofte er behov for Salomons viden og FN's diplomatiske evner, når man behandler så tekniske detaljer som "use it or lose it" i forbindelse med ankomst- og afgangstidspunkter. Vores formand har været en god Salomon og en god FN-diplomat i sin tid.
<P>
Men igen har den civile luftfartsindustri vist sin evne til uenighed om dette vigtige spørgsmål, hvor de store luftfartsselskaber efterspørger en ophævelse, mens lavprisselskaberne og lufthavnene ikke vil have en ophævelse. Det, der bekymrer mig, er, at de store luftfartsselskaber, der bakkes op af deres forskellige alliancer, ikke vil være tilfreds med én ophævelse, men vil kræve flere, og jeg mener i lyset af den usunde, udemokratiske indflydelse, som visse af dem har i både dette og nationale parlamenter, at i dag blot er starten på en proces og desværre ikke enden.
<P>
Min gruppe vil støtte det kompromis, som vores ordfører har foreslået, og som Transport- og Turismeudvalget har støttet, men jeg vil gerne understrege, at ophævelsen af "use it or lose it"bestemmelsen - som min kollega Georg Jarzembowski ofte siger - sker undtagelsesvist for en periode og ikke giver grønt lys til yderligere ophævelser. Hvis Kommissionen mener, at der er behov for yderligere ophævelser, skal de komme som led i en revideret forordning, der fuldt ud inddrager Parlamentet og fuldt ud respekterer Parlamentets rettigheder. Vi siger ja til forhandling og ja til samarbejde, men nej til komitologi.
<P>
Jeg erkender, at især luftfartsindustrien og luftfartsselskaberne er i en risikabel tilstand. Jeg forstår også, at ankomst- og afgangstidspunkter ikke blot handler om starter og landinger. De anvendes som sikkerhed i forbindelse med luftfartsselskabernes regnskaber, og vores ordfører har ret, når han siger, at dette aspekt skal behandles igen i fremtiden.
<P>
Ophævelsen af "use it or lose it" vil ikke påvirke London Heathrow, Frankfurt, Paris Charles de Gaulle eller Amsterdam Schiphol, men det vil påvirke de regionale lufthavne, der servicerer disse hovedlufthavne, da det er disse ruter, som luftfartsselskaberne vil ophæve. Det, som luftfartsselskaberne skal huske, er, at der er andre aktører, og ikke kun dem, der vil blive påvirket af ophævelsen.
<P>
Fordi den økonomiske situation er vanskelig, og fordi vi anerkender, at det ville være tåbeligt at flyve med tomme fly, vil vi støtte ordføreren denne gang, men jeg håber, at vores forbehold er taget til efterretning, ikke kun i Parlamentet, men i luftfartsindustrien som helhed.
<P>
Endelig vil jeg som koordinator for Den Socialdemokratiske Gruppe gerne takke hele mit hold, men også koordinatorerne fra de andre grupper for deres store arbejde og samarbejde i de sidste fem år. Jeg vil også gerne takke kommissær Tajani og hans hold for den tid, hvor han har været kommissær med ansvar for transport.
<SPEAKER ID="054" NAME="Erminio Enzo Boso" LANGUAGE="IT">
Hr. formand, mine damer og herrer! Det er første gang, jeg har talt her i Parlamentet. Det er første gang, fordi jeg er nyt medlem og har set ting, jeg ikke bryder mig om, nemlig at hr. Costa har truffet en afgørelse med sit udvalg, og at vi efterfølgende finder ud af, at der er indgået aftaler. De er muligvis uanfægtelige, men de er indgået uden om udvalget...
<P>
Vi siger, at vi har demokrati i Europa. Det mener jeg ikke. Demokrati ville betyde gennemsigtighed, og der har ikke været megen gennemsigtighed fra hr. Costas side, for så vidt angår borgerne i luftfartssektoren, befolkningen, lufthavnene og arbejdstagerne.
<P>
Vi skulle forestille at tale om liberalisering, men vi har reelt at gøre med et monopol. Jeg siger dette, fordi afgangene fra lufthavnene i Linate og Malpensa monopoliseres af Alitalia-Air France. Linate er i krise med 160 000 stillinger i fare. Skal vi lade Linate i stikken for at give mulighed for den lufthavn i Frosinone, som statssekretær Letta gør sig til fortaler for? Skyldes den manglende service, at Alitalia ikke har nok fly til at dække disse tjenester og arbejdstider? Hvorfor giver vi dem så ikke til andre selskaber, der kan yde en service?
<P>
Hr. Costa sagde så rigtigt, at vi gør, hvad vi kan. Jeg er klar over, at der kan være personer, der ikke bryder sig om hr. Costa. Det gør jeg, men der må være nogen, der ikke gør, da de ellers ikke ville behandle ham med så lidt respekt.
<P>
Vi står her over for... Linate har 126 000 på sin venteliste, mens Alitalia-Air France ikke ønsker at foretage disse flyvninger. Lufthavnene skal dog også overleve. De må skære ned på udgifterne. Når nu vi taler om offentlig ret til ankomst- og afgangstidspunkter, hvorfor lærer vi så ikke Alitalia, Air France og mange andre luftfartsselskaber at arbejde?
<P>
I denne henseende ønsker jeg således ikke at se valgrelateret opportunisme. Disse systemer er kendt som lobbyer i Europa, mens vi i Italien kalder dem "økonomiske enheder", "Mafiaen", "camorra" og "ndrangheta".
<SPEAKER ID="055" NAME="Johannes Blokland" LANGUAGE="NL">
Hr. formand, hr. Tajani, hr. Costa! Dette bliver mit sidste bidrag til en drøftelse i Parlamentet efter 15 år som medlem. For mig er det derfor et særligt bidrag og et indlæg i en særlig drøftelse, nemlig forhandlingen om den seks måneder lange ophævelse af forordningen om ankomst- og afgangstidspunkter i lufthavne.
<P>
I de seneste år har jeg arbejdet for en grøn transportpolitik for at sikre transportsektorens fremtid. Jeg mener, at det er lykkedes med denne betænkning. En nedsættelse af 80 %-tærsklen til 75 % ville ikke løse vores problemer. Selv hvis vi sænkede denne tærskel, ville luftfartsselskaberne ikke standse deres praksis med at flyve med tomme fly.
<P>
Heldigvis sikrer det kompromis, som vi har indgået, en løsning, der først og fremmest er god for miljøet, men som også støtter luftfartssektoren, som er hårdt ramt af den økonomiske krise. I denne sag tror jeg, at vi må konkludere, at der er noget galt med den nuværende lovgivning om ankomst- og afgangstidspunkter i lufthavne. Så længe disse ankomst- og afgangstidspunkter er så lukrative, at det kan betale sig at flyve med tomme fly, vil den nuværende lovgivning ikke gøre nogen forskel.
<P>
Jeg er derfor glad for at se, at det i teksten fremgår, at en eventuel yderligere ophævelse af systemet med ankomst- og afgangstidspunkter vil kræve en gennemgribende ændring af lovgivningen. Vi ville selvfølgelig have behov for to forskellige sager, således at eventuelle nødforanstaltninger kunne træffes hurtigt, og således at vi sikrer, at der er tilstrækkelig tid til en omfattende gennemgang. Jeg er interesseret i at høre kommissær Tajani bekræfte, om denne sidste formodning vil blive taget i betragtning.
<P>
Jeg vil gerne runde både dette indlæg og mit arbejde i Parlamentet af. Det har altid været en fornøjelse at arbejde sammen med mine kolleger i Transport- og Turismeudvalget, og jeg vil gerne takke mine kolleger herfor og især udvalgsformand Costa for hans betænkning, som vi drøfter nu, og for hans vilje til at arbejde for et fornuftigt kompromis om ankomst- og afgangstidspunkter i lufthavne.
<SPEAKER ID="056" NAME="Formanden">
Tak, hr. Blokland. Jeg vil også ønske Dem held og lykke fremover i Deres arbejde uden for Parlamentet.
<SPEAKER ID="057" NAME="Luca Romagnoli" AFFILIATION="NI">
(IT) Hr. formand, mine damer og herrer! For mig er det helt rimeligt, at undtagelsen fra den nuværende fællesskabsret giver luftfartsselskaber mulighed for at bevare deres ankomst- og afgangstidspunkter.
<P>
Undtagelsen indrømmes for at tackle en krise, der er tydelig for alle, og som vi har drøftet mange gange. Man bør også huske på, at der er en undtagelse, der på sin vis - og det opfatter jeg som en positiv ting - forhindrer overtagelser fra selskaber fra tredjelande, der i modsætning til europæiske selskaber ofte kan modtage statsstøtte og anden støtte, og det mener jeg, at man bør tage i betragtning.
<P>
Derudover ligger min sympati kun på det sociale område, og min støtte til initiativet skal ses i dette lys. Jeg er glad for at kunne sige, at dem, der i modsætning hertil er bekræftede liberalister, på nuværende tidspunkt må indtage et helt modsat synspunkt. De ender måske endda med at skifte holdning, hvilket ville glæde mig meget.
<P>
Jeg vil derfor gerne benytte lejligheden - det er mit sidste indlæg i denne session, og det er usandsynligt, at jeg vender tilbage i næste valgperiode - til at takke alle de medlemmer, der uden forbehold har givet mig mulighed for at arbejde sammen med dem og således utvivlsomt har givet mig uvurderlig erfaring både på personligt og politisk niveau.
<P>
Jeg ønsker alle medlemmer held og lykke og vil især gerne takke mine kolleger i Transport- og Turismeudvalget, formand Costa, kommissær Tajani og alle medlemmerne af Parlamentet, og jeg vil gerne afslutte med at appellere til øget gennemsigtighed, hvilket det kommende Parlament forhåbentlig vil sikre, da vi stemte for gennemsigtighed i forbindelse med situationen for stagiaires, assistenter og mange af vores kolleger, hvilket desværre ikke praktiseres. Først og fremmest vil jeg gerne fremhæve, hvad vi bør tilbyde - jeg er ved at afslutte mit indlæg - for så vidt angår gennemsigtighed i forbindelse med det arbejde, som vi udfører her, eftersom pressedækningen, især i størstedelen af den italienske presse, er demagogisk og fuldstændig absurd.
<P>
Mødelisterne bør offentliggøres, og oplysninger om de enkelte medlemmers arbejde bør offentliggøres af Parlamentet.
<SPEAKER ID="058" NAME="Formanden">
Jeg vil gerne takke hr. Romagnoli og ønske ham held og lykke i hans arbejde fremover.
<SPEAKER ID="059" NAME="Reinhard Rack" AFFILIATION="PPE-DE">
(DE) Hr. formand! Alt det af betydning, der skulle siges om denne vigtige tekst for luftfartssektoren og for de personer, der afhænger heraf, enten som ansatte eller passagerer, er allerede blevet sagt. Det er bare ikke blevet sagt af mig. Jeg har derfor bevidst valgt ikke at gentage det, der allerede er blevet sagt, men vil gerne benytte lejligheden til at fremsætte en bemærkning om krisen.
<P>
Hr. Tajani påpegede, at det ikke var den første og desværre sandsynligvis ikke ville blive den sidste krise i luftfartssektoren, som vi og denne sektor ville skulle håndtere. Det er den rette tilgang at reagere hurtigt i sådanne kritiske situationer og forsøge at finde fornuftige løsninger. Det er lykkedes for os. Men vi må ikke skjule den kendsgerning, at krisen undertiden også er blevet brugt, bliver brugt og vil blive brugt som en undskyldning for at indføre forordninger, der ikke rigtig er til gavn for luftfartssektoren eller personer med særlige interesser.
<P>
I direktivet om boardingafvisning, som er relativt upræcist, for så vidt angår ordlyden i forbindelse med "usædvanlige omstændigheder", gav vi luftfartsselskaberne muligheden for at fortolke dette begreb meget bredt. Det er præcis det, de gør - på passagerernes bekostning. I direktivet blev der heller ikke fastlagt bøder for forsinkelser. Især i de seneste uger og måneder har luftfartsselskaberne udnyttet den kendsgerning, at de ikke skal betale for forsinkelser, men egentlig kun skal give passagererne minimumsrettigheder - igen på bekostning af passagererne. Vi må ikke begå samme fejl igen.
<P>
Jeg vil derfor opfordre til, at medlemmerne i den kommende valgperiode indgiver et forslag om ændring af denne retsakt.
<P>
For så vidt angår et andet spørgsmål, vil jeg gerne nævne, at det ligesom for mange af mine kolleger er min sidste skoledag i Parlamentet. På første skoledag får man normalt en skoletaske. Måske vil der også her på sidste skoledag blive udleveret en slikpose. Jeg vil gerne bede hr. Tajani om et "stykke slik". Jeg vil opfordre til, at den tåbelige regel, som vi indførte med hensyn til væsker og sikkerhedskontroller i lufthavne, ophæves så hurtigt som muligt. Den har ikke været til gavn for eller beskyttet nogen. Den har kun forårsaget vrede. Blot fordi ingen er modig og stærk nok til at fortælle folk dette og ophæve den, lider vi alle stadig under denne tåbelighed. Jeg vil bede kommissæren om at fylde skoletasken og ophæve den.
<P>
Jeg vil gerne takke alle dem, som jeg har været så privilegeret at arbejde sammen med i de seneste par år.
<SPEAKER ID="060" NAME="Formanden">
Tak, hr. Rack! Jeg kan forsikre Dem om, at De vil blive savnet i Parlamentet, og vi ønsker Dem alt godt fremover.
<SPEAKER ID="061" NAME="Gilles Savary" AFFILIATION="PSE">
(FR) Hr. formand! Jeg lyttede til hr. Boso netop nu, og jeg kan godt se, at der er særlige tilfælde, især i Italien, hvor det ville være en fordel at få åbnet op for ankomst- og afgangstidpunkterne. Jeg mener dog, at vi skal holde hovedet koldt og erkende, at krisen rammer luftfartssektoren hurtigere og med større kraft end nogensinde før. Det er uden tvivl en af de første sektorer, der rammes af budgetnedskæringer - i virksomhedsbudgetterne i form af forretningsrejsende og i privatbudgetterne i form af ferierejsende. Den anden mulighed ville have været at åbne fuldstændigt op for ankomst- og afgangstidspunkterne, hvilket med al sandsynlighed ville have ført til et scenarium, hvor de største luftfartsselskaber ville flyve deres tomme fly på de bedste ankomst- og afgangstidspunkter og opgive de mindst rentable ankomst- og afgangstidspunkter, for så vidt angår fysisk planlægning, og hvor lavprisselskaberne, som har en anden økonomisk model, ville udnytte det til at sælge nogle ankomst- og afgangstidspunkter.
<P>
Kort sagt ville der sandsynligvis have været tale om en omfordeling af rollerne under de værst mulige omstændigheder. Det ville ikke have noget at gøre med realøkonomien og med et fungerende marked. Det ville tværtimod have spillet en rolle i social dumping eller i de største luftfartsselskabers forsvar af de positioner, som de har opnået. Det er årsagen til, at jeg mener, at dette moratorium er det mindste onde, forudsat at det kun er midlertidigt, at begivenhederne under og konsekvenserne af krisen overvåges nøje, at udviklingerne rapporteres til Parlamentet, og at vi åbner markedet for ankomst- og afgangstidspunkter, mens vi tager os tid til at indføre en politisk ændring og konsolidere en ny EU-politik.
<P>
Dette er mit sidste indlæg i Parlamentet. Det er et stort privilegium efter at have arbejdet i samme udvalg i 10 år at tale her mod udgangen af valgperioden i en af de sidste forhandlinger og gøre det blandt venner. Jeg vil gerne understrege, hvor stor en fornøjelse det har været for mig at arbejde sammen med så stærke og fantastiske personligheder. Jeg vil ikke glemme denne oplevelse. Det skal siges, at dette udvalg er et eliteudvalg. Det har gjort et fremragende stykke arbejde. Det stiller Parlamentets arbejde i et godt lys, og det stiller Parlamentet i et godt lys. Jeg vil gerne takke alle mine kolleger fra alle de politiske grupper. Jeg tror ikke, at jeg vil få så rig, ærlig og dyb politisk erfaring, som den erfaring, jeg har fået her.
<P>
Jeg vil også gerne lykønske hr. Tajani med, at han har accepteret så vanskeligt et mandat og så vanskelig en portefølje som transport, og at han, fordi tålmodighed og tid er det, der gør en person kompetent her, fortjener at få denne portefølje i Kommissionens kommende mandatperiode.
<SPEAKER ID="062" NAME="Formanden">
Tak, hr. Savary! En af de ting, som hr. Savary sagde om Kommissionen, illustrerer hans kvaliteter og den indsats, som han har gjort i forbindelse med sit arbejde i Parlamentet. Jeg er sikker på, at han vil få lige så berigende erfaringer fremover.
<SPEAKER ID="063" NAME="Ryszard Czarnecki" AFFILIATION="UEN">
(PL) Hr. formand! Jeg taler lige efter hr. Rack og hr. Savary, og jeg vil gerne takke dem begge for deres arbejde i Parlamentet. Jeg ved ikke, om dette bliver mit sidste indlæg i Parlamentet. Det afhænger af valget.
<P>
I dag drøfter vi noget, der er interessant, fordi det viser konfrontationen mellem luftfartsselskabernes helt grundlæggende interesser og forbrugernes og passagerernes interesser. I en tid med krise redder luftfartselskaberne sig selv ved at anmode om, at disse grænser, som vi har sagt her, forlænges til næste år. Hvis vi hjælper luftfartsselskaberne her, og jeg mener, at det ville være det rigtige at gøre, må det ikke ske på bekostning af passagererne. En situation, hvor luftfartsselskaberne bruger det som et påskud for at aflyse flyvninger uden sanktioner er en meget farlig situation.
<P>
Som hr. Rack mener jeg, at vi bør ophæve restriktionerne, for så vidt angår passagerkvoter, da denne situation bliver stadig mere surrealistisk og er meget irriterende. Jeg vil gerne benytte lejligheden til at lykønske kommissær Tajani med hans fremragende arbejde.
<SPEAKER ID="064" NAME="Timothy Kirkhope" AFFILIATION="PPE-DE">
(EN) Hr. formand! Vi har hørt fra en række talere, der ikke længere vil være at finde i Parlamentet efter valget. Jeg håber, at de britiske vælgere vil give mig lov til at komme tilbage til endnu en valgperiode. Det er sidste gang, jeg taler fra dette sæde i Parlamentet, da jeg vil blive flyttet i forbindelse med valget. Jeg vil gerne lykønske især hr. Jarzembowski med det arbejde, som han har udført på vores alles vegne i udvalget, og hr. Tajani samt hr. Costa for at have forelagt os denne sag.
<P>
Det er meget vigtigt at drøfte ophævelsen af 80/20-reglen, men det må kun blive en kortsigtet foranstaltning og må ikke blive en del af luftfartspolitikken på længere sigt. De positive sider er indlysende. Det handler om at hjælpe luftfartsselskaberne, især de store nationale luftfartsselskaber gennem den nuværende økonomiske krise. Det er desuden godt for miljøet, at selskaberne ikke tvinges til at flyve tomme fly for at leve op til kravene for at beholde ankomst- og afgangstidspunkterne. Løsningen skal imidlertid ikke findes her, og det må ikke blive en permanent situation.
<P>
De nuværende problemer er forbundet med den finansielle krise, men det ville være forkert at påstå, at krisen i luftfartsindustrien udelukkende skyldes den. Visse af vores nationale luftfartsselskabers helbred har skrantet i nogle år, og de skal se grundigt på deres egne forretningsmodeller for fremtiden. De skal være levedygtige forretningsenheder, ikke privilegerede organisationer, og det er generelt uacceptabelt for mig og mine kolleger at ty til protektionistiske tiltag.
<P>
Vi vil naturligvis støtte Kommissionen i denne sag. Men jeg støtter ikke anvendelsen af den forenklede procedure fremover, og jeg mener, at det ville være en god idé med en høring om direktivet om ankomst- og afgangstidspunkter, måske i løbet af efteråret eller vinteren, når vi vender tilbage. Vi skal finde tiltag, som skaber markedsbaserede incitamenter for luftfartsselskaber og lufthavne. Effektivitet og innovation skal belønnes i krisetider - jeg er især begejstret for regionale lufthavne.
<P>
Lad mig blot til slut nævne piloternes problemer. Ophævelsen af "use it or lose it" kan meget vel gøre, at nogle piloter mister deres job. Jeg er selv pilot og vil gerne spørge Kommissionen, om den kan forklare, hvorfor piloternes fagforeninger ikke blev hørt om sagen, og om den kan garantere, at piloternes og andre af sektorens ansattes interesser vil blive taget i betragtning.
<SPEAKER ID="065" NAME="Emanuel Jardim Fernandes" AFFILIATION="PSE">
(PT) Hr. formand, hr. Tajani, mine damer og herrer! Kommissionen har som hasteforanstaltning vedtaget et forslag om ændring af forordning (EØF) nr. 95/93 om tildeling af ankomst- og afgangstidspunkter i lufthavne. Det grundlæggende formål med forslaget er at ophæve 80/20-reglen eller med andre ord at forhindre, at erhvervede ankomst- og afgangstidspunkter auktioneres bort, hvis de ikke bruges. Det skal ikke - som udvalgsformanden, hr. Costa, lige har sagt - opfattes som et permanent princip eller som en ejendomsrettighed, men som en midlertidig foranstaltning.
<P>
Ophævelsen er baseret på den kendsgerning, at den økonomiske krise har medført et generelt fald i passager- og godslufttrafikken, hvilket har haft store konsekvenser for de nationale luftfartsselskaber og andre økonomiske sektorer og således skabt beskæftigelsesmæssige bekymringer. Vi har derfor pligt til ikke at tvinge luftfartsselskaberne til at gennemføre flyvninger med væsentlige økonomiske og miljømæssige omkostninger blot for at bevare deres ankomst- og afgangstidspunkter. Jeg støtter derfor ophævelsen af 80/20-reglen.
<P>
Når det nu er sagt, vil jeg benytte lejligheden til at betvivle, at denne tilgang vil være tilstrækkelig til at imødekomme den globale krise i sektoren på en effektiv måde, eller om Kommissionen - og det er min holdning - bør overveje og forelægge et støtteprogram for denne sektor, således at den holdes stabil og bliver i stand til at vokse efter krisen.
<P>
Vi bør huske på, at mange luftfartsselskaber, som det er tilfældet med mit lands nationale luftfartsselskab, tidligere er kommet igennem økonomiske kriser og har konsolideret sig økonomisk for nu at finde sig selv i en krisesituation, der vil være vanskelig at komme igennem, og en krise, som de ikke har været skyld i, men som går ud over dem.
<P>
Det er mit sidste indlæg i denne valgperiode, og det kan være mit sidste overhovedet, afhængigt af hvad vælgerne beslutter. Jeg vil således benytte lejligheden til at udtrykke min taknemmelighed for den støtte og den samarbejdsvilje, som mine kolleger altid har udvist, i forbindelse med mit beskedne bidrag til opbygningen af et europæisk projekt og et svar til borgerne.
<P>
Jeg vil derfor gerne takke formanden, kommissionsnæstformand Tajani og alle mine kolleger i min gruppe. Jeg skal især nævne dem, der har talt her i dag - hr. Simpson og hr. Savary - og også de medlemmer fra andre grupper, såsom formanden for vores udvalg, hr. Costa, som jeg har haft den fornøjelse at arbejde sammen med i forbindelse med flere betænkninger, og hr. Jarzembowski, som jeg ikke kan udelade. Han har ledet sin gruppe på transportområdet og har altid været yderst samarbejdsvillig. Han har ofte afvist mine idéer, men fortalt mig, at han forstod dem og altid med stor finesse og stor demokratisk sans.
<P>
Det vil jeg under alle omstændigheder tage med hjem i mit arbejde for det, der må være godt demokrati, nemlig et demokrati med respekt for mangfoldighed og for forfølgelsen af vores fælles mål.
<SPEAKER ID="066" NAME="Formanden">
Tak, hr. Fernandes! Lad os håbe, at de portugisiske vælgere sætter lige så stor pris på Deres lederskab, som vi gør, og at De bliver genvalgt.
<SPEAKER ID="067" NAME="Marian-Jean Marinescu" AFFILIATION="PPE-DE">
(RO) Hr. formand! Tildelingen af ankomst- og afgangstidspunkter er et spørgsmål, der er direkte forbundet med den utilstrækkelige kapacitet i lufthavnene, især de store lufthavne. Den økonomiske krise og det fald i trafikken, der er forårsaget heraf, tjener kun til på kort sigt at udskyde håndteringen af det reelle problem, nemlig de vanskeligheder, der opstår, når man mætter hovedlufthavnene og potentielt mætter de små lufthavne.
<P>
Vi har pligt til at finde løsninger på de nuværende problemer, men vi må ikke glemme at løse de fremtidige problemer. Parlamentet har anmodet Kommissionen om at udarbejde en sammenhængende plan for at øge kapaciteten i lufthavnene. En række europæiske lufthavne har lignende planer, men det er tvingende nødvendigt at koordinere dem på europæisk plan som led i det initiativ om det fælles europæiske luftrum, der blev godkendt for nylig. Jeg mener, at dette ønske vil blive opfyldt inden for den nærmeste fremtid som følge af etableringen af det europæiske observatorium i november 2008. Denne plan er afgørende for en bæredygtig udvikling af lufttransportsektoren, som er vital for den europæiske økonomi.
<P>
Spørgsmålet om ankomst- og afgangstidspunkter er ikke kun et europæisk problem. Trafikken i europæiske lufthavne kommer ikke kun fra Europa. Der er derfor brug for en global løsning for tildeling af ankomst- og afgangstidspunkter med støtte fra IATA, Eurocontrol og alle de andre agenturer med interesse på området. Derfor mener jeg, at Parlamentets anbefaling til Kommissionen om inden for den nærmeste fremtid at undersøge krisens betydning for lufttrafikken og i den forbindelse revidere direktiv 95/93 er den mest hensigtsmæssige metode, som vi kan foreslå i disse usikre tider.
<P>
Hvis vi ikke gennemfører en grundig analyse, risikerer vi at skade både konkurrenceprincippet, der er afgørende for økonomien, og de nye luftfartsselskaber, hvis udvikling desværre stadig afhænger af "use it or lose it"reglen, på en uacceptabel måde. Taberne i denne situation ville primært være passagererne, hvilket ikke må ske.
<SPEAKER ID="068" NAME="Nina Škottová" AFFILIATION="PPE-DE">
(CS) Hr. formand, mine damer og herrer! Som vi allerede har hørt, er lufttransporten påvirket af forskellige kritiske situationer, herunder SARS og svineinfluenza. Samtidig er passagertallene faldet. Jeg vil gerne nævne nogle af de faktorer, der kan spille en rolle i faldet i passagertallene, nemlig lufthavstjenesternes kvalitet og kapacitet, navnlig sikkerhedskontrollerne. Jeg må sige, at det ikke kun er uværdigt f.eks. at skulle tage skoene af og gå barfodet gennem sikkerhedskontrollen. Det er også ud fra et hygiejnemæssigt synspunkt risikabelt og forbundet med sundhedsfare. Jeg ville ikke være overrasket, hvis passagertallene er faldet som følge af frygten for infektion - en frygt som medierne lige nu puster til. Jeg så derfor gerne bedre kontrol med hygiejnen ved sikkerhedskontrollerne i lufthavnene i EU, således at passagerernes velvære, sikkerhed og komfort kan forbedres. Det er sidste gang, jeg taler i Parlamentet, og jeg vil gerne takke alle for deres samarbejde og ønske alt godt fremover.
<SPEAKER ID="069" NAME="Formanden">
Jeg ønsker Dem også alt godt fremover, fru Škottová.
<SPEAKER ID="070" NAME="Miloslav Ransdorf" AFFILIATION="GUE/NGL">
(CS) Hr. formand! Jeg vil gerne sige, at den nuværende situation frem for alt er præget af det stadig voksende skel mellem den voksende teknologiske kapacitet og de sikkerhedsforanstaltninger, der gør livet surt for både passagerer og ansatte i lufthavnene. Jeg mener, at vi har interesse i, især i lyset af den økonomiske krise, der nu er verdensomspændende - og efteråret vil sandsynligvis opleve en ny bølge af denne krise og et nyt angreb af finansiel usikkerhed - at gøre alt, hvad vi kan, for at sikre, at denne sektor kommer igennem krisen og ind i en periode med vækst. Jeg mener, at dem, der har ressourcerne og ikke bruger dem, vil få modgang. Jeg håber, at EU kan undgå en sådan situation, og jeg håber, at vi kan være på forkant med udviklingen inden for transportsektoren.
<SPEAKER ID="071" NAME="Antonio Tajani" LANGUAGE="IT">
Hr. formand! Jeg vil gerne takke formanden og alle de medlemmer, der har deltaget i drøftelserne om en midlertidig foranstaltning - og jeg vil gerne fremhæve den midlertidige karakter heraf - inden for lufttransport. Endnu vigtigere vil jeg gerne takke alle de medlemmer, der forlader Parlamentet, for det arbejde, som de har gjort.
<P>
(FR) Jeg vil også gerne takke hr. Savary, som ikke længere er i lokalet. Jeg deler hans følelser og håber at komme til at arbejde sammen med ham i de kommende år, selv om han ikke længere er medlem af Parlamentet.
<P>
(IT) Jeg takker de medlemmer, som forlader Parlamentet, for den hjælp, de har givet Kommissionen, for deres intelligente bemærkninger og for deres kritik. Parlamentet bør udfylde denne rolle, og ingen er mere overbevist herom end jeg, da jeg mener, at de europæiske institutioner uden Parlamentets stærke bidrag ville være ufuldstændige og ude af stand til at sikre den bedst muligt beskyttelse af borgernes interesser.
<P>
Netop derfor vil jeg gerne berolige hr. Jarzembowski, som stillede mig et spørgsmål om komitologiproceduren. I det kompromis, der har Kommissionens fulde støtte, fastlægges det, at den fælles beslutningsprocedure vil blive anvendt på en potentiel forlængelse hen over vintersæsonen. Det er rent hypotetisk, da foranstaltningen er midlertidig og kun finder anvendelse i seks måneder. Ikke desto mindre skal eventuelle kommende forslag om forlængelse altid afhænge af en konsekvensanalyse, hvori der tages hensyn til konsekvenserne for forbrugerne og for konkurrencen. Denne analyse vil også være en del af en overordnet gennemgang af forordningen om ankomst- og afgangstidspunkter, som jeg har lovet Rådet på foranledning af den britiske transportminister, hvilket jeg har bekræftet mange gange her i Parlamentet.
<P>
Det er imidlertid krisen, der giver anledning til dette hasteindgreb. Ifølge data fra European Airport Association har 80 % af de europæiske lufthavne oplevet fald i trafikken, i januar på mellem 8 % og 10 %, for så vidt angår passagerer, og mellem 25 % og 30 %, for så vidt angår gods. Vi står derfor i en vanskelig situation. Jeg deler også det håb, som visse medlemmer har givet udtryk for, om, at den nuværende influenza vil vise sig at være mindre alvorlig end frygtet. Vi kan imidlertid ikke skjule den kendsgerning, at forslaget om at ophæve flyvninger fra hele EU til et land eller områder, hvor epidemien først brød ud, var på dagsordenen for sidste uges møde i Rådet (Transport) samt Rådet (Sundhed). Der kan derfor opstå følger, men der blev ikke truffet foranstaltninger, da situationen ikke blev vurderet som alvorlig nok. Det står imidlertid klart, at der er debat inden for sektoren. Visse besætninger har besluttet ikke at flyve til områder med kendte tilfælde af influenza, hvilket har forårsaget et yderligere fald i antallet af flypassagerer.
<P>
For så vidt angår passagerernes rettigheder - som er et emne, der er blevet fremhævet af mange indflydelsesrige medlemmer - mener jeg, at det vigtigste er at opretholde forbindelserne og hyppigheden netop til gavn for borgerne og overkomme krisen. Vores luftfartsselskabers finansielle sundhed og bæredygtighed er nøgleparametre for at beskytte fordelene ved det indre marked, og takket være det indre marked har passagererne adgang til en lang række forbindelser, ruter og priser uden fortilfælde i Europa. Jeg ønsker, at passagererne fortsat kan nyde godt af disse valgmuligheder. For så vidt angår forordningerne om tilsyn, skal vi styrke overvågningen og anvendelsen af forordning 261. Til dette formål vil Kommissionen offentliggøre - dette er henvendt til hr. Rack - en meddelelse om gennemførelsen af forordningen i andet halvår af 2009. Vi vil på baggrund af denne evaluering træffe afgørelser om fremtiden.
<P>
For så vidt angår væsker, har vi som bekendt allerede offentliggjort det tidligere fortrolige bilag bag dette tiltag, og takket være anvendelsen af nye og sikkerhedsmæssigt mere effektive teknologier håber vi at kunne gennemgå situationen inden 2010. Jeg var meget skeptisk over for væskespørgsmålet, da jeg var medlem af Parlamentet. Det er jeg stadig i dag, og jeg arbejder netop på at nå dette mål. For så vidt angår de bekymringer, som andre medlemmer gav udtryk for, for så vidt angår visse lufthavne, der kunne løbe ind i problemer som følge af foranstaltningen - her henviser jeg især til en europæisk lufthavn, der er et af EU's prioriterede projekter, nemlig lufthavnen i Malpensa - kan jeg give oplysninger om andre luftfartsselskaber end Alitalia-Air France. Jeg vil gerne give nogle statistiske oplysninger. I Malpensa havde et tysk luftfartsselskab, Lufthansa, 8 741 ankomst- og afgangstidspunkter i 2008, og den 24. marts 2009 havde selskabet 19 520, hvilket er en kapacitetsstigning på over 100 %. Også i Malpensa havde et lavprisselskab, easyJet, 15 534 ankomst- og afgangstidspunkter i 2008, og den 24. marts 2009 havde selskabet 22 936, hvilket er en væsentlig kapacitetsstigning på 47 %. Det er også en velkendt kendsgerning, at det nye luftfartsselskab Lufthansa Italia ifølge selskabets eget websted og således offentligt har planer om at udvide sit netværk med nye ruter fra Milano til Rom og til Napoli og Bari samt til andre europæiske byer - Barcelona, Bruxelles, Bukarest, Budapest, Lissabon, Madrid og Paris. Jeg kan derfor sige med sikkerhed, at denne foranstaltning ikke vil skade - og det siger jeg som kommissær med ansvar for transport - en lufthavn og europæisk hovedlufthavn som Malpensa, som er en del af EU's prioriterede projekter.
<P>
Jeg vil gerne afslutte med på ny at takke Parlamentet for denne drøftelse, der bekræfter, hvad jeg sagde i mit tidligere indlæg som svar til hr. Jarzembowski, hr. Simpson og hr. Blokland, for så vidt angår det tilsagn, som jeg giver i dag som kommissær med ansvar for transport - og jeg håber at kunne gøre det igen som kommissær med ansvar for transport - vedrørende den fælles beslutningsprocedure for sager vedrørende ankomst- og afgangstidspunkter. Nogle af de fremsatte idéer som dem, ordføreren inddrog i sine oprindelige ændringsforslag, fortjener at blive undersøgt grundigt som led i den kommende gennemgang af forordningen om tildeling af ankomst- og afgangstidspunkter, og - jeg gentager - Kommissionens personale, som jeg igen vil takke for det værdifulde bidrag, de har ydet i disse vanskelige uger, er villige til at gøre dette og er i færd med at udarbejde den nye tekst. Samtidig vil Kommissionen, som anført i de ændringsforslag, vi drøfter i dag, med stor opmærksomhed holde øje med, hvordan krisen i luftfartssektoren udvikler sig og foreslå foranstaltninger til håndtering heraf efter behov, idet det tillægges stor betydning at beskytte passagernes rettigheder. Jeg vil ikke blot gøre dette inden for lufttransport, men også inden for tog-, bus- og rutebilstransport. Vi har forpligtet os hertil, og lovgivningsmæssige foranstaltninger drøftes. Jeg håber, at de kan afsluttes i den kommende valgperiode, da vores hovedmålsætning fortsat er at opfylde et behov hos de mennesker, der vælger Parlamentet, og som via Parlamentets konsensus sætter deres lid til Kommissionen, Fællesskabets udøvende myndighed.
<P>
Jeg vil også gerne takke hr. Costa og alle de medlemmer, som har deltaget i drøftelserne, for deres produktive samarbejde. Jeg lover at fortsætte samarbejdet med medlemmerne af Parlamentet og Transport- og Turismeudvalget for at sikre, at den demokratiske institution, der repræsenterer de europæiske borgere, kan få stadig mere indflydelse. Jeg håber, at det kommende Parlament med Lissabontraktaten vil kunne sikre, at de europæiske borgeres stemme bliver hørt endnu tydeligere.
<SPEAKER ID="074" NAME="Paolo Costa" LANGUAGE="IT">
Hr. formand, mine damer og herrer! Jeg mener, at vi blot skal understrege tre koncepter. For det første indgik vi et kompromis i den pågældende sag, og et kompromis skal respekteres. Vi ved, at det er et kompromis mellem institutioner, der holder, hvad de lover. Det er en midlertidig foranstaltning, og den vil ikke blive gentaget. Hvis der indføres en ny foranstaltning, skal det ske inden for rammerne af en analyse og et mere grundigt forslag om ankomst- og afgangstidspunkter.
<P>
Jeg vil blot stille to forslag, som jeg håber vil være nyttige. Det første er, at vi skal følge virkningerne af denne ophævelse nøje, da den naturligvis vil føre til en reduktion af ankomst- og afgangstidspunkterne og føre til, at visse ankomst- og afgangstidspunkter og derfor nogle ruter ikke vil blive anvendt. Afgørelsen om, hvilke tiltag, der skal træffes, vil være i de enkelte selskabers hænder. Fremover mener jeg, at det ville være bedre at overveje, om der, hvis vi skal reducere aktiviteterne igen, bør være større offentligt tilsyn med disse afgørelser, frem for blot at lade beslutningen afhænge af de enkelte virksomheders rentabilitetskriterier.
<P>
Det endelige forslag er, at spørgsmålet om ankomst- og afgangstidspunkter, uanset om der er krise eller ej, skal drøftes ordentligt. Det er afgørende at sikre, at ankomst- og afgangstidspunkter igen opfattes som offentlige goder, der kan anvendes, men som ikke kan blive selskabers ejendom, men dette spørgsmål skal håndteres forsigtigt, således at det ikke i stedet bliver et instrument, der truer levedygtigheden for mange af de luftfartsselskaber, som vi alle er afhængige af. Jeg vil gerne igen takke alle for deres samarbejde.
<SPEAKER ID="075" NAME="Formanden">
Forhandlingen er afsluttet.
<P>
Afstemningen finder sted i dag kl. 12.00.
<P>
Det er også min sidste forhandling som formand i denne valgperiode, og jeg vil gerne takke alle. Denne forhandling har været lidt underlig, fordi vi har skullet sige farvel og held og lykke til så mange kolleger. Uanset hvad er det min overbevisning, at det vil kræve et stort arbejde og lang tid, inden de nyankomne opnår den standard, som de medlemmer, der forlader os nu, har opnået.
<P>
Skriftlige erklæringer (forretningsordenens artikel 142)
<SPEAKER ID="076" NAME="Christine De Veyrac  " LANGUAGE="FR">
Jeg er glad for, at der er indgået en aftale om denne tekst, således at der opnås en fastfrysning af ankomst- og afgangstidspunkterne i sommersæsonen.
<P>
Vi skal reagere hurtigt og effektivt over for den store krise, der har ramt lufttransportsektoren.
<P>
Det er allerede tredje gang, at EU efter en væsentlig reduktion i lufttrafikken har måttet bruge denne automatiske forlængelse af ankomst- og afgangstidspunkterne.
<P>
Som vi allerede har opdaget, er reglen om at opfylde 80 % af ankomst- og afgangstidspunkterne, selv om den er nødvendig for sektorens ligevægt, undertiden langt fra markedets realiteter.
<P>
Det giver ikke nogen mening ud fra et økonomisk eller miljømæssigt perspektiv at flyve med tomme fly.
<P>
Fremover vil vi kunne overveje måder, hvorpå denne regel kan lempes, idet vi samtidig tager hensyn til situationen i lufthavnene.
<P>
Jeg er desuden glad for at se, at det kompromis, som Parlamentet og Rådet har indgået, opfordrer til en fuld konsekvensanalyse, hvis fastfrysningen af ankomst- og afgangstidspunkterne fornyes.
<P>
Den tekst, som vi stemmer om, er en nødforanstaltning, men hvis situationen fortsætter, skal vi overveje situationen, ikke blot for luftfartsselskaber, men også for forbrugere og lufthavne.
<P>
(Mødet udsat kl. 11.23 under afventning af afstemningstiden og genoptaget kl. 12.00)
<SPEAKER ID="079" NAME="Formanden">
Vi skal til at begynde en temmelig speciel afstemning, eftersom jeg tror, at dette sidste øjeblik i hinandens selskab bliver noget følelsesladet for alle dem, der ligesom mig skal forlade Parlamentet. Jeg vil benytte den tid, som nogle af vores kolleger, der er ankommet sent og er ved at finde deres pladser, har givet os, til at takke de tjenestegrupper, som har sørget for, at vores Babelstårn aldrig er styrtet sammen.
<P>
(Kraftigt bifald)
<P>
Tak til Birgitte Stensballe og hele hendes hold, til parlamentsbetjentene, som sørger for, at dokumenterne altid ender det rigtige sted på det rigtige tidspunkt, til teknikerne, sekretærerne og oversætterne. Der skal naturligvis lyde en tak til tolkene, som jeg gerne vil give en dybfølt undskyldning. Jeg ved, hvilken arbejdsbelastning jeg har udsat Dem for som formand ved at løbe meget hurtigt igennem sagerne.
<P>
(Bifald)
<P>
Jeg ved, at De i al hemmelighed håber, at min rekord på 900 afstemninger om ændringsforslag på en time aldrig vil blive slået!
<P>
Endelig vil jeg dele en lille hemmelighed med Dem, mens de sidste få medlemmer finder deres pladser. De undrer Dem måske over, hvordan vi klassificerer vores ændringsforslag. Er ændringsforslag X, som er skrevet på lettisk, tættere på den originale portugisiske tekst end ændringsforslag Y, som er skrevet på slovensk? Hvem er ansvarlig for denne klassificering? Svaret sidder ved siden af mig. Det er denne herre, som har den meget store opgave at foretage denne semantiske klassificering. Hvorfor han er blevet betroet denne opgave? Simpelthen fordi Paul Dunstan taler 27 sprog.
<P>
(Bifald)
<P>
Jeg mener, at vi alle kan være meget stolte af vores medarbejderes kvalitet og engagement.
<SPEAKER ID="080" NAME="Gary Titley" AFFILIATION="PSE">
(EN) Hr. formand! Jeg har bedt om ordet i henhold til forretningsordenens artikel 145 for at fremsætte en personlig bemærkning.
<P>
Under forhandlingen med formand Pöttering i går beskyldte hr. Farage mig - i løbet af den svada, han gav Parlamentet - for at have kaldt ham "reaktionær". Jeg må sige til Parlamentet, at dette er fuldstændig sandt - han er reaktionær!
<P>
(Latter)
<P>
Det er dog intet i sammenligning med de kommentarer, jeg har fået fra medlemmer af hans parti i e-mails. Jeg er af medlemmer af UKIP blevet beskrevet som "pædofil" og et "kæmpestort skvadderhoved". Da jeg modtog en bombe på mit kontor, skrev medlemmer af UKIP endda til mig, og hr. Farage udsendte en pressemeddelelse, hvori der dybest set stod, at jeg havde fortjent det. For nylig har jeg modtaget e-mails fra UKIP, hvor der står, at arvingen til den britiske trone er bedre kendt som "Store ører". Det siger vist alt om Det Forenede Kongeriges Uafhængighedsparti.
<P>
(Bifald)
<SPEAKER ID="081" NAME="Formanden">
Deres personlige bemærkning registreres naturligvis i overensstemmelse med vores forretningsorden.
<P>
Mine damer og herrer! Hvis De ikke har noget imod det, genåbner vi ikke forhandlingen.
<P>
Jeg giver Dem 30 sekunder, men jeg må advare Dem om, at det kun er 30 sekunder som et tegn på goodwill, for dette er virkelig de sidste få øjeblikke af denne valgperiode.
<SPEAKER ID="082" NAME="Michael Henry Nattrass" AFFILIATION="IND/DEM">
(EN) Hr. formand! Det var ikke en bemærkning til forretningsordenen, og det meste var en gang sludder. Medlemmerne af UKIP skriver ikke den slags, og de spilder ikke deres tid på personer, som siger den slags. Det er fuldstændig skandaløst.
<SPEAKER ID="083" NAME="Formanden">
Jeg kan oplyse, at det faktisk var en bemærkning til forretningsordenen i henhold til artikel 145 om personlige bemærkninger. Hr. Titleys anmodning om at tage ordet foran Parlamentet var fuldt ud berettiget.
