<CHAPTER ID="012-02">
2. Rios Montts retssag
<SPEAKER ID="208" NAME="Formanden">
Næste punkt på dagsordenen er forhandling om fem beslutningsforslag om Rios Montts retssag .
<SPEAKER ID="209" NAME="Luis Yáñez-Barnuevo García " LANGUAGE="ES">
Hr. formand! Til forskel fra Tibet har vi ikke talt så mange gange om Guatemala her i Parlamentet, i det mindste ikke mens jeg har været medlem. Det er imidlertid et lille mellemamerikansk land, der har lidt under en meget hård undertrykkelse i mange år, et meget hårdt diktatur, hvor der er ansvarlige, der indtil videre er sluppet for enhver form for retsforfølgning.
<P>
Den spanske landsret har udsendt en eftersøgnings- og arrestordre, og i denne forbindelse støtter vi udleveringen af general Rios Montt, der er den hovedansvarlige, samt af tre andre generaler, hvoraf nogle var de facto-præsidenter, dvs. diktatorer, i løbet af disse 30 år, hvor 200.000 personer blev myrdet, 45.000 forsvandt og en tiendedel af befolkningen blev fordrevet. Langt størstedelen af den fordrevne befolkning - 83 % - tilhørte maya-samfundene. Men der er også europæiske, belgiske og spanske ofre, især præster.
<P>
Jeg synes, hr. formand, at det er legitimt, at vi, ligesom vi her i Parlamentet støtter udleveringen af Pinochet og af Fujimori, nu - enstemmigt om muligt - støtter udleveringen af general Rios Montt og hans medskyldige.
<SPEAKER ID="210" NAME="Raül Romeva i Rueda " LANGUAGE="ES">
Hr. formand! Jeg tilslutter mig naturligvis også det, som min kollega, hr. Yáñez-Barnuevo, lige har sagt, for 10 år efter undertegnelsen af fredsaftalerne i Guatemala, et land, der ønsker at blive medlem af Sikkerhedsrådet, og som vi forhandler en associeringsaftale med, er den globale aftale om menneskerettigheder stadig ikke blevet iværksat. Det er meget bekymrende i et land, der som sagt har været offer for diktaturer, folkedrab og forbrydelser mod menneskeheden, og hvis ansvarlige - og det er det alvorligste - forsat kan rejse ustraffet rundt i landet og i verden.
<P>
Det er derfor, vi skal glæde os over, og det gør vi i dette beslutningsforslag, den kendsgerning, at den spanske landsret den 7. juli afsagde denne eftersøgnings- og arrestordre. For det kan på en vis måde medvirke til at gøre en ende på denne straffrihed og sikre, at de ansvarlige personer betaler for det, de har gjort.
<P>
Men vi skal ikke nøjes med det. Vi skal også anmode om et effektivt samarbejde på dette område med de guatemalanske myndigheder. Vi skal naturligvis kræve, at de i forbindelse med det voksende samarbejde er så samarbejdsvillige som muligt, så de med baggrund i denne internationale kendelse kan medvirke til anholdelse, udlevering og retsforfølgning af disse personer. Vi skal ligeledes anmode bankmyndighederne om at samarbejde, for de har taget imod de fortjenester og rigdomme, som disse personer har nydt godt af, så sidstnævnte kan påtage sig deres civilretlige og økonomiske ansvar.
<P>
Endelig vil jeg gerne sige, at det ville være meget effektivt, hvis Europol og Interpol kunne samarbejde om dette i størst mulige omfang.
<SPEAKER ID="211" NAME="Bernd Posselt " LANGUAGE="DE">
Hr. formand! Guatemala har en lang og blodig historie bag sig, og man må på ingen måde være partisk, når man forholder sig til denne historie, for der har været frygtelige diktaturer og repressive elementer, men også en lige så grusom og blodig revolutionsbevægelse i form af Tupamaros.
<P>
Det er mere end tre årtier siden, at hele Tysklands øjne var vendt mod denne del af Mellemamerika, da den tyske ambassadør Karl Graf Spreti, hvis søn er en af mine medarbejdere, blev bortført og myrdet. Karl Graf Spreti var en af de store personligheder, som banede vejen for Europa, og han var også medlem af Forbundsdagen for mit parti, men det var som diplomat og som en uskyldig mand, at han blev bortført og henrettet i urskoven på den grusomste måde. Siden da har landet været igennem en periode med forfærdelige kriser, og derfor skal vi på en tydelig men varsom måde forsøge at støtte fredsprocessen ved utvetydigt at fordømme de magthavere, der har anvendt vold, og de, der har misbrugt ordet "frihed" til at gøre det samme.
<P>
Guatemala har også flere gange været skueplads for frygtelige folkemord. Her taler betænkningen heldigvis sit eget helt tydelige sprog. Op til 10 % af det gamle kulturfolk mayaerne blev fordrevet, og titusinder blev myrdet.
<P>
Vi skal også benytte denne lejlighed til at skærpe vores definition af folkemord. Det bliver hele tiden hævdet, at man kun må tale om folkemord, hvis en befolkningsgruppe udslettes systematisk. Det er ikke korrekt. Det er også folkemord at fratage en etnisk gruppe sit livsgrundlag og sit hjemland med midler som fordrivelse og morderisk vold. Sådan har det været for mange etniske grupper, ikke kun for mayaerne, men også for mindre grupper i Guatemala. Sådanne forbrydelser forældes ikke, og derfor skal vi stille de ansvarlige til regnskab og gøre det på en konsekvent måde i stedet for at vende det blinde øje til og blot gå videre til næste punkt på dagsordenen.
<SPEAKER ID="212" NAME="Bairbre de Brún " AFFILIATION="GUE/NGL">
forslagsstiller. -
<P>
(Taleren talte irsk)
<P>
I 1980'erne og 1990'erne var Guatemala konstant i nyhederne verden over. Tre årtiers konflikt og en 10 år lang fredsproces garanterede, at mennesker over hele verden, også dem her i Parlamentet, var velinformerede. Andre har nævnt nogle af de grelle tal fra den tid: 200.000 dræbte, tusinder flere fordrevet, hele landsbyer og lokalsamfund ødelagt for altid. I regeringens egen undersøgelse blev det bekræftet, at regeringens egne væbnede styrker var ansvarlige for 93 % af alle drab.
<P>
Rios Montts militærdiktatur først i 1980'erne blev fremhævet som en af konfliktens mest brutale perioder. Der var stor optimisme efter underskrivelsen af fredsaftalerne, men 10 år senere har virkeligheden stort set ikke ændret sig for indbyggerne i Guatemala, hvor 80 % af befolkningen lever i fattigdom. Ikke nok med at de, der var ansvarlige for gennemførslen af folkemordspolitikken i 1980'erne, endnu ikke er blevet retsforfulgt her 10 år senere, de indtager også stadig fremtrædende roller i samfundet. Ofrene og de overlevende fra konflikten har hverken modtaget fyldestgørende økonomisk støtte eller anerkendelse af deres lidelser. Langt størstedelen af de forsvundne er ikke engang blevet fundet. Mange af de fordrevne har endnu ikke været i stand til at vende tilbage til deres oprindelige hjem.
<P>
Jeg glæder mig over kravet i beslutningen, hvor Guatemalas regering, de øvrige regeringer i Centralamerika, Spaniens regering og USA's regering opfordres til at hjælpe med at effektuere den europæiske arrestordre, under henvisning til den internationale arrestordre, så de personer, der omtales i arrestordren udstedt den 7. juli 2005 - som alle er anklaget for folkedrab, herunder Rios Montt - kan blive retsforfulgt.
<P>
Jeg opfordrer desuden medlemmerne til at være bevidste om, at der er meget lidt, der har ændret sig for folk. For hovedparten af guatemalanerne er forholdene i dag ganske lig forholdene i 1996. Med fredsaftalen lovede man en afmilitarisering af samfundet og meget nødvendige land- og skattereformer, hvis mål var at skabe et mere retfærdigt og lige samfund. Det bør vi bestemt huske i dag, selv om Guatemala ikke omtales i nyhederne så tit, og vi bør fortsætte med at kræve og presse på for et lige og retfærdigt samfund.
<P>
Derfor fremhæver jeg beslutningens tilsagn til princippet om universel retfærdighed og beskyttelse af menneskerettighederne og hilser det velkommen. I Irland er det vores erfaring, at fred kun kan bygges på retfærdighed og respekt for alles rettigheder.
<SPEAKER ID="213" NAME="Formanden">
Af hensyn til vores venner i tilhørerlogen, som måske blev overrasket over den manglende oversættelse lige før, vil jeg gerne forklare, at det skyldes, at fru de Brún talte irsk. Det er endnu ikke officielt arbejdssprog i Parlamentet, men bliver det fra den 1. januar.
<SPEAKER ID="214" NAME="Marios Matsakis " LANGUAGE="EN">
Hr. formand, fru kommissær! Det er trist og skammeligt, at dem, der begår foragtelige og grusomme forbrydelser mod menneskeheden, herunder folkedrab, i langt de fleste tilfælde aldrig bliver straffet. Faktisk bliver de fleste af disse hensynsløse mordere af hovedsageligt uskyldige, forsvarsløse civile ikke engang retsforfulgt. Det er endnu mere skammeligt, at mange af disse ondskabsfulde, umenneskelige kriminelle i virkeligheden ikke kun undgår lovens lange arm, men nyder en høj levestandard og vigtig politisk status.
<P>
Der findes talrige eksempler på denne uværdige situation i hele verden, igennem historien og på tværs af de fleste politiske systemer og ideologier, hvilket kun beviser, at ægte retfærdighed i virkeligheden kun er en enfoldig drøm, en vildfarelse. Vi ved alle, det forholder sig sådan, men de fleste af os er bange for at indrømme det offentligt.
<P>
Guatemalas nyere historie bekræfter fuldt ud det, jeg lige har sagt. Mellem 1960 og 1996 blev over 200.000 mennesker dræbt i statsstøttede voldshandlinger organiseret af en berygtet general i hæren, der blev diktator, Efraín Rios Montt, og et sammenrend af æreløse topfolk og højtstående officerer i militæret. Ingen af disse personer er nogensinde blevet straffet. Rios Montt er stadig politisk aktiv i dag som leder af Guatemalas Republikanske Front, et af landets mest magtfulde politiske partier. Han var formand for den nationale kongres så sent som for to år siden.
<P>
Vi bør naturligvis bemærke, at Rios Montt er uddannet i USA, og at han blev hjulpet til magten af CIA med fuld politisk støtte og økonomisk hjælp fra flere på hinanden følgende amerikanske regeringer. Helt ærligt, hvor patetisk kan den amerikanske udenrigspolitik blive? Nogle gange må man undre sig. Har der ikke været nogen normalt tænkende, fornuftige mennesker med en gennemsnitlig IQ ansat i det amerikanske udenrigsministerium i de sidste par årtier?
<P>
Jeg opfordrer Dem stærkt til at støtte denne beslutning, der har som mål at støtte de guatemalanske myndigheders aktuelle forsøg på at få Rios Montt stillet for retten sammen med en række andre usle forbrydere.
<SPEAKER ID="215" NAME="Karin Scheele" LANGUAGE="DE">
Hr. formand! Under den væbnede konflikt i Guatemala, som har varet i årtier, er der blevet begået skrækkelige forbrydelser mod menneskeheden. 200.000 mennesker er blevet myrdet, 45.000 er blevet bortført, og oprindelige folkeslag er blevet fuldstændig udslettet.
<P>
I december i år er det 10-årsdagen for fredsaftalen. Den globale menneskeretstraktat er endnu ikke gennemført i Guatemala, og ofrene for folkemordene har ikke modtaget nogen form for kompensation, hverken materielt eller symbolsk. Arrestordren udstedt af den spanske højesteret i juli 2006 mod Efrain Rios Montt signalerer et håb om, at sådanne forbrydere ikke længere kan slippe af sted med det ustraffet.
<P>
Vi opfordrer udtrykkeligt myndighederne i Guatemala til et uindskrænket samarbejde. Myndighederne skal gøre alt, hvad der står i deres magt, for at opklare forbrydelser mod menneskeheden, og Guatemalas eksildiktator og de andre syv anklagede skal arresteres og udleveres.
<SPEAKER ID="216" NAME="Mariann Fischer Boel" LANGUAGE="EN">
Hr. formand! Alt imens Guatemala forbereder festligholdelsen af 10-årsjubilæet for underskrivelsen af den fredsaftale, der afsluttede 36 års borgerkrig, deler Kommissionen den opfattelse, at der skal gøres alt for at skaffe retfærdighed til dem, der har været udsat for overtrædelser af menneskerettighederne i konfliktens mørkeste tid. I denne sammenhæng noterer Kommissionen sig den retsforfølgning, der er indledt mod tidligere militære og politiske ledere for deres påståede rolle dengang. Kommissionen opfordrer endnu en gang alle parter til fuldt ud at støtte bestræbelserne på at finde sandheden og skaffe retfærdighed og til at bekæmpe straffrihed, hvor det findes.
<P>
Kommissionen glæder sig over den nuværende regerings villighed, uagtet at den er tøvende, til at anerkende statens ansvar for tidligere tiders overtrædelser af menneskerettighederne og sikre ofrene kompensation. Kommissionen anerkender endvidere landets engagement i at styrke gennemførslen af fredsaftalen, hvilket blev bekræftet med afstemningen i Guatemalas Kongres i august 2005 om en rammelov, der fastlægger procedurer og mekanismer til sikring af effektiv opfyldelse af de mål, der blev sat op for 10 år siden.
<P>
Og endelig roser Kommissionen det arbejde, ombudsmanden for menneskerettigheder har udført, og hilser etableringen af et kontor for FN's højkommissær for menneskerettigheder i juli 2005 velkommen.
<P>
Beklageligvis skæmmes landet fortsat af den straffrihed, der karakteriserer ikke kun tidligere, men også nutidige forbrydelser. Det påvirker alle borgere, herunder menneskerettighedsforkæmpere, som især er involveret i at hjælpe ofre for borgerkrigen. Regeringen er enig i, at situationen ikke er acceptabel, men har endnu ikke gjort noget afgørende for at styrke retsstatsprincippet. Med et europæisk program støttes domstolene i øjeblikket, men der er behov for flere offentlige midler og større strukturreformer, hvis der skal opnås varige forbedringer. Kommissionen afventer forventningsfuldt etableringen af en "undersøgelseskommission om væbnede grupper og hemmelige sikkerhedsapparater". Vi håber, at Guatemalas Kongres vil yde den nødvendige støtte til dette samt til den ventende ratificering af Rom-statutten for Den Internationale Straffedomstol.
<P>
Kommissionen mener, at EU bør forsøge at gå i dialog med Guatemala om centrale emner, der vedrører gennemførslen af fredsaftalen, især efterhånden som landet begynder at forberede sig til det parlamentsvalg, der er planlagt til slutningen af 2007. Forfatningsdomstolen har i øvrigt for nylig erklæret general Rios Montt ikkevalgbar til valget på grund af det kup, han anførte i 1982. Spørgsmålet om straffrihed for tidligere og nutidige forbrydelser bør være centralt i denne sammenhæng.
<SPEAKER ID="217" NAME="Formanden">
Forhandlingen er afsluttet.
<P>
Afstemningen finder sted i dag efter forhandlingerne.
