<CHAPTER ID="011">
Finanstilsyn (undertegnelse af retsakterne) 
<SPEAKER ID="260" NAME="Formanden">
Lad mig kort introducere vores undertegnelse af finanstilsynspakken. Det vil ske om et par minutter. Denne pakke kommer til at repræsentere vores aktiviteter på finanstilsynsområdet, der blev vedtaget i henhold til den almindelige lovgivningsprocedure.
<P>
I dag indskriver vi Det Europæiske Råd for Systemiske Risici i lovgivningen, som vil få ansvaret for at føre tilsyn med finanssystemet i EU og bidrage til et velfungerende indre marked.
<P>
Derudover opretter vi tre andre europæiske tilsynsmyndigheder, som skal beskytte offentlighedens interesser. De skal føre tilsyn med banker, værdipapirer og markeder samt forsikrings- og arbejdsmarkedspensionsordninger.
<P>
Endelig undertegner vi et omnibusdirektiv, som ændrer et helt sæt på 11 direktiver med henblik på at bringe dem i overensstemmelse med det europæiske finanstilsynssystem og Lissabontraktaten.
<P>
Der er blevet gjort en enorm indsats, og jeg synes, der har fundet et fremragende samarbejde sted mellem de europæiske institutioner. Proceduren har været meget hurtig og effektiv. De på hinanden følgende spanske og belgiske formandskaber har været yderst aktive, og jeg vil gerne takke dem for deres samarbejde. Kommissionen har været yderst aktiv, og samarbejdet har været rigtig tæt. Til Europa-Parlamentets medlemmer, der bliver her i salen, mens vi går hen og undertegner retsakterne, og til kommissæren vil jeg gerne sige, at det er en rigtig god deal. Jeg vil gerne takke Kommissionen, der har været så aktiv hele vejen igennem de forberedende møder og alle drøftelserne, for dens indsats.
<P>
Men vores arbejde er endnu ikke færdigt. Vores pakke om økonomisk forvaltning, som vi skal drøfte om kort tid, er også meget vigtig. Vi ved, at den er på vej igennem vores lovgivningsprocedure, og vi håber, vi bliver klar så hurtigt som muligt.
<P>
Hvad kan jeg sige for at runde af? Hele den pakke, vi undertegner i dag, træder i kraft i EU fra og med den 1. januar 2011, altså meget snart. Det er en meget vigtig pakke for os alle, for markederne og for vores borgere, for den har til formål at hjælpe vores borgere. Lad os gå hen og undertegne lovgivningspakken.
<P>
(Retsakterne blev undertegnet af formanden og Olivier Chastel (formand for Rådet), Michel Barnier (medlem af Kommissionen), José Manuel García-Margallo y Marfil (ordfører), Sylvie Goulard (ordfører), Antolín Sánchez Presedo (ordfører) og Peter Skinner (ordfører))
