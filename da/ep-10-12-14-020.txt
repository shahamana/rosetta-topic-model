<CHAPTER ID="020">
Sikkerhedskrav til legetøj (forhandling)
<SPEAKER ID="696" NAME="Formanden">
Næste punkt på dagsordenen er fortsættelse af forhandlingen om den mundtlige forespørgsel til Kommissionen om sikkerhedskrav til legetøj af Andreas Schwab, Anja Weisgerber, Marianne Thyssen, Anna Maria Corazza Bildt for Det Europæiske Folkepartis Gruppe (Kristelige Demokrater), Evelyne Gebhardt, Christel Schaldemose, Anna Hedh, Barbara Weiler for Gruppen for Det Progressive Forbund af Socialdemokrater i Europa-Parlamentet, Cristian Silviu Buşoi, Jürgen Creutzmann, Antonyia Parvanova, Nadja Hirsch, for Gruppen Alliancen af Liberale og Demokrater for Europa, Heide Rühle for Gruppen De Grønne/Den Europæiske Fri Alliance og Malcolm Harbour for De Europæiske Konservative og Reformister - B7-0658/2010).
<SPEAKER ID="697" NAME="Anja Weisgerber" LANGUAGE="DE">
Hr. formand! I relation til vedtagelsen af legetøjsdirektivet vil jeg gerne påpege, at vi, da vi vedtog dette direktiv, havde et bestemt mål for øje, nemlig at gøre børns legetøj sikrere, da især børn jo stadig vokser og udvikler sig og derfor reagerer særlig kraftigt over for farlige stoffer og kemiske stoffer. På baggrund af den nyeste videnskabelige viden om dette indførte vi de strengeste krav i hele verden til legetøj gennem europæisk lovgivning.
<P>
Som alle de andre år bliver dette spørgsmål aktuelt i tiden op til jul, og også for mig som vordende mor er dette et spørgsmål, der ligger mig meget på sinde, og jeg synes, at det er meget vigtigt, at vi har de strengeste standarder. Derfor har jeg været med til at tage initiativ til denne forhandling.
<P>
Det har jeg gjort på baggrund af de seneste ekspertudtalelser, hvor man konkluderer, at de strengeste grænseværdier for tungmetaller ikke er strenge nok i henhold til de nyeste forskningsresultater. Vi medtog en bestemmelse i direktivet specifikt for sager som denne, som gør det muligt at ændre og stramme op på grænseværdierne på et senere tidspunkt, og nu skal vi udnytte denne bestemmelse. Det var også noget, vi opfordrede Deres forgænger til for et år siden, hr. Tajani.
<P>
Det glæder mig, at Kommissionen, sådan som jeg har forstået det, i dag som minimum vil meddele, at grænseværdierne for visse tungmetaller vil blive strammet op, om end med en forsinkelse i forhold til da vi opfordrede den til at gøre det og helt sikkert tilskyndet af denne forhandling. Men generelt skal vi se på alle farlige stoffer, og vi bør derfor ikke begrænse os til tungmetaller. Vi skal se på de nyeste oplysninger om de farlige stoffer, der kaldes polycykliske aromatiske hydrocarboner (PAH). Hvis det også viser sig, at det er nødvendigt at ændre grænseværdierne for at beskytte vores børn, opfordrer jeg til, at lovgivningen også ændres i den henseende. Det drejer sig jo i sidste instans om vores børns sikkerhed.
<SPEAKER ID="698" NAME="Evelyne Gebhardt" LANGUAGE="DE">
Hr. formand! År efter år har vi denne forhandling om legetøjs sikkerhed. År efter år må vi konstatere, at der stadig er meget, som trænger til at blive forbedret. Her taler vi bl.a. om det, der kaldes kræftfremkaldende mutagene og reprotoksiske stoffer (CMR), som er kræftfremkaldende og kan være meget farlige for børns sundhed og undertiden endog være livstruende.
<P>
De nye oplysninger viser, at vi skal sikre, at grænseværdierne tilpasses, og vi opfordrer Kommissionen til langt om længe at gøre det. Jeg håber virkelig, at det sker, hr. kommissær.
<P>
Men dette er ikke det eneste problem. Der er et andet problem, nemlig markedstilsyn, og her har medlemsstaterne også et ansvar. De har ansvaret for at sikre, at kun legetøj, der til punkt og prikke opfylder de sikkerhedsstandarder, vi har vedtaget, kan komme på markedet. Det er ikke altid tilfældet, hvilket er yderst beklageligt. Derfor skal vi sikre, at disse sikkerhedsstandarder forbedres.
<P>
Det tredje og sidste, jeg vil sige, vedrører mærkning af legetøj. Mange mener fejlagtigt, at CE-mærket er en sikkerhedsindikator. Men det er det ikke, som Kommissionen også selv siger. Derfor er tiden inde til, at Kommissionen overvejer, hvordan vi kan udstede et EU-sikkerhedsmærke, der virkelig er troværdigt, og som overvåges af tredjemand, af uafhængige myndigheder eller organer, så der simpelthen ikke kan blive solgt farligt legetøj på markedet eller i forretningerne, der kan udgøre en trussel mod vores børns sundhed. Jeg mener, at vi her har en stor gæld, vi skal have afviklet, der er stadig meget at gøre, og det haster.
<SPEAKER ID="699" NAME="Cristian Silviu Buşoi" LANGUAGE="EN">
Hr. formand! Sikkert legetøj er af meget stor betydning, og ikke kun, fordi det nu er den årstid, hvor salget af legetøj stiger kraftigt. Det er vores pligt som repræsentanter for EU's borgere at sikre, at vi varetager forbrugernes interesser bedst muligt og beskytter børn.
<P>
Det reviderede direktiv 2009/48/EF skal garantere forbrugerne, at legetøj, der sælges i EU, opfylder de højeste sikkerhedskrav i verden, især med hensyn til brug af kemiske stoffer. Markedstilsynsforanstaltningerne er blevet styrket. Den dokumentation, som legetøjsfabrikanter og -importører skal stille til rådighed for tilsyn, skal nu indeholde en detaljeret beskrivelse af legetøjets design og fremstilling, specifik information om de komponenter og materialer, der er brugt i legetøjet samt en analyse af de farer, der kan være forbundet med legetøjet.
<P>
Den Videnskabelige Komité for Sundheds- og Miljørisici rejser imidlertid nogle spørgsmål med hensyn til evalueringen af migrationsgrænserne for kemiske stoffer i legetøj, og komitéen fastslår, at den metode, der bruges til at måle migrationen af kemiske stoffer, ikke er pålidelig. Derfor kræver vi en afklaring af den beregningsmetode, der er valgt til at beregne CMR - kemiske stoffer i legetøj. Der er også grund til bekymring vedrørende legetøj til børn under tre år. Da dette er den mest sårbare aldersgruppe, bør legetøj til disse børn testes særskilt.
<P>
I de seneste Ratex-rapporter understreger man også problemer med markedstilsyn med legetøj. En stor del af det legetøj, der importeres til EU, udgør også en risiko for de mest sårbare forbrugere.
<P>
Der er klare signaler til, at det reviderede legetøjsdirektiv bør styrkes for at sikre det højeste beskyttelsesniveau for vores børn. Vi mener, at disse spørgsmål bør behandles hurtigst muligt, så vi sikrer, at der ikke er huller i gennemførelsen af det reviderede direktiv. Vi skal blive ved med at fokusere på legetøjs sikkerhed, markedstilsyn og forebyggelse af brug af farlige stoffer i produkter specifikt lavet til børn.
<SPEAKER ID="700" NAME="Malcolm Harbour" LANGUAGE="EN">
Hr. formand! Det vigtigste spørgsmål i forbindelse med det, vi behandler i aften, er, at dette udvalg stadig skal være på vagt over for spørgsmål i relation til sikkerhedskrav til legetøj, som det også er over for alle andre forbrugsgoder. Så vi gjorde meget for at få vedtaget det reviderede legetøjsdirektiv i 2009.
<P>
Men der stopper det ikke, og derfor synes jeg, at det er godt at give Kommissionen mulighed for at forsikre os om, at den følger udviklingen og testresultaterne nøje, og at den sikrer, at bestemmelserne i den eksisterende og også den fremtidige lovgivning hele tiden ajourføres, så den afspejler den nyeste videnskabelige viden om farlige kemiske stoffer. Det omfatter naturligvis behovet for konsekvente testmetoder. I mange tilfælde kan vi også konstatere, at legetøjsfabrikanter har problemer med at få fat i nogle konsekvente standarder, som de skal teste legetøjet imod, og jeg ved, at det er noget, som Kommissionen vil se på.
<P>
Men jeg ønsker også at udvide debatten, for jeg mener, som en række af mine kolleger også har sagt, at dette her ikke kun drejer sig om regulering. Det handler om hele forsyningskæden for legetøj, hvoraf meget kommer fra lande uden for EU.
<P>
Jeg blev for nylig inviteret af Deres kollega, kommissær Dalli, til at repræsentere Udvalget om Det Indre Marked og Forbrugerbeskyttelse ved et vigtigt trilateralt topmøde mellem amerikanere og europæere i Kina for at tale om sikkerhed og legetøj. Noget af det vigtigste, vi gjorde der, og som også Kommissionen gjorde - og det vil jeg rose den for - var at tale med de kinesiske producenter om at indarbejde sikkerhed i produktet helt fra begyndelsen og fortælle om disse direktiver. Det har ikke noget at gøre med mærkning, det har ikke noget at gøre med test foretaget af tredjemand. Det er derimod grundprincippet om at formidle information og viden, så vi får sikkerheden med i produkter helt fra begyndelsen. Og så støttes disse sikre produkter i produktionen med ordentlige kvalitetssystemer, ikke kun for legetøjet, men for alle underleverandører.
<P>
Se, det er sådan, vi sørger for sikkerhed. Det handler ikke om mærkning. Det handler om de rette lovrammer, hvilket betyder at få alle i forsyningskæden til at forstå deres ansvar.
<SPEAKER ID="701" NAME="Heide Rühle" LANGUAGE="DE">
Hr. formand! Jeg har en bemærkning, som jeg vil rette direkte til hr. Harbour. Det lyder fint, hr. Harbour, men jeg mener stadig, at vi også har et arbejde at gøre. Det kan ikke være et tilfælde, at vi drøfter sikkerhedskrav til legetøj i Parlamentet lige op til jul, hvilket vi jo gør igen her i år. Lige som sidste år var det kræftfremkaldende stoffer i legetøj betegnet som blødgørere, som vi drøftede. Kommissær Verheugen lovede os specifikt, at der i årets løb ville komme nye undersøgelser, og at han ville træffe de relevante foranstaltninger. Disse undersøgelser har nu ligget på bordet siden midt på året. Ifølge SCHER's undersøgelse (Den Videnskabelige Komité for Sundheds- og Miljørisici) er grænseværdierne for PAH - de kræftfremkaldende stoffer - for høje. Og testmetoderne er ikke pålidelige nok. Det er noget, vi bør tænke over. Jeg vil spørge kommissæren om, hvordan han vil forholde sig til det, og hvad han har arvet i den sammenhæng, og hvad han vil gøre som følge af denne kritik og på dette område.
<P>
Også grænseværdierne for tungmetaller, især for bly, er ikke længere hensigtsmæssige, for at citere en anden undersøgelse fra SCHER. Hvad betyder det for os? Hvis vi laver ændringer for tungmetaller, kommer vi så med andre grænseværdier i komitologiproceduren? Jeg beder Kommissionen gøre noget også på dette område.
<P>
Vi venter desuden stadig på de lovede grænseværdier for støj fra legetøj, der er sundhedsskadelig. Vi fik lovning på disse værdier efter førstebehandlingen. De ville blive forelagt os snarest. Jeg håber, at vi snart får disse værdier.
<P>
Sidst, men ikke mindst vil også jeg gerne vende tilbage til spørgsmålet om markedstilsyn, da det bedste direktiv kun er så godt som markedstilsynet, hvilket i sidste instans vil sige tilsyn med overholdelsen af direktiverne og naturligvis til spørgsmålet om afgifter. Hr. Tajani ved naturligvis, at vi med glæde vil samarbejde med ham på dette område. Ordføreren, fru Schaldemose, ser frem til at tage det næste skridt på dette område. Vi arbejder tæt sammen om det. Dette bliver det næste vigtige skridt, sammen med spørgsmålet om grænseværdier for tungmetaller og kræftfremkaldende stoffer.
<SPEAKER ID="702" NAME="Antonio Tajani">
næstformand i Kommissionen. - (IT) Hr. formand, mine damer og herrer! Forhandlingen her i salen om sikkerhedskrav til legetøj i EU kunne ikke være kommet på et bedre tidspunkt, især i lyset af de seneste begivenheder, der har fået lande som Belgien til at tilbagekalde forskellige typer puslespil fra markedet, fordi koncentrationen af formamid, et kemisk stof, der er klassificeret som kræftfremkaldende, mutagent og reprotoksisk, var høj nok til at blive betragtet som en risiko for børns sundhed, og andre lande såsom Frankrig har følgelig forstærket deres markedstilsyn med de samme produkter.
<P>
Vi afventer for indeværende oplysning om de foranstaltninger, som de nationale myndigheder har truffet, og så vil vi sørge for, at disse oplysninger med det samme bliver analyseret af vores videnskabelige udvalg. Hvis det bliver bekræftet som følge af disse test, som følge af videnskabelige data, at sådanne koncentrationer af formamid rent faktisk udgør en risiko for børns sundhed, vil vi efter komitologiproceduren træffe alle de nødvendige foranstaltninger for at ændre bestemmelserne i direktivet i overensstemmelse hermed. Jeg kan berolige hr. Harbour med, at direktivet bestemt indeholder denne mekanisme, hvilket betyder, at det løbende kan blive ajourført, så det afspejler de seneste videnskabelige oplysninger.
<P>
Som fru Weisgerber nævnte, har Kommissionen f.eks. allerede fremsat disse ændringsforslag for visse kemiske stoffer såsom bly og cadmium, så deres værdier er i overensstemmelse med de nyeste videnskabelige data. Disse ændringsforslag vil blive gennemgået i overensstemmelse med forskriftsproceduren. Parlamentet vil derfor blive fuldt inddraget i dette arbejde. Men ud over mekanismerne i komitologiproceduren - og her henvender jeg mig til fru Rühle - lover jeg personligt at holde Dem løbende informeret om arbejdet med disse to stoffer.
<P>
Med hensyn til de andre specifikke aspekter i forespørgslen vil jeg gerne begynde med Den Videnskabelige Komité for Sundheds- og Miljørisici, som henviser til en undersøgelse foretaget af Det Fælles Forskningscenter med en analyse af den metodologi, som laboratorierne bruger til at identificere spor af tungmetaller såsom bly i legetøj. Disse analyser blev udført i overensstemmelse med standarden EN 71-3.
<P>
Ifølge undersøgelsen deltog 40 laboratorier i analysen, hvoraf 15 er organer, som af medlemsstaterne er anmeldt som kvalificerede til at bedømme legetøjs overensstemmelse under direktivet. Kun tre af de 40 laboratorier fejlfortolkede resultaterne af analyserne. Kommissionen har sendt resultaterne af disse undersøgelser til de medlemsstater, der havde anmeldt navnene på laboratorierne, og til laboratorierne selv med en opfordring til at træffe hensigtsmæssige foranstaltninger.
<P>
Den pågældende undersøgelse er også blevet sendt til Den Europæiske Standardiseringsorganisation, så den kan indgå i revisionen af EN 71-3-standarden, som er undervejs. Formålet med revisionen er at få en ny standard inden den fastsatte frist, dvs. 2013, for anvendelsen af de nye bestemmelser på kemiske stoffer.
<P>
Med hensyn til det nye legetøjsdirektiv fra maj 2009 er det baseret på de nye lovgivningsrammer for markedsføring af produkter, og det giver hjemmel til mere markedstilsyn. Medlemsstaterne har pligt til at tilvejebringe de nødvendige instrumenter for at garantere, at kun sikre produkter gøres tilgængelige for de europæiske forbrugere. De har pligt til både at styrke grænsekontrollen og sikre, at deres tilsynsorganer fører effektivt tilsyn med produkter, der allerede er kommet på det europæiske marked. Hvis medlemsstaterne konstaterer uregelmæssigheder i legetøj, skal de øjeblikkelig underrette de andre lande herom via Rapex, EU's varslingssystem for farlige forbrugerprodukter.
<P>
Til hr. Harbour vil jeg sige, at Kommissionen med hensyn til legetøjs sikkerhed samarbejder meget tæt med især de kinesiske myndigheder. Europæiske og kinesiske eksperter på området mødes regelmæssigt for at udveksle oplysninger om gældende lovgivning og standarder og ligeledes om administrativ praksis. De kinesiske myndigheders inspektører bliver uddannet for at forbedre kvalitetskontrollen af produkter.
<P>
Med hensyn til grænseværdier for kemiske stoffer, hr. Buşoi, er det rigtigt, at en migrationsbaseret metode er at foretrække rent videnskabeligt, fordi den er baseret på den reelle risiko, som børn udsættes for. Men fastsættelse af migrationsgrænser betyder vurdering af risikoen og eksponeringen for risici samt at tillade en acceptabel daglig indtagelse for at beregne disse grænser. I lyset af det store antal kemiske stoffer - over 1 000 - og manglen på tilstrækkelig information om dem alle kan vi simpelthen ikke gennemføre denne metode med den videnskabelige viden, vi har for øjeblikket.
<P>
Når det er sagt, fastlægger direktivet allerede migrationsgrænser for nogle kemiske stoffer, for hvilke den videnskabelige viden foreligger, og det tillader, igen via komitologiproceduren, at der fremover indføres migrationsgrænser, hvis/når der foreligger videnskabelige data for andre nye stoffer.
<P>
Med hensyn til forbindelser og polycykliske aromatiske hydrocarboner, fru Rühle, kan disse stoffer findes i forskellige forbrugsgoder og ikke kun i legetøj. Muligheden af at indføre specifikke foranstaltninger er derfor nu blevet afprøvet inden for the rammerne af REACH-forordningen, som har et bredere anvendelsesområde, og dette ser ud til at være den mest konsekvente og effektive metode.
<P>
Legetøj til børn under tre år er omfattet af strammere regler. Børn under den alder er mere sårbare og kræver større beskyttelse. Hvis der er tvivl om, hvilken aldersgruppe et stykke legetøj er beregnet for, skal fabrikanten anvende de strengeste standarder. Men der ser ikke ud til at være nogen grund til at lade alt legetøj være omfattet af samme restriktioner som legetøj til småbørn. Udsættelsen for risici og den måde, dette legetøj bruges på, er ikke det samme. Visse kategorier af legetøj, der er beregnet til ældre børn, og for hvilke der ikke er registreret risici eller ulykker, ville simpelthen ende med at blive forbudt. Den metode ville være ude af proportioner og stride imod målet med bedre lovgivning.
<P>
Det nye direktiv forbyder også brug af kemiske stoffer, der er klassificeret som kræftfremkaldende, mutagene eller reprotoksiske, men Parlamentet har selv besluttet, at et decideret forbud uden mulighed for undtagelser, hverken ville være berettiget eller realistisk. Men hvis et stof ikke udgør nogen sundhedsrisiko, fordi det f.eks. er utilgængeligt, så kan det ikke forbydes.
<P>
Der skal foretages vurderinger fra sag til sag på grundlag af de tilgængelige videnskabelige oplysninger for hvert stof. Der kan vedtages strammere grænser under komitologiproceduren for at sikre et tilstrækkeligt sikkerhedsniveau. Dette vil Kommissionen stille forslag om, når der består en reel risiko, og specifikke data gør det nødvendigt.
<P>
Som De ved, vil det nye direktiv gælde for de økonomiske operatører fra juli 2011. Forpligtelserne vedrørende kemiske stoffer træder i kraft fra juli 2013. Sikring af, at alle berørte parter - medlemsstaterne og de økonomiske operatører - anvender de nye regler og foretager de nødvendige tilpasninger til det videnskabelige fremskridt prioriteres højt af Kommissionen.
<P>
Medlemsstaterne har allerede mødtes to gange for at drøfte ændringerne i visse forpligtelser vedrørende kemiske stoffer. Det var i oktober 2009 og september i år. Endnu et møde er planlagt i april 2011, hvor man vil afslutte arbejdet.
<P>
En ekspertgruppe om kemiske stoffer vil også blive nedsat med henblik på at rådgive Kommissionen. Gruppen har allerede holdt et møde i november, der mundede ud i gode resultater med hensyn til at få fastlagt de områder, der skal drøftes, og de muligheder, der vil blive foreslået. Endnu et møde vil finde sted i januar 2011.
<P>
Med hensyn til markedstilsyn vil jeg sige til hr. Harbour, at jeg har mulighed for at besvare hans spørgsmål på et senere tidspunkt.
<SPEAKER ID="703" NAME="Lara Comi" LANGUAGE="IT">
Hr. formand, mine damer og herrer! Direktivet om sikkerhedskrav til legetøj er et vigtigt skridt fremad i henseende til beskyttelse af børn op til 14 år. Her fastlægges de hovedkrav, som legetøj skal opfylde under fremstillingen, og før det sendes på markedet.
<P>
De europæiske harmoniseringsorganer har udarbejdet harmoniserede europæiske standarder på grundlag af hovedkravene, nemlig at legetøjets overensstemmelse vurderes og sikres med CE-mærket, der garanterer et højt sikkerhedsniveau i forhold til internationale standarder. Jeg håber naturligvis, at CE-mærket med tiden kan blive udskiftet med mikrochips. Desuden mener jeg personligt, at EU konstant søger at ajourføre sikkerhedstestene, så de tilpasses den nye teknologi.
<P>
Jeg må sige, at jeg stiller mig lidt undrende over for behovet for lige før jul at have en forhandling om en undersøgelse, hvor det fastslås, at testen af migrationsgrænserne for kemiske elementer i legetøj ikke er overensstemmende. Lad os ikke skabe en falsk alarm og skjule den bag det legitime behov for løbende at ajourføre vores kontrolsystemer, for det kan også skade de mange europæiske virksomheder, der opererer i legetøjssektoren og overholder alle gældende regler, og det kan ske på et afgørende tidspunkt i deres produktion.
<P>
Desuden er det værd at nævne, at forbedringer i lovgivningen altid skal modsvares af forbedringer i anvendelsen. Vores arbejde her i Parlamentet vil fortsat være rettet imod at forbedre legetøjets kvalitet, og mit håb for det nye år er, at ikke-europæiske lande vil bruge vores standarder som model til at forbedre kvaliteten af deres produkter på internationalt niveau.
<SPEAKER ID="704" NAME="María Irigoyen Pérez" LANGUAGE="ES">
Hr. formand, hr. kommissær! Direktivet fra 2009 var en succes, fordi det ajourførte de lovgivningsmæssige rammer for sikkerhedskrav til legetøj. Det er et vigtigt skridt i den rigtige retning, for det viser os, hvilken retning vi skal gå i, men det er ikke nok.
<P>
Vi skal altid være på vagt og sikre, at det legetøj, der sælges, ikke er til fare for børns sundhed og sikkerhed. Alt legetøj, der sættes på markedet, skal overholde gældende lovgivning.
<P>
Vi skal revidere og forbedre tilsynsmekanismerne til at afsløre legetøj, der er farligt på grund af stoffer, som anses for at være kræftfremkaldende, mutagene eller reprotoksiske (CMR-stoffer), duftstoffer eller andre farlige stoffer såsom heteropolyanionforbindelser.
<P>
Lovgivningen skal være klarere med hensyn til advarsler om minimumsalder og farer, der skyldes ukorrekt brug. Vi skal sikre, at den anbefalede alder for legetøj er baseret på adfærdsstudier af børn.
<P>
Vi skal kunne tilpasse vores lovgivning til det videnskabelige fremskridt, baseret på sunde undersøgelser, og være mere konsekvente i tilsynet med markedet og legetøjsimport.
<P>
Vi skal samarbejde, styrke samarbejdet mellem medlemsstaterne og være sikre på, at toldvæsenet samarbejder om at overvåge det importerede legetøjs rute.
<P>
Europæerne er ved at forberede deres juleindkøb, og vi skal sikre, at de produkter, de køber, overholder alle sikkerhedskrav.
<SPEAKER ID="705" NAME="Zuzana Roithová" AFFILIATION="PPE">
(CS) Hr. formand! Anbefalingen fra Kommissionens videnskabelige komité om grænseværdier for frigivelsen af de seks stoffer er ikke enstemmig, og det er grunden til denne forespørgsel. Jeg er enig med de seks eksperter, som foretog vurderingen, i, at de ikke entydigt kan påvise, at børn vil tage skade af disse stoffer, fordi de til simuleringseksponeringen bruger vand og ikke børns spyt, som indeholder laktose. Vi kan ikke acceptere, at forældre til små børn kommer i tvivl med hensyn til eventuelle sundhedsrisici ved legetøj lavet af syntetiske materialer, og derfor vil jeg spørge, om Kommissionen agter at fortsætte undersøgelserne, f.eks. i form af forsøg med mus, som det var tilfældet i forbindelse med undersøgelserne af virkningen af bisphenol, som frigives i sutteflasker lavet af syntetisk materiale, og som nu bliver forbudt i hele EU fra og med marts.
<P>
Jeg vil gerne stille to mere specifikke spørgsmål. Kan Kommissionen tilslutte sig forslaget fra den videnskabelige komité om at anbefale, at man skal antage, at et barn kun må eksponeres for halvdelen af den mængde, en voksen må eksponeres for? Den videnskabelige komité anbefaler at reducere grænsen for cadmium fra 0,5 mikrogram pr. kg af barnets vægt pr. dag til 0,36 mikrogram, og jeg vil derfor gerne spørge, hvordan Kommissionen vil omsætte denne konklusion og også komitéens andre resultater til specifikke foranstaltninger vedrørende grænser for legetøj og ligeledes andre forbrugsgoder. Vi vil virkelig gerne vide, hvad tidsplanen er for disse foranstaltninger, så forældre til små børn ved, hvor de står.
<SPEAKER ID="706" NAME="Sylvana Rapti" AFFILIATION="S&amp;D">
(EL) Hr. formand! Mens jeg lyttede til kommissærens kloge ord om polycykliske hydrocarboner, kræftfremkaldende og toksiske stoffer, troede jeg et kort øjeblik, at han var kemiker og ikke kommissær. Men så kom jeg i tanker om, at han er kommissær med ansvar for dette område, og det første, han skulle have gjort, var derfor at give os et detaljeret svar vedrørende CE-mærket, det spørgsmål, min kollega Evelyne Gebhardt stillede, om det mærke, som formodes at være en sikkerhedsgaranti for det legetøj, vores børn leger med. Men så indså jeg, at han ikke havde svaret af en meget specifik grund: På fredag er det nøjagtig to år siden, at den tidligere kommissær underskrev en sikkerhedsaftale med legetøjsforhandlere og -importører i en forretning uden for Bruxelles. Det er i dag atten måneder siden, vi fik et nyt direktiv. Alligevel står vi igen her i dag, som sidste år, som formanden helt korrekt påpegede, og taler om det samme spørgsmål, sikkerhedskrav til legetøj, og i år er det hele endnu alvorligere, fordi vi har en krise, og i krisetider mangler forældre, der gerne vil købe legetøj, penge og går derfor til den del af markedet, der sælger legetøj under standard. Men legetøj under standard skaber tre problemer: For det første ved den del af markedet ikke, hvad den gør, for det andet er der ingen ansatte, og for det tredje er der ingen kontrol, hvilket betyder, at vi stadig ikke har nogen beskyttelse. Som vi alle ved og accepterer, er børn det mest værdifulde, vi har, som De også sagde, hr. kommissær, de er de mest sårbare medlemmer af samfundet. Besvar venligst spørgsmålet om CE-mærket, som er en sikkerhedsgaranti. Jeg beder Dem, hr. kommissær, om at finde en praktisk løsning, så hverken De eller vi kommer til at tale om samme spørgsmål til næste år.
<SPEAKER ID="707" NAME="Catherine Stihler" AFFILIATION="S&amp;D">
(EN) Hr. formand! Sikkerhedskrav til legetøj er et vigtigt spørgsmål for alle familier i hele EU. Mens det er forældrenes pligt at sørge for sikkerheden for de børn, de har ansvaret for, så skal de selv være sikre i deres viden om, at det legetøj, deres børn leger med, er sikkert. Jeg har faktisk taget nogle eksemplarer med i aften, bare for at minde os om, hvordan noget legetøj ser ud.
<P>
Denne overfladiske indstilling til legetøjs sikkerhed og det forhold, at klokken nu er 23.30 en aften, hvor vi igen stiller spørgsmål om legetøjs sikkerhed, har jeg det ikke ret godt med. Så hvad skal der gøres?
<P>
Jeg vil gerne høre fra Kommissionen, hvilke selskaber der sælger eller distribuerer legetøj, som er blevet retsforfulgt og dømt for at misbruge CE-mærket? Og nu til markedstilsyn. På grund af kriseforanstaltningerne, som kan mærkes i mange medlemsstater, er det netop de organisationer, der er her for at beskytte forbrugerne, som forsvinder, lægges sammen med andre organisationer med økonomiske kvaler, hvis finansiering trækkes tilbage og beføjelser begrænses. På lokalt plan - der ofte er frontlinjen i kampen imod usikkert legetøj - får budgetnedskæringerne følger for handelsstandardernes effektivitet.
<P>
Kan Kommissionen og Rådet undersøge, om disse nedskæringer medfører en overtrædelse af de forpligtelser, der findes i direktivet om produktsikkerhed vedrørende effektive ressourcer, og hvilket tilsyn der foretages for at sikre, at medlemsstaterne beskytter børn mod usikkert legetøj? Vil Kommissionen fremsætte forslag til lovgivning til fælles europæiske rammer for markedstilsyn?
<P>
Som det fremgår af aftenens forespørgsel, anerkender folk det arbejde, der udføres af Rapex. Men Rapex har begrænsede ressourcer, og der kan gøres mere for at udveksle information og fjerne farlige produkter fra markedet så hurtigt som muligt. Hvilken støtte gives der til udveksling af god praksis mellem embedsmænd inden for markedstilsyn i EU? Vil Kommissionen oprette en omfattende EU-dækkende database om ulykker og skader og her starte med data vedrørende børn og legetøjsrelaterede skader, således at usikre produkter kan blive fjernet fra markedet, så snart det er fysisk muligt?
<P>
Jeg håber, at der i 2011 gøres en øget indsats, så vi får løst problemet med usikkert legetøj i EU en gang for alle.
<SPEAKER ID="708" NAME="Csanád Szegedi" AFFILIATION="NI">
(IT) Hr. formand, mine damer og herrer! Det er en evig sandhed, at vores fremtid er vores børn. Derfor er det utrolig vigtigt at skabe sikkerhed for dem så tidligt som muligt og sikre, at deres legetøj er af bedste kvalitet, så det ikke udgør en fare. Men fastlæggelse af testmetoder er blot et af flere aspekter i forbindelse med sikkert legetøj. Det vigtigste er, at lovgivningen overholdes. Omfattende testning og anvendelse af sanktioner med en kraftigt afskrækkende virkning i tilfælde af uregelmæssigheder er særlig vigtigt i forbindelse med importerede produkter. Vi hører ofte om sundhedsfarer i forbindelse med billigt legetøj af dårlig kvalitet, som primært stammer fra Fjernøsten. Som praktiserende far konstaterer jeg ofte, at disse elendige produkter i stedet for at blive fanget i strengere tilsyn finder vej til vores børns hænder og det i stigende grad og varianter. Vi skal hindre den fortsatte import af dette legetøj og støtte udbredt brug af legetøj lavet af naturmaterialer.
<SPEAKER ID="709" NAME="Seán Kelly" AFFILIATION="PPE">
(GA) Hr. formand! Jeg talte om dette spørgsmål sidste år, og som de andre tilstedeværende er jeg her igen i aften, endnu et år er gået, og det er ikke godt.
<P>
(EN) Der er ikke noget værre end at se ens barn blive skadet eller dø, fordi det leger med et stykke legetøj. Det kan være, fordi det sluger noget eller bliver kvalt, men der er også en mere skjult dræber, og det er kræft. Det er dokumenteret, at der er en stigende forekomst af kræft hos især små børn. Mange mener, at det skyldes, at de bliver udsat for kemiske stoffer i deres legetøj. PAH er blevet nævnt, og derfor er det vigtigt, at vi reducerer CMR-stofferne i børns legetøj mest muligt.
<P>
Derfor skal der gøres noget.
<P>
(GA) Tiden er inde til handling og til at sikre, at det legetøj, vores børn leger med, er sikkert for dem.
<SPEAKER ID="712" NAME="Antonio Tajani">
næstformand i Kommissionen. - (IT) Hr. formand, mine damer og herrer! Først vil jeg igen påpege som svar på de mange spørgsmål, der er blevet stillet under forhandlingen, at direktivet træder i kraft fra juli 2011, og at forpligtelserne i henseende til kemiske stoffer finder anvendelse fra juli 2013. I mit indlæg sagde jeg, at alle berørte parters anvendelse af de nye regler prioriteres højt af Kommissionen.
<P>
Med hensyn til tilsyn er det klart, at streng lovgivning ikke blot er nødvendig, men at den også skal anvendes korrekt, for ellers bliver den aldrig effektiv. Derfor er jeg overbevist om, at medlemsstaterne har en grundlæggende rolle at spille. Et stykke legetøj, der kommer ind på det indre marked i Rotterdam eller i Constanţa, Rumænien, i dag, ender måske i Bologna, Lissabon eller Helsinki i morgen, uden nogen som helst grænsekontrol.
<P>
Det, der giver forbrugerne fred i sindet, er, mere end hvis direktiverne ajourføres hver anden uge, at de kan have tillid til et konsekvent markedstilsyn, der fungerer godt. Med andre ord at vide, at hvis nogen forsøger at sælge usikkert legetøj, så bliver den pågældende straffet, og de farlige produkter fjernet fra markedet.
<P>
Det samme argument gælder naturligvis for virksomhederne. De, der overholder reglerne, kommer til at betale prisen for denne situation. De sætter pris på, at de ikke udsættes for urimelig konkurrence fra dem, der mere eller mindre bevidst sælger produkter og legetøj, der ikke opfylder kravene. Kort sagt er den reelle udfordring at give forbrugerne fred i sindet, virksomhederne retssikkerhed og lige vilkår og markedstilsynsmyndighederne ressourcer og samarbejdsmekanismer.
<P>
I 2011 vil Kommissionen derfor undersøge muligheden for at udvikle et flerårigt markedstilsynsprogram med henblik på at fastlægge og få indført langsigtede foranstaltninger og stille de nødvendige finansielle ressourcer til rådighed og dermed sikre ensartede, strenge kontroller og en konsekvent indsats fra medlemsstaternes side.
<P>
Jeg kan også meddele Dem, at jeg 2011 agter at gennemføre et arrangement i Rotterdams havn sammen med de nederlandske myndigheder, som eventuelt kommer til at falde sammen med direktivets ikrafttræden. Tanken er at se, hvordan den største havn i Europa vil planlægge overholdelsen af de nye regler i direktivet.
<P>
Med hensyn til CE-mærket - som var et af hovedtemaerne for min høring i Parlamentet før min udnævnelse, og som også blev drøftet under mine høringer i Udvalget om det Indre Marked og Forbrugerbeskyttelse - vil jeg minde Dem om, at det ikke garanterer kvalitet, det garanterer kun overensstemmelse med visse standarder. Det er med andre ord et bevis for overholdelse af standarder, ikke for kvalitet. Som jeg har sagt mange gange, er et kvalitetsmærke noget, vi kun kan få i fremtiden.
<P>
Gennemførelsen af CE-mærket og forebyggelse af misbrug af det - noget, der desværre sker med mange produkter, også produkter, der ikke kommer fra EU - er allerede et stort arbejde. Jeg mener derfor, at vi fortsat kan arbejde med dette område og udvikle CE-mærket. Jeg er personligt ikke imod at drøfte indførelsen af et kvalitetsmærke i fremtiden, men jeg synes, det er for tidligt at gøre det nu.
<P>
Med hensyn til databaser kommer de til at indgå i revisionen af produktsikkerhedsdirektivet. Med hensyn til bisphenol i sutteflasker, så er de ikke legetøj og derfor ikke omfattet af direktivet, men som medlemmet påpegede, er de allerede blevet trukket tilbage fra markedet.
<P>
Jeg tror, jeg har besvaret de fleste af de spørgsmål, jeg fik stillet. Tak til formanden og de medlemmer, der har stillet spørgsmål til Kommissionen.
<SPEAKER ID="713" NAME="Formanden">
Forhandlingen er afsluttet.
<P>
Skriftlige erklæringer (artikel 149)
<SPEAKER ID="714" NAME="Liam Aylward" LANGUAGE="GA">
Tusindvis af nye stykker legetøj kommer hvert år ind på det europæiske marked, og julen er en tid, hvor efterspørgslen på legetøj topper i butikkerne. Derfor er det et godt tidspunkt at drøfte dette spørgsmål.
<P>
Mange er bekymrede over de skadelige kemiske stoffer, der er blevet fundet i legetøj. Kommissionen skal behandle dette hurtigst muligt. Sikkerhedsstandarder skal baseres på pålidelige testmetoder, og der skal forskes intenst i at sikre, at der ikke findes skadelige stoffer i børns legetøj.
<P>
Selv om alt legetøj, der kommer på markedet efter den 20. juli 2011 skal overholde det nye direktiv om legetøjssikkerhed, og selv om vi i Europa har verdens strengeste lovgivning for legetøjssikkerhed, er det nødvendigt at føre tilsyn. Kommissionen skal være årvågen og styrke markedstilsynet med importen.
<P>
Enhver tilbagekaldelse af farligt legetøj bør vække bekymring, og alle sager skal undersøges øjeblikkeligt. Forbrugerne skal kunne have tillid til CE-mærket, der sikrer, at et produkt opfylder EU's standarder og er lavet af ugiftige materialer.
