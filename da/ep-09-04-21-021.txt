<CHAPTER ID="021">
En indsats for at imødegå udfordringerne ved skovrydning og skovødelæggelse med henblik på at bekæmpe klimaændringer og tab af biodiversitet - Krav til virksomheder, der markedsfører træ og træprodukter (forhandling) 
<SPEAKER ID="183" NAME="Formanden">
Næste punkt på dagsordenen er forhandling under ét om:
<P>
redegørelse fra Kommissionen - En indsats for at imødegå udfordringerne ved skovrydning og skovødelæggelse med henblik på at bekæmpe klimaændringer og tab af biodiversitet
<P>
betænkning af Lucas for Udvalget om Miljø, Folkesundhed og Fødevaresikkerhed om forslag til Europa-Parlamentets og Rådets forordning om fastsættelse af krav til virksomheder, der bringer træ og træprodukter i omsætning - C6-0373/2008 -.
<SPEAKER ID="184" NAME="Stavros Dimas">
medlem af Kommissionen. - (EL) Hr. formand! Skovrydning står for ca. 20 % af emissionen af drivhusgasser på globalt plan. Ergo har en indsats mod skovrydning ud fra et klimamæssigt synspunkt høj prioritet. Samtidig hjælper en indsats mod skovrydning med til at opnå andre vigtige målsætninger, som f.eks. udryddelse af fattigdom og modvirkning af tab af biodiversitet, som er en anden væsentlig miljøtrussel mod vores planet.
<P>
Skovrydning er nu blevet et væsentligt spørgsmål ved internationale forhandlinger om både klimaændringer og biodiversitet. For at fremme en politik, hvor man tager fat på dette spørgsmål, udsendte Kommissionen i oktober 2008 en meddelelse, som Rådet i december accepterede fuldt ud. I denne meddelelse henvises til spørgsmålet om skovrydning og forværringen af skovenes tilstand i udviklingslandene, og man foreslår bl.a., at der udvikles en finansieringsordning med det formål at give incitamenter til at bevare de eksisterende skove.
<P>
Dette forslag drøftes allerede og bliver behandlet ved de igangværende internationale forhandlinger om klimaændringer. I sin meddelelse anerkender Kommissionen også, at forskellige europæiske politikker både internt og internationalt kan have en indirekte virkning på de globale skovressourcer. Som sådan har Kommissionen givet specifikke løfter med det formål at styrke sammenhængen mellem de europæiske politikker.
<P>
De foreslåede foranstaltninger inkluderer følgende:
<P>
En konsekvensvurdering vedrørende forbruget af de importerede varer i EU, der kan bidrage til skovrydning
<P>
Fortsættelse af proceduren til fornyet gennemgang af sammenhængen i vores udviklingspolitik, som der er brug for til støtte for udviklingslande i deres bestræbelser på at nå millenniumudviklingsmålene.
<P>
Disse løfter vil også blive gennemført via Kommissionens politik vedrørende bæredygtigt forbrug og bæredygtig produktion. Formålet med denne politik er at stimulere væksten og efterspørgslen efter bæredygtig varer og tjenesteydelser, herunder træ og træbaserede produkter, som kommer fra skove, hvor der anvendes bæredygtige driftsmetoder.
<P>
Tillad mig at minde om en af de vigtigste faktorer ved skovrydning, nemlig ulovlig skovhugst. Ulovlig skovhugst er meget ofte det første trin i retning af generel udnyttelse af naturlige skove. Som følge deraf er det af grundlæggende betydning at gøre noget ved ulovlig skovhugst og forbedre skovforvaltningen generelt, hvis vi ønsker at gøre en indsats for at bekæmpe skovrydningen og forværringen af skovenes tilstand efterfølgende. Som angivet i EU's handlingsplan for 2003 om retshåndhævelse, god forvaltningspraksis og handel på skovbrugsområdet foreslog Kommissionen en række foranstaltninger for at løse problemet med ulovlig skovhugst og den dermed forbundne handel.
<P>
Grundelementet i ovenstående handlingsplan var indgåelse af frivillige partnerskabsaftaler med tømmerproducenter i tredjelande. Vi mener, de pågældende aftaler kan medvirke til, at der bliver gjort noget ved de grundlæggende årsager til ulovlig skovhugst. Samtidig har Kommissionen dog erkendt, at disse aftaler alene nok ikke er tilstrækkelige til at løse problemet, og man må derfor undersøge andre muligheder.
<P>
På baggrund af resultaterne af konsekvensvurderingen fremsatte Kommissionen sidste år et politikforslag baseret på princippet om påpasselighed ("due diligence"). I henhold til de foreslåede bestemmelser skal virksomhederne begrænse risikoen for markedsføring af ulovligt skovet træ og de dermed forbundne produkter ved at udvise påpasselighed, når de disse produkter bringes i omsætning i EU, idet de skal indhente oplysninger om de pågældende produkters oprindelse og lovlighed.
<P>
Jeg vil gerne specielt sige tak til ordføreren, fru Lucas, til skyggeordførerne og til ordføreren for udtalelsen, hr. Ford, for deres overordentlig omhyggelige arbejde. Kommissionen har gennemgået ændringsforslagene til det udkast til forordning, der er fremsat af Europa-Parlamentet, og jeg vil gerne kommentere dem kort.
<P>
Det ændringsforslag, der forbyder handel med ulovligt skovet træ og de dertil knyttede produkter, er særdeles vigtigt. Dette forbud var indeholdt i de valgmuligheder, Kommissionen gennemgik, da den udarbejdede sit forslag. Selv om denne tilgang ved første øjekast er ganske tiltalende, frembyder den dog væsentlige praktiske og politiske vanskeligheder. Det er netop grunden til, vi indførte et forslag baseret på princippet om påpasselighed. Med dette forslag vil man opnå den bedst mulige balance mellem en effektiv tilgang til ulovlig praksis, muligheden for at anvende disse foranstaltninger uden at besvære virksomhederne unødigt og endelig deres forenelighed med bestemmelserne i Verdenshandelsorganisationen.
<P>
De ændringsforslag, hvor alle typer virksomheder pålægges at udøve påpasselighed på alle trin i forsyningskæden, synes ikke at følge proportionalitetsprincippet. Hvis træets lovlighed kontrolleres, når det første gang markedsføres, er det vel ikke nødvendigt, at det fortsat skal kontrolleres på alle efterfølgende trin i forsyningskæden.
<P>
Jeg vil også gerne kommentere Parlamentets ændringsforslag, hvor man foreslår en bredere definition af "lovligt træ". Denne definition er helt central i forslaget og vil så afgjort være en sag, der vil blive drøftet med Rådet. Kommissionen vil omhyggeligt gennemgå konsekvenserne af at vedtage en sådan bredere definition.
<P>
Med hensyn til ændringsforslagene om anerkendelse af overvågnings- og kontrolmyndigheder mener vi, at vores oprindelige forslag - ved at gøre medlemsstaterne ansvarlige for anerkendelse af disse myndigheder - er mere i overensstemmelse med subsidiaritetsprincippet.
<P>
Årsagerne til, hvorfor det blev foreslået at etablere en rådgivende gruppe, er helt og aldeles forståelige. Kommissionen har, som det desuden blev bemærket i begrundelsen, altid været rede til at rådføre sig med involverede interesseparter. Selv om Kommissionen har initiativretten til at etablere sådanne rådgivende grupper, er det dog ikke nødvendigt at medtage en sådan bestemmelse i lovgivningen.
<P>
Endelig forstår vi også godt, hvorfor man har foreslået at standardisere anvendelsen af loven i medlemsstaterne. For vores del mener vi dog, at de pågældende ændringsforslag af princip skal være i overensstemmelse med subsidiaritetsprincippet.
<P>
Det var så de sidste ord i min redegørelse, og jeg ser med interesse frem til at følge forhandlingen.
<SPEAKER ID="185" NAME="Caroline Lucas" LANGUAGE="EN">
Hr. formand! Jeg vil gerne indledningsvis sige, at jeg er meget lettet over, at der langt om længe er blevet forelagt et lovgivningsforslag til løsning af problemet med ulovlig skovhugst. Parlamentet har ventet på dette forslag i meget lang tid, og jeg takker varmt mine kolleger for deres vedvarende indsats for at sikre forelæggelsen af dette forslag. Jeg vil også gerne takke mine kolleger for deres enestående samarbejde, der har betydet, at vi kan stemme om dette forslag i morgen. Skyggeordførerne og personalet har virkelig sat himmel og jord i bevægelse, således at vi kunne afslutte Parlamentets førstebehandling hurtigst muligt og nå til enighed ved førstebehandlingen og således undgå yderligere forsinkelser.
<P>
Desværre er dette blevet forpurret på grund af Rådets pinlige langsommelighed. Det ser således ud til, at vi er nødt til at stille os tilfreds med at afslutte dette arbejde i efteråret, når Rådet er nået til politisk enighed i juni, og det er meget skuffende, både for mig og for mange kolleger, der har gjort en stor indsats. Hvis Rådet havde været til stede her til aften, ville jeg have anmodet Rådet om at forsikre os om, at der vil blive sat alt ind på at nå frem til en fælles holdning inden sommerferien, idet dette spørgsmål er utrolig presserende.
<P>
Ulovlig skovhugst er et meget alvorligt problem, som EU har talt imod i mange år, samtidig med at EU fortsat udgør et af de største markeder i verden for ulovligt fældet træ og træprodukter. Det anslås, at mellem 20 % og 40 % af den globale produktion af industrielt træ kommer fra ulovlige kilder, og op til 20 % importeres til EU. Det presser priserne på træ ned, gør indhug i naturens ressourcer og i skatteindtægter og øger fattigdommen blandt skovafhængige folk. Indvirkningen på længere sigt er endnu mere alvorlig, idet afskovning, der primært kan tilskrives ulovlig skovhugst, tegner sig for næsten en femtedel af de samlede drivhusgasemissioner, som kommissær Dimas påpegede.
<P>
I lyset af den forestående klimakonference i København er det mere vigtigt end nogensinde, at EU griber troværdigt ind over for ulovlig skovhugst. Troværdige tiltag forudsætter imidlertid effektiv, bindende lovgivning. De frivillige partnerskabsaftaler inden for rammerne af FLEGT-handlingsplanen fra 2003 har potentialet til at være drivkraft bag positive forandringer, men indtil nu er der kun blevet undertegnet én enkelt aftale, og så længe de ikke dækker universelt, er risikoen for omgåelse og hvidvaskning stor.
<P>
Den gode nyhed er, at vi endelig har EU-lovgivning. Den dårlige nyhed er, at Kommissionens forslag er foruroligende svagt, og at det skal forbedres betydeligt, hvis det skal være meningsfuldt og effektivt.
<P>
På trods af kommissær Dimas' fine ord om betydningen af at løse problemerne med ulovlig skovhugst er Kommissionens forslag i sin nuværende form ganske enkelt utilstrækkeligt. Det anføres i forslagets begrundelse, at ulovlig skovhugst grundlæggende skyldes "utilstrækkelige regler, der ikke kan forhindre handel med ulovligt fældet træ", men jeg er bange for, at Kommissionens forslag ikke vil ændre på dette forhold. Kommissionens nuværende forslag vil ganske enkelt ikke kunne opfylde målsætningen om at sikre, at EU ikke længere udgør et marked for ulovligt fældet træ.
<P>
Den mest åbenlyse, gabende svaghed ved forslaget er, at det rent faktisk ikke forbyder import og salg af ulovligt fældet træ, hvor mærkeligt det end lyder. Der stilles blot krav om, at operatørerne på et givent punkt i forsyningskæden anvender en påpasselighedsordning, og alle andre aktører pålægges ikke noget ansvar for lovligheden af det træ og de træprodukter, de handler med.
<P>
Det er i komplet modstrid med den reviderede amerikanske Lacey Act, der blev vedtaget i maj 2008, og som indfører et sådant udtrykkeligt forbud mod import og salg af ulovligt fældet træ, og der er absolut ikke nogen god grund til, at EU ikke kan gøre det efter. Selv om jeg i min betænkning fastholder Kommissionens forslag om, der kun bør stilles krav til operatører, der bringer træ og træprodukter i omsætning i EU for første gang, om at anvende en komplet påpasselighedsordning - idet de helt klart har den største indflydelse - understreges det klart, at alle aktører i markedet er medansvarlige for at sikre, at der kun handles med lovligt fældet træ, og at det kan udgøre en overtrædelse af lovgivningen, hvis de ikke påtager sig dette ansvar.
<P>
Jeg vil gerne sige til kommissær Dimas, at jeg virkelig mener, at vores forslag understøtter påpasselighedsordningen. De gør den mere effektiv, de gør den operationel, og der er overhovedet ingen problemer med WTO-regler. Hvis USA kan gøre det, bør vi også gøre det, og det er baggrunden for Parlamentets ændringsforslag til dette forslag.
<SPEAKER ID="186" NAME="Péter Olajos" LANGUAGE="HU">
Hr. formand! På vegne af Gruppen for Det Europæiske Folkeparti (Kristelige Demokrater) og De Europæiske Demokrater vil jeg gerne understrege, at vi tillægger Kommissionens redegørelse og Lucas-betænkningen samme betydning. Vi har efter vores opfattelse i høj grad brug for begge disse for at standse afskovning, skovnedbrydning og tab af biodiversitet. I øjeblikket forsvinder næsten 13 mio. ha skov, et område på størrelse med Grækenland, hvert år. Afskovning er desuden ansvarlig for omkring 20 % af de globale drivhusgasemissioner, hvilket er mere end EU's samlede drivhusgasemissioner. Afskovning er ansvarlig for den væsentlige forringelse af biodiversiteten og for udryddelsen af visse arter for ikke at nævne forringelsen af jordens økosystem. Der er således ingen tvivl om, at vi er nødt til at gribe ind nu. EU skal derfor påtage sig en ledende rolle i formuleringen af et globalt politisk svar.
<P>
Hvis vi ser bort fra de tropiske skove, mener jeg, at det er særlig vigtigt at standse afskovningen i Central- og Østeuropa og at fastlægge en række strenge bæredygtighedskriterier for træ og træprodukter. Der skal fastlægges en grøn offentlig indkøbspolitik og bæredygtighedskriterier for træ og andre former for biomasse, der anvendes til produktion af vedvarende energi. En del af indtægterne fra bortauktionering i forbindelse med reduktion af kuldioxidemissionerne skal øremærkes til standsning af afskovning. Jeg glæder mig over forslagene i Lucas-betænkningen om øget kontrol og indførelse af et effektivt sanktionssystem. Endelig mener jeg, at det navnlig er vigtigt at oprette overvågningsorganer og pålægge økonomiske sanktioner, der behørigt afspejler graden af den miljømæssige skade.
<SPEAKER ID="187" NAME="Riitta Myller" LANGUAGE="FI">
Hr. formand! Betænkningen om forbud mod ulovlig skovhugst, der blev vedtaget af et stort flertal i Udvalget om Miljø, Folkesundhed og Fødevaresikkerhed, er afbalanceret. Selv om den er tilstrækkelig ambitiøs med hensyn til forbud mod ulovlig skovhugst og import og handel med ulovlige produkter heraf, indebærer den ikke yderligere bureaukrati for de operatører, der udviser en uangribelig adfærd.
<P>
Det er af afgørende betydning at kontrollere ulovlig skovhugst, som er skyld i en betydelig del af den globale afskovning, der er ansvarlig for omkring 20 % af de globale drivhusgasemissioner og en væsentlig årsag til forringelsen af biodiversiteten, som det blev sagt tidligere. Ud over miljøproblemer forringer ulovlig skovhugst lovlige operatørers konkurrenceevne i skovbrugssektoren, og en række lande mister meget store indtægter.
<P>
Jeg vil gerne udtrykke min oprigtige tak til ordføreren, fru Lucas, for hendes arbejde, der betyder, at vi kan stemme om et godt grundlæggende forslag i morgen.
<SPEAKER ID="188" NAME="Magor Imre Csibi" LANGUAGE="EN">
Hr. formand! Henset til den tid, der er afsat til denne forhandling, kunne man sige, at Parlamentet ikke tillægger redningen af skove stor betydning. Kommissionens vage tilgang til løsningen af problemet med ulovlig skovhugst er skuffende, men jeg blev mest skuffet over, at det endnu engang fremføres, at vi ikke bør straffe EU-operatører, som handler i god tro, for at løse et eksternt problem.
<P>
Problemet løses bl.a. også ved at sætte fokus på problemet, og det er på høje tid, at vi anerkender, at nogle europæiske regioner - som min - også står over for en voldsom afskovning. Formålet med lovgivningen om ulovlig skovhugst er ikke at hindre handel, men snarere at sikre en mere effektiv kontrol med handelen. Det er rigtigt, at det ikke fremgik helt klart af Kommissionens forslag, hvorledes systemet skal fungere i praksis.
<P>
Det glæder mig, at Europa-Parlamentet har styrket og præciseret forslaget ved at omfatte alle træprodukter og stille krav til alle operatører om at udvise fornøden omhu gennem fastsættelse af et nyt grundlag for økonomiske sanktioner og klare kriterier for et troværdigt og uafhængigt overvågningssystem. Udfordringen er nu at få dette system vedtaget og gennemført hurtigst muligt. Vi skal give forbrugerne garanti for, at de ikke bidrager til nedbrydningen af miljøet ved at købe ulovligt fældet træ eller træprodukter heraf ved en fejltagelse.
<SPEAKER ID="189" NAME="Stavros Dimas" LANGUAGE="EN">
Hr. formand! Jeg vil gerne takke alle talerne under forhandlingen i aften for deres konstruktive bidrag. Det er vigtigt at understrege, at det er kompliceret at standse den globale afskovning og skovnedbrydning. Det forudsætter politisk vilje og foranstaltninger på efterspørgselssiden.
<P>
Vi bør huske, at mønstrene for rydningen af de tropiske skove skyldes en række forskellige interagerende faktorer, der indvirker forskelligt forskellige steder. Skovdække berøres ikke kun af skovpolitikker, men også af andre politikker som f.eks. skattepolitik og ejendomsstruktur og -rettigheder.
<P>
I EU ved vi godt, at vi, samtidig med at vi bestræber os på at sikre konsekvente politikker, skal støtte landenes bestræbelser på at styrke nationale og lokale institutioner og gøre fremskridt hen imod en effektiv forvaltning og brug af skovressourcer. Jeg vil gerne på ny takke fru Lucas, hr. Ford og skyggeordførerne for deres fremragende indsats. Det glæder mig, at Parlamentet støtter Kommissionens tilgang, og at det ønsker at styrke denne yderligere gennem en række ændringsforslag.
<P>
Jeg kan forsikre Dem om, at jeg er helt enig i Parlamentets målsætning om at indføre en ambitiøs forordning til løsning af problemet med ulovlig skovhugst og den hertil knyttede handel. Jeg vil også gerne forsikre Dem om, at Kommissionen nøje vil overveje ændringsforslagene til forslaget til forordning.
<P>
Jeg vil gerne afslutningsvis kommentere to af de spørgsmål, der er blevet rejst i aften. For det første vil jeg gerne kommentere princippet om påpasselighed. Der er ikke blot tale om et lovlighedscertifikat. Princippet om påpasselighed indebærer en retlig forpligtelse til at udøve en proaktiv adfærd og søge rimelig sikkerhed for lovligheden, og der skal i denne forbindelse træffes omfattende foranstaltninger, som kan påvise lovligheden med rimelig sikkerhed.
<P>
I nogle tilfælde vil et lovlighedscertifikat kun være udgangspunktet, den første foranstaltning i påpasselighedsproceduren. Hvis risikovurderingen har vist, at der er en høj risiko for administrativ korruption i oprindelseslandet, eller i lande, hvor håndhævelsen af nationale love er svag, skal der yderligere garantier til for at underbygge lovlighedscertifikatet.
<P>
Det andet spørgsmål, som jeg gerne vil ind på, er forslaget om at udvide forordningens anvendelsesområde til at omfatte operatører ned gennem forsyningskæden. I henhold til principperne om bedre lovgivning og reduktion af administrative byrder forekommer det overdrevent at stille krav til distributører og detailhandlere om at anmode de forpligtede operatører om dokumentation for påpasselighed. Hvis træ bliver genstand for forespørgsler om påpasselighed, første gang det bringes i omsætning, hvorfor skal operatører ned gennem forsyningskæden så pålægges unødvendige byrder?
<P>
Sammenfattende kan Kommissionen støtte 37 af de 75 ændringsforslag fuldt ud, delvis eller i princippet. Jeg vil give Parlamentets sekretariat en detaljeret liste over Kommissionens holdning til ændringsforslagene.
<SPEAKER ID="190" NAME="Caroline Lucas" LANGUAGE="EN">
Hr. formand! Jeg vil gerne takke mine kolleger og kommissær Dimas for deres bemærkninger.
<P>
Jeg vil gerne understrege et vigtigt punkt, nemlig at vi har været meget opmærksom på ikke at genopfinde den dybe tallerken i vores ændringsforslag. Under møder med en lang række repræsentanter for erhvervslivet og andre aktører har jeg erfaret, at mange lande og tillige mange virksomheder allerede har indført fremragende ordninger, som ville opfylde de fleste - hvis ikke alle - de krav, der stilles i forbindelse med påpasselighedsordningen.
<P>
Det er således sund fornuft, at alt det arbejde, der er blevet lagt i etableringen af disse ordninger, ikke går til spilde, og at vi ikke skaber unødvendige yderligere administrative byrder, og det er overhovedet ikke vores hensigt.
<P>
Vi har derfor været meget forsigtige og har fulgt gode råd om at inkludere formuleringer, der sikrer, at gode eksisterende ordninger opfylder kravene i forordningen, således at det ikke er nødvendigt at etablere helt nye strukturer.
<P>
Vi har således taget budskabet om, at vi ikke bør træffe uforholdsmæssige foranstaltninger, og at vi ikke bør pålægge de forskellige aktører i handelssystemet for store byrder, meget alvorligt, og det er netop formålet med vores betænkning, nemlig at sikre, at alle aktører i handelssystemet har et ansvar, og at vi ikke pålægger de aktører, der bringer produkterne i omsætning for første gang, hele ansvaret. Det forekommer urimeligt. Jeg mener, at det er langt mere fornuftigt, at alle har en rolle at spille.
<P>
Jeg vil også gerne tilføje, at mange elementer i vores forslag rent faktisk støttes af virksomhederne. Det er temmelig ironisk, at virksomhederne på mange måder tilsyneladende er langt mere ambitiøse på dette område end Kommissionen.
<P>
Virksomhederne har fortalt mig, at de ikke blot glæder sig meget over, at Miljøudvalgets betænkning har skabt langt større klarhed omkring forventningerne til industrien, men også netop over denne mere retfærdige og effektive ansvarsfordeling mellem de forskellige operatører i forsyningskæden, som jeg netop har beskrevet.
<P>
Med hensyn til europæiske operatører vil jeg gerne sige meget klart, at forordningen som ændret af os kun vil være til fordel for ansvarlige europæiske operatører, eftersom langt de fleste allerede opfylder de fleste krav, og forordningen vil sikre, at de ikke underbydes af andre, mindre samvittighedsfulde operatører.
<P>
Vi gør det således helt klart, at der ikke er noget i denne betænkning, der gør livet vanskeligt for europæiske operatører. Vi har også foreslået en række særlige foranstaltninger for mindre operatører, og vi har således taget risikoen for at træffe urimelige foranstaltninger meget alvorligt. Jeg mener, at vi har anvendt en meget fornuftig tilgang i den betænkning, som vi har forelagt.
<P>
Jeg har på ny lyttet til kommissærens bemærkninger til Miljøudvalgets betænkning, og jeg er bange for, at jeg stadig mener, at det aktuelle forslag fra Kommissionen er skuffende og svagt, og at det ganske enkelt ikke vil opfylde sin målsætning. Jeg kan ikke se, hvordan man kan indføre lovgivning, der har til formål at forhindre salg af ulovligt fældet træ, men hvor et sådant salg ikke udgør en lovovertrædelse. Hele ordlyden i Kommissionens forslag er meget fragmentarisk, og forslaget er meget forsigtigt.
<P>
Jeg tror, at de fleste europæiske forbrugere ville blive virkelig chokerede, hvis det gik op for dem, at EU ikke allerede har indført lovgivning til bekæmpelse af ulovlig skovhugst, og jeg tror, at alle dem, der som svar på Kommissionens egen høring konkluderede, at dette problem kun kunne løses behørigt gennem lovgivning, ikke vil mene, at Kommissionens specifikke forslag - påpasselighedsordningen alene - er tilstrækkeligt til at løse de problemer, som vi står over for.
<P>
Jeg vil afslutte mine bemærkninger i aften med at lægge pres på Rådet - måske med Deres venskabelige mellemkomst, hr. kommissær! - for at få Rådet til at fremskynde arbejdet, da vi virkelig ønsker at sikre, at Rådet når frem til en fælles holdning inden sommerferien, således at vi kan gå hurtigt videre med dette spørgsmål i efteråret.
<P>
Som jeg nævnte før, havde vi virkelig håbet, at der ville blive skabt enighed ved førstebehandlingen. Parlamentet gjorde sit yderste for at sikre dette. Det er helt ærligt dybt skuffende, at Rådet ikke har udvist samme omhu og handlet lige så hurtigt, men jeg håber, at jeg endnu engang kan bede Dem om at gøre Deres yderste for at sikre, at Rådet handler hurtigt i denne sag.
<SPEAKER ID="191" NAME="Formanden">
Forhandlingen under ét er afsluttet.
<P>
Jeg har modtaget et beslutningsforslag fra Udvalget om Miljø, Folkesundhed og Fødevaresikkerhed, jf. artikel 103, stk. 2.
<P>
Afstemningen om dette beslutningsforslag finder sted torsdag den 23. april 2009.
<P>
Afstemningen om Lucas-betænkningen finder sted onsdag den 22. april 2009.
<P>
Skriftlige erklæringer (artikel 142)
<SPEAKER ID="192" NAME="Véronique Mathieu  " LANGUAGE="FR">
Bekæmpelse af handel med ulovligt fældet træ skal helt klart være en prioritet i lyset af dens konsekvenser for økosystemer og den uretfærdige konkurrence, som den udgør for "lovlige" operatører i den skovbrugsbaserede sektor.
<P>
Hvis vi stiller urimelige krav - navnlig med hensyn til sporbarhed - til operatører, der markedsfører træ, vil vores virksomheder imidlertid blive mindre konkurrencedygtige, og den ulovlige skovhugst vil ikke blive begrænset, idet den vil blive omdirigeret til andre markeder. Det ville være urealistisk at tro, at en meget bindende europæisk lovgivning i sig selv ville løse korruptionsproblemer eller problemer relateret til statsunderskud, der ofte eksisterer i lande, der praktiserer denne ulovlige aktivitet.
<P>
Jeg mener ligeledes, at vi i denne betænkning er for kritiske over for Kommissionens oprindelige forslag, der er acceptabelt for operatørerne. Jeg mener således ikke, at det er hensigtsmæssigt at sætte spørgsmålstegn ved de certificeringssystemer, der anvendes af virksomheder, at udelukke erhvervsorganisationer og overvågningsorganer, der finansieres af operatører i sektoren, eller at omgå den nationale myndighed, der udpeger overvågningsorganerne. Jeg mener, at aktørerne i sektoren fortsat skal være kernen i systemet, og at de ikke bør påtvinges overdrevent byrdefulde administrative foranstaltninger.
