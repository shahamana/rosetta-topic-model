<CHAPTER ID="021">
Standardisering af elektriske køretøjer (forhandling) 
<SPEAKER ID="517" NAME="Formanden">
Næste punkt på dagsordenen er Rådets og Kommissionens udtalelser om elbiler.
<SPEAKER ID="518" NAME="Diego López Garrido" LANGUAGE="ES">
Hr. formand, mine damer og herrer! Kommissær Tajani, næstformand i Kommissionen, vil vide, at den europæiske industri som helhed har været hårdt ramt af den globale økonomiske og finansielle krise, og i dette yderst vanskelige klima for alle økonomiske sektorer og også for industrien, mener vi, at Europas vigtigste prioritet må være at genoprette vækst og beskæftigelse.
<P>
I dag har vi hørt de gode nyheder i Kommissionens prognoser for den genopretning, der finder sted i hele EU. Selv om genopretningen er lille, er det, når alt kommer til alt, en genopretning, og den må navnlig betyde industriel aktivitet.
<P>
Vi mener, at industrien - og her er jeg sikker på, at næstformanden i Kommissionen er enig med mig, for vi talte for nylig om dette spørgsmål, og han er enig med os - er og skal være en uerstattelig drivkraft bag vækst og genopretning af den europæiske økonomi. Vi må derfor bakke den europæiske industri op.
<P>
Den europæiske industri - og jeg gentager dette - kan spille en rolle som drivkraft i økonomien, og for at dette kan ske, må vi først og fremmest beskytte vores industrielle struktur mod det vanskelige økonomiske klima, vi oplever, og dernæst må vi forbedre den europæiske industris konkurrenceevne. Med andre ord skal den europæiske industri vende tilbage til førerskab og konkurrenceevne på det globale marked. Den skal bakke op om innovation og udvikling af nye teknologier. I denne som i mange andre henseender er det vigtigt, at reaktionen på disse udfordringer har et europæisk perspektiv og et europæisk fokus.
<P>
Inden for den industrielle sektor må vi lægge særlig vægt på de sektorer, der har størst mulighed for at påvirke udviklingen og størst vækstpotentiale. En af disse er uden tvivl bilsektoren med dens store kapacitet for overførsel af teknologi til andre områder, dens betydning for beskæftigelsen, dens eksportkapacitet og dens vækstpotentiale. Det er derfor vigtigt, at vi fokuserer på bilsektoren, som ifølge Kommissionens egne tal er en sektor, der i Europa beskæftiger 12 mio. mennesker direkte eller indirekte og er den største private investor i forskning, udvikling og innovation, som investerer 20 mia. EUR om året.
<P>
I den europæiske bilpark, der kan tælle 270 mio. biler i 2030, er der en biltype, der må blive et centralt element i realiseringen af de mål, jeg nævnte før. Vi taler om elbiler, som er et fremragende eksempel på de innovative strategier, der må overvejes inden for denne sektor.
<P>
Det spanske formandskab har derfor medtaget udvikling af elbiler som en prioritet på dets dagsorden som den foretrukne alternative transportform for at nedbringe vores afhængighed af fossile brændstoffer på basis af olie inden for transportsektoren og dermed tage et klart og beslutsomt skridt i retning af et energieffektivt og bæredygtigt transportsystem i miljømæssig henseende. Med henblik herpå mener Rådet, at vi har brug for en global strategi til udvikling af teknologier, herunder i dette tilfælde elteknologi.
<P>
Rådet fremmer derfor debatten om mulige foranstaltninger, der kan vedtages for at fremme den europæiske industris produktion af elbiler, så den 8.-9. februar satte vi debatten på dagsordenen for Rådets (konkurrenceevne) uformelle møde i San Sebastián. Det var en virkelig intens debat, hvori tre centrale arbejdsområder blev påvist. For det første fremme af et førende europæisk marked inden for produktion af elbiler og batterier hertil, for det andet støtte til indførelse og accept af elbiler som en transportform på lige fod med konventionelle biler, idet de bringes på samme niveau eller forsøges bragt på samme niveau i fremtiden, da de i øjeblikket ikke befinder sig på samme niveau, og det vil tage nogen tid, før de kommer til det, og for det tredje skabelse af betingelserne for et indre marked for elbiler.
<P>
Det blev derfor aftalt, at Kommissionen skulle opfordres til at udarbejde en handlingsplan. Som svar herpå har Kommissionen - som kommissær Tajani vil nævne senere - offentliggjort sin europæiske strategi for rene og energieffektive køretøjer, en meddelelse af 27. april, hvori der tales om elteknologier, andre alternative teknologier på dette område og andre spørgsmål. Vi ser gerne, at man når frem til nogle konklusioner på Rådets (konkurrenceevne) møde i maj om Kommissionens meddelelse af 27. april, og det er vores hensigt.
<P>
Kort sagt mener vi, at vi må forfølge målene for denne strategi, og inden for den målene i handlingsplanen 2010-2012, så de brede aktionsområder omsættes til 15 specifikke foranstaltninger, som også blev foreslået af Kommissionen for at lægge grunden for indførelse af elbiler.
<SPEAKER ID="519" NAME="Antonio Tajani" LANGUAGE="IT">
Hr. formand, hr. López Garrido! Som det spanske formandskab netop har sagt, vedtog Kommissionen i sidste uge en meddelelse om rene og energieffektive køretøjer, og jeg havde den fornøjelse at fremlægge denne tekst som et prioriteret spørgsmål for medlemmerne af Udvalget om Industri, Forskning og Energi under min høring sidste onsdag.
<P>
Meddelelsen er delt op i to hovedsøjler. En første del om forbedring af traditionelle forbrændingsmotorer og en anden del vedrørende udarbejdelse af en køreplan for fremme og lettelse af en omfattende anvendelse af avancerede teknologier i relation til køretøjer med ultralav CO2-emission, brintkøretøjer, biobrændstofkøretøjer, hybridbiler og 100 % elbiler. Elbiler er netop emnet for aftenens forhandling og for den beslutning, som Parlamentet skal stemme om i morgen.
<P>
Enhver, der har været opmærksom på udviklingen inden for bilindustrien vil være enig med mig i, at der er opnået en hidtil uset konsensus om elbiler. Afgørende øjeblikke har været Rådets møde i San Sebastián under det spanske formandskab, meddelelserne af nationale programmer for elektrisk mobilitet og biludstillinger ikke blot i Europa, men også i Detroit og Beijing.
<P>
Vi ved nu, at de europæiske bilfabrikanter vil lancere de første fuldt elektriske biler og genopladelige hybridbiler på markedet i 2011, samtidig med at de fortsætter med at fremstille up-to-date, meget energieffektive traditionelle køretøjer. Endnu vigtigere er den omstændighed, at disse rene biler ikke blot er genstand for nysgerrighed i forhandlernes udstillingslokaler, men de afventes også ivrigt af de europæiske forbrugere, som klart har tilkendegivet deres præference for mindre og mere miljøvenlige biler.
<P>
Jeg vil gerne kort over for Parlamentet redegøre for Kommissionens strategi. Strategien omfatter over 40 konkrete foranstaltninger, og jeg vil gerne benytte lejligheden til at illustrere de tre foranstaltninger, som de berørte parter har udpeget som de vigtigste prioriteter, Kommissionen skal tage op, nemlig standardisering, finansielle incitamenter og forskning.
<P>
Standardisering af elbiler er af afgørende vigtighed for at sikre, at de europæiske borgere kan genoplade deres biler, når de krydser grænserne. Såkaldt interoperabilitet er et væsentligt krav, hvis forbrugerne helhjertet skal tage den nye teknologi til sig, og hvis elbilernes succes på massemarkedet skal garanteres.
<P>
Derfor forudses det i meddelelsen, at Kommissionen vil samarbejde med de europæiske standardiseringsorganer på grundlag af den konsoliderede standardiseringsproces om indførelse af en enkelt løsning for interoperabilitet, for at tage sikkerhedsrisiciene op og overveje et intelligent opladningssystem for elbilopladere. Denne standard skal omfatte de eksisterende tekniske løsninger og naturligvis garantere sikkerhed og en overkommelig pris for forbrugerne.
<P>
Jeg er overbevist om, at vi må udnytte det aktuelle momentum til at vælge en ægte fælles europæisk løsning baseret på vores principper for det indre marked. Hvis vi lader denne mulighed slippe os af hænde, kan vi stå tilbage med et fragmenteret marked i mange år. Dette ville ikke blot være negativt for forbrugerne og de europæiske virksomheder, det ville også være uklogt i lyset af de talrige konkurrerende internationale initiativer.
<P>
Hvad angår derimod de finansielle incitamenter, så har forskellige medlemsstater allerede indført dem. I nogle tilfælde vedrører incitamenterne udtrykkeligt elbiler, mens de i andre tilfælde er knyttet sammen med lave CO2-emissioner. Kommissionen agter naturligvis ikke at tvinge medlemsstaterne til at tilbyde incitamenter, men den ønsker at koordinere udvekslingen af information og at foreslå en række retningslinjer herfor for netop at forhindre en fragmentering af markedet.
<P>
Det tredje element er forskning. Kommissionen vil stræbe efter at sikre, at den europæiske forskning når målet om en ren og meget energieffektiv transport. Den vil støtte forskning inden for alle disse teknologiske sektorer, samtidig med at den strømliner og forenkler procedurerne for at opnå EU-støtte.
<P>
Jeg vil slutte med at understrege den betydning, som denne strategi vil få. Det går langt videre end bilindustrien. Jeg er enig i det spanske formandskabs synspunkt. Vi er her for at undersøge en strategi, nemlig den, der er indeholdt i dokumentet Europa 2020 foreslået af Kommissionen og godkendt af Rådet, som gør industri- og erhvervspolitikken til et centralt element i strategien for overvindelse af krisen og skabelse af velstand og fremme af udvikling i vores samfund i de kommende år. De foranstaltninger, der er truffet på bilindustriens vegne for at sikre, at den afgjort kan innovere, men at den også kan konkurrere på det internationale marked, udgør en del af denne strategi til beskyttelse af industrien, men også af alle de små og mellemstore virksomheder, der er knyttet til de vigtigste europæiske industrier, og som rent faktisk repræsenterer en af søjlerne i de vigtigste industrier.
<P>
Jeg mener derfor, at det arbejde, vi udfører for at åbne op for fremtidige perspektiver for bilindustrien, er et prisværdigt initiativ, og jeg var glad for at høre det spanske formandskab hilse Kommissionens meddelelse velkommen. Kommissionen ønsker sammen med Parlamentet og Rådet at undersøge en strategi, der vil gøre det muligt for vores europæiske industri, vores europæiske iværksættersystem at udvikle sig, for som det fremgår af Lissabontraktaten, og som vi alle er overbeviste om, er et stærkt marked det bedste redskab til at skabe en sund socialpolitik.
<P>
Uden erhvervslivet og uden industrien kan vi ikke beskytte job eller beskytte vores medborgeres ret til arbejde.
<SPEAKER ID="520" NAME="Pilar del Castillo Vera" LANGUAGE="ES">
Hr. formand, hr. kommissær, hr. López Garrido! Dette er en forhandling om et emne, som der generelt hersker stor enighed om, så det er ikke en af de forhandlinger, hvor der er radikalt forskellige holdninger, men holdningerne er snarere forskellige i detaljen. Vi hørte dette i hr. López Garridos tale og i kommissærens tale, og det afspejles i den beslutning, der vil blive stemt om i morgen i Parlamentet med alle de politiske gruppers støtte.
<P>
Når dette er sagt, er der en række problemer, der skal løses, før elbiler kan blive fuldt effektive, og vores opgave nu er at fokusere på at finde en løsning på disse problemer snarest muligt, så elbiler også kan blive en del af hele projektet med et mere bæredygtigt og effektivt energiforbrug.
<P>
I denne henseende vil jeg gerne understrege et af de spørgsmål, der er blevet nævnt, og som også indgår i beslutningen, og det er spørgsmålet om forskning. Der er fortsat en række grundlæggende problemer knyttet til batteriernes effektivitet og genopladning samt problemer med standardisering, interoperabilitet og så videre, og der er lang vej igen, før de er løst.
<P>
For at disse problemer kan blive løst snarest muligt, mener jeg, at det er vigtigt, som i så mange andre aspekter i tilknytning til energi og andre spørgsmål, at indsatsen fokuseres på forskning. Dette kræver en enorm indsats i økonomisk henseende både fra de europæiske og de nationale institutioners side.
<SPEAKER ID="521" NAME="Teresa Riera Madurell" LANGUAGE="ES">
Hr. formand! For det første vil jeg gerne lykønske det spanske formandskab på min gruppes vegne med, at det med rette har medtaget elbiler blandt dets prioriteter, og også Kommissionen og kommissær Tajani for at have taget udfordringen op.
<P>
Grunden hertil er, at evnen til at komme hurtigt ind i sektoren med standardiserede produkter af høj kvalitet vil være bestemmende for, hvem der vil blive de fremtidige ledere på et meget konkurrencepræget marked.
<P>
Vi er enige med kommissær Tajani i, at det er vigtigt, at infrastrukturerne og opladningsmetoderne standardiseres, for at elbilerne kan blive en succes. Men hvordan agter kommissæren at fremskynde denne standardisering for at forhindre dette spørgsmål i at forsinke indførelsen af elbiler i EU? Vi er enige i, at det er vigtigt at støtte forskning og udvikling for at nedbringe omkostningerne og forbedre effektiviteten, da vi allerede i væsentlig grad er afhængige af ekstern teknologi. Vi vil også gerne vide, hvilke foranstaltninger, der vil blive truffet på europæisk plan for at fremme forskning, navnlig i batterier.
<P>
Jeg vil slutte med et spørgsmål til kommissær Tajani. Kommissionen henviser generelt til køretøjer med miljøvenlig fremdriftsteknologi. Elektrisk fremdriftsteknologi er imidlertid den mest udviklede. Fabrikanterne har også en lang række modeller, og de begynder snart at markedsføre dem. Mener kommissæren ikke, at elbiler kan indføres i Europa meget tidligere end andre former for miljøvenlige fremdriftsteknologier? Mener kommissæren ikke, at det er realistisk at tro, at elbiler vil være vidt udbredte i Europa i 2015-2020?
<SPEAKER ID="522" NAME="Jorgo Chatzimarkakis" LANGUAGE="DE">
Hr. formand! Jeg vil gerne takke kommissæren for hans udtalelse. Jeg er meget glad for det spanske formandskabs initiativ - og dette er, så vidt jeg kan se, en meget spansk event - til at vedtage en række forslag og bane vejen på dette område.
<P>
Elttrafik bør spille en nøglerolle i fremtiden. Som vi alle ved, er vi dog stadig langt fra at have nået en omfattende eltrafik. Derfor bør vi heller ikke begå den fejltagelse at lade en elbilhype opstå, da vi ikke er i stand til at opfylde dens påstande i politisk henseende. Derfor bør vi ikke opgive vores fokus på forbedring af konventionelle fremdriftsmetoder, da råolie sandsynligvis fortsat vil drive vores trafik i lang tid endnu.
<P>
Følgende punkter er dog afgørende.
<P>
For det første har kommissæren og andre talere sagt, at vi har behov for en europæisk strategi for udvikling af standarder. USA og Kina arbejder sammen om ladningskoblede anordninger. Vi må ikke sakke agterud i denne henseende. Vi burde føre an og burde ikke tillade europæisk selvoptagethed at vinde fodfæste. Er franskmændene hurtigere eller tyskerne eller spanierne? Vi bør alle trække på samme hammel, og Kommissionen bør helt klart gå i front her. Vi må udvikle omkostningseffektive, højtydende batterier.
<P>
For det andet må vi udvide vores netværksinfrastruktur til at omfatte alle områder. For os betyder det, at vi må fokusere på vores støttemuligheder hertil på en mere målrettet måde på samhørighedsområdet, i regioner og også i udviklingen af landdistrikter. Borgerne skal kunne anvende eltrafik på tværs af grænserne, ellers vil de ikke anvende denne form for transport.
<P>
For det tredje må vi også indregne elbilerne i vores beregninger af CO2-emissionerne. Bilfabrikanter, der i øjeblikket foretager beregningerne for vores bilpark, kan endnu ikke medtage elbiler. Vi må kunne tage disse med i beregningerne i fremtiden.
<P>
For det fjerde må vi indrømme afgiftslettelser på elbiler i hele Europa. Dette gælder navnlig batterierne, som stadig er den dyreste del. Vi må gennemføre forskning i denne henseende, men vi må også harmonisere vores afgifter.
<SPEAKER ID="523" NAME="Michael Cramer" LANGUAGE="DE">
Hr. formand, mine damer og herrer! Trafikken i Europa tegner sig for omkring 30 % af CO2-emissionerne, og heraf tegner vejtransporten sig for den største del. Undgå, omstille og forbedre står derfor på dagens dagsorden. Vi må finde frem til den mest miljøvenlige fremdriftteknologi for køretøjer. Elkøretøjer omfatter tog, sporvogne, busser, biler og cykler. Forudsætningen herfor er dog, at der ikke sker en genoplivning af den farlige atomkraft, og derfor er produktion af vedvarende energi en absolut betingelse. Derudover må resultatet af hele cyklussen fra produktion via brug til affald og genbrug være positivt. Først da kan vi i Gruppen De Grønne/Den Europæiske Fri Alliance støtte eltrafik.
<P>
Udskiftning af den nuværende bilpark med elbiler vil hverken løse problemet med trafikpropper eller beskytte klimaet. Der er fem ulemper ved biltransport: støj, forurenende stoffer, ulykkestal, omkostninger og arealudnyttelse. Elbilerne vil allerhøjest løse emissionsproblemet. Alene det areal, der anvendes, er enormt. Derfor har Tyskland f.eks. sat sig for at begrænse den jord, der forsegles under beton og asfalt til 30 hektar om dagen fra 2020. I øjeblikket er det 117 hektar om dagen. Derfor må antallet af biler nedbringes. Til de resterende biler og tog, busser, sporvogne og cykler har vi brug for den mest miljøvenlige teknologi. Hvis det viser sig at være eltrafik, er der behov for en europæisk og en international standardisering.
<P>
De Grønne vil stemme for denne beslutning.
<SPEAKER ID="524" NAME="Edvard Kožušník" LANGUAGE="CS">
Hr. formand! Jeg har brugt lang tid på at undersøge problemet med regulering og bureaukrati i mit eget land. De fleste af de tilstedeværende kender mig sikkert kun på grund af min cykeltur fra Prag til Parlamentet i Strasbourg, som var på 866 km. De fleste af de tilstedeværende ved ikke, at jeg i Prag kører på en elcykel. Jeg er ikke miljøekstremist. Jeg bruger den af praktiske årsager, fordi det kan betale sig for mig, da den er hurtigere i trafikken i Prag, og jeg kan køre på den i jakkesæt. Efter min mening er det denne måde, vi bør gribe spørgsmålet om standardisering af elkøretøjer an på.
<P>
Jeg har den glæde her at være ordfører for Udvalget om det Indre Marked og Forbrugerbeskyttelse for Parlamentets betænkning om standardisering. Vi vil tilrettelægge en høring herom i juni med deltagelse af kommissær Tajani, og jeg er meget glad for, at han anser dette for at være et vigtigt spørgsmål. Der vil helt sikkert blive mere plads til debat til den tid. Mere end nogensinde har Europa i dag brug for at være konkurrencedygtig, og det har brug for innovation. Standarderne er dog kun et af de instrumenter, der kan tages i anvendelse for at hjælpe industrien. Personligt er jeg enig med industriens repræsentanter i, at forordningerne fra Bruxelles om indførelse af elkøretøjer er dødsklokker. Presset for innovation bør ikke komme fra forordninger, men fra efterspørgsel. Hvis disse køretøjer udvikles efter ordre, vil de blive uacceptabelt dyre, og ingen vil købe dem. Den elcykel, jeg kører på, er i øvrigt lavet i Kina.
<SPEAKER ID="525" NAME="Marisa Matias" LANGUAGE="PT">
Hr. formand, hr. kommissær, hr. López Garrido! Jeg mener, at det er virkelig vigtigt, at vi tænker over dette spørgsmål om elkøretøjer og drøfter det indgående. Mange af de spørgsmål, jeg havde tænkt mig at nævne, er allerede blevet rejst her. Alligevel vil jeg gerne sige, at det er vigtigt, fordi vi fra starten må tænke over dette spørgsmål inden for den udviklingsmodel, vi har i øjeblikket, og spørgsmålet om elbiler er grundlæggende, hvis vi skal gentænke denne model, uanset om det drejer sig om at nedbringe afhængigheden af fossile brændstoffer eller om at nedbringe CO2-emissionerne, som det allerede er blevet nævnt, eller om at skabe større energieffektivitet og øge potentialet for anvendelse af energi fra ikkevedvarende kilder.
<P>
Der er dog to punkter, der forekommer mig at være absolut grundlæggende. Vi kan ikke overveje nogen af disse strategier, med mindre de først og fremmest integreres i en bredere mobilitetsstrategi, der går videre end bilsektoren og omfatter andre transportformer. Den skal være langt mere omfattende, ellers vil vi ikke løse problemet. Et andet punkt, der også er ret vigtigt, er, at vi må tage hensyn til den krise, vi oplever. I en sådan krisesituation må vi benytte lejligheden til at omstille og efteruddanne arbejdsmarkedet, for at undgå negative sociale virkninger. Vi kan ikke længere tage flere negative sociale virkninger, så jeg opfordrer til, at denne strategi gennemføres og ses på en integreret måde, som vi forsøger at gøre i et beslutningsforslag, som vi forelægger for Parlamentet som en gruppe i morgen.
<SPEAKER ID="526" NAME="Laurence J.A.J. Stassen" AFFILIATION="NI">
. - (NL) Hr. formand! Da hr. Ford producerede sin første bil, sagde han: "Min bil kan fås i alle farver, når blot det er sort." Ikke meget har ændret sig siden da. En bil kan fås i enhver model, så længe den er miljøvenlig. Jeg har ikke noget imod miljøvenlighed, men nu om dage har venstrefløjspolitikere gjort miljøet til noget, der ikke er råd til. Forbrugeren betaler overpris, og det skjules med alle mulige former for statstilskud, men miljøet ville være meget dyrt og uøkonomisk, hvis alle de subsidier, som skatteyderne betaler, blev fjernet. Nu ønsker vi en standardiseret elbil i EU.
<P>
Det nederlandske frihedsparti mener ikke, at det er noget EU bør beskæftige sig med, det er snarere industriens problem. I øvrigt er en elbil nytteløs i øjeblikket. Batterierne og deres levetid er stadig alt for begrænset og indeholder yderst skadelige stoffer. Hvis millioner af mennesker snart begynder at sætte stikket til deres elbiler i om aftenen for at genoplade dem, vil alle sikringer sprænge lige med det samme, og lysene vil rent bogstaveligt gå ud, fordi vores netværk ikke vil kunne klare belastningen. Desuden skal al den ekstra strøm til elbiler frembringes af nye kraftværker.
<P>
Kort sagt er elbilen derfor for dyr og forurenende, den lægger en stor byrde på netværkskapaciteten, og den ser generelt heller ikke ud af meget, uanset om den er sort eller ej. Vi ønsker derfor ikke nogen europæisk standardisering af elbilen, hverken nu eller på noget andet tidspunkt.
<SPEAKER ID="527" NAME="Ivo Belet" AFFILIATION="PPE">
(NL) Hr. formand, hr. formand for Rådet, hr. kommissær, mine damer og herrer! Jeg vil først og fremmest bede Dem se bort fra de utrolig dumme bemærkninger, som den tidligere taler fremsatte. Når det er sagt, vil jeg gerne, sådan som Rådets formand allerede har sagt, påpege, at bilindustrien er den vigtigste industrielle sektor i EU og fortsat vil være utrolig vigtig for arbejdsgiverne, arbejdstagerne og for jobskabelsen. Jeg mener, at vi bør gå over til elbiler snarest muligt, som kommissæren allerede har sagt. Derfor må vi nu gennemføre den handlingsplan, som kommissæren fremlagde for en uge siden.
<P>
Jeg vil uddrage tre prioriteter af handlingsplanen. For det første arbejdstagerne selv. De skal naturligvis uddannes, så de kan arbejde med de nye teknologier, og det er noget vi har lagt stor vægt på i vores beslutning. Jeg vil gerne understrege dette særlige spørgsmål. Vi beder om en stor uddannelsesindsats, særlig via Den Europæiske Socialfond.
<P>
For det andet fremtidens køretøjer, navnlig batterier. Dette spørgsmål er allerede blevet nævnt her, men det kan ikke overvurderes. Vi i EU har en ambition om at blive den globale leder, og om ikke andet så om at følge med kineserne. Hvis vi skal opnå dette, må batteriteknologien være en absolut prioritet i syvende og ottende rammeprogram for forskning og udvikling. Der skal ske en vis omstrukturering der, og vi må lægge vægt herpå.
<P>
For det tredje opladningsinfrastrukturen. I modsætning til, hvad den tidligere taler sagde, vil vi ved udgangen af næste år have en europæisk standard, og det indgår i handlingsplanen. Ellers vil vi komme til at hænge fast i et fragmenteret marked. Vi har her en enestående mulighed for at give jobtilvæksten i Europa en kraftig stimulans og for at undgå at blive oversvømmet med produkter og dele fremstillet i Kina. Det er ikke for sent at undgå det.
<SPEAKER ID="528" NAME="Judith A. Merkies" AFFILIATION="S&amp;D">
(NL) Hr. formand, hr. kommissær og hr. minister! Jeg har nogle få punkter. Teknologi, neutralitet, standardisering, intelligent måling og råstoffer. Må jeg først og fremmest komplimentere Kommissionen for at have vedtaget en teknologineutral strategi. Jeg kan tilslutte mig dette, fordi energieffektivitet i biler skal reguleres via en ambitiøs lovgivning om CO2-emissioner, og vi må vælge en grøn teknologi. Teknologien vil vælge sig selv. Det er tradition i Parlamentet at uddele komplimenter, og det gør jeg gerne, men med formandens tilladelse vil jeg gemme min ros til næste gang, for jeg mener, at Kommissionen er alt for sent ude med sin standardisering af elkøretøjer. Den har talt om opladningsgrænseflader, men alt i alt nævnes batterierne slet ikke. Standarderne vil først foreligge i 2012, og vil måske kunne begynde at blive anvendt så sent som 2013. Må jeg foreslå, at Kommissionen gør sit bedste for at fremskynde denne proces?
<P>
Intelligente målere i biler er slet ikke blevet nævnt, og alligevel er der blevet talt om intelligent opkrævning. Må jeg bede kommissæren sikre, at intelligente målere medtages i den næste meddelelse, for det er den eneste mulige metode til forvaltning af mobilitet og opkrævning af afgift på energi, hvis der er behov herfor. Og lad os nu gå over til råstofferne. Kommissæren har talt om alle mulige løsninger, men helt ærligt, så er litium ikke tilgængeligt i større stil. Må jeg derfor anmode om, at Kommissionen øger sine bestræbelser og udfører mere forskning for at finde alternativer til dette sjældne materiale.
<SPEAKER ID="529" NAME="Bogdan Kazimierz Marcinkiewicz" AFFILIATION="PPE">
(PL) Hr. formand! EU har brug for en koordinering af forskning, innovation og en samling af investeringerne for at fremme udviklingen af brændstofteknologier i elkøretøjer. Det europæiske marked må fremskynde indførelsen af infrastruktur til genopladning af batterier og også sikre, at der findes finansielle incitamenter for forbrugerne til at købe elbiler.
<P>
Standardisering af køretøjerne og sikring af deres universelle operabilitet på det europæiske marked er meget vigtigt. Det spanske formandskab har i sine prioriteter og navnlig på mødet i San Sebastián i februar i år klart fastslået behovet for at udvikle en fælles holdning både i Europa og på verdensplan. Jeg håber, de europæiske fabrikanter vil medvirke til at gøre tankerne i 2020-strategien til virkelighed ved at skabe moderne løsninger på tilslutning af elkøretøjer til intelligente elnet.
<P>
Dog må vi ikke glemme, at de ændringer, der står foran os, skal indføres på en afbalanceret måde med passende harmoniseringsforanstaltninger og med anvendelse af energikilder, der allerede står til rådighed inden for motorindustrien, såsom propan, butan og naturgas, der alle indebærer miljømæssige fordele. Elbiler, deres betydning for en fortsat fjernelse af kulstof og deres effektivitet må analyseres grundigt med hensyn til CO2-emissioner.
<SPEAKER ID="531" NAME="Mario Pirillo" AFFILIATION="S&amp;D">
(IT) Hr. formand, mine damer og herrer! EU tager skridt til at udvikle et nyt alternativ til de traditionelle køretøjer, nemlig elbiler. Jeg er det spanske formandskab taknemmelig herfor, dvs. for at have sat dette vigtige spørgsmål på dets politiske dagsorden. Jeg er også kommissær Tajani taknemmelig for hans redegørelse.
<P>
Mange medlemsstater investerer i og skubber på for at få indført denne form for ren teknologi, men Europa må helt klart genoverveje infrastrukturen, fastsættelsen af sikkerhedsstandarderne, genopladningssystemerne og interoperabiliteten. Der er allerede gjort store fremskridt med hensyn til at nedbringe bilers CO2-emissioner, og jeg håber, at elbiler ved hjælp af innovation snart vil blive en prisoverkommelig transportform for den brede befolkning.
<P>
Det er navnlig vigtigt at støtte nye teknologier, når udfordringen går ud på at nå frem til en økonomi med lav kulstofudledning. Eventuelle indrømmelser må dog ikke straffe den traditionelle bilindustri, som har gjort meget og fortsat gør meget for at fremme bæredygtig mobilitet.
<SPEAKER ID="532" NAME="Maria Da Graça Carvalho" AFFILIATION="PPE">
(PT) Hr. formand! Jeg glæder mig over den seneste meddelelse om miljøvenlige og effektive køretøjer. Fremkomsten af elbiler på markedet kunne udgøre en konkurrencefordel for den europæiske industri. Vi må dog ikke glemme, at Europa i øjeblikket er verdens førende inden for bilsektoren, og vi kan ikke bringe denne konkurrencefordel i fare.
<P>
Jeg opfordrer derfor Kommissionen og medlemsstaterne til at udvikle de nødvendige betingelser for etablering af et indre marked for elkøretøjer. Jeg vil også gerne gøre opmærksom på behovet for at harmonisere standarderne for batterier og kompatible ladestationer i de forskellige medlemsstater. Det er også vigtigt, at der indføres afgiftsincitamenter og passende elpriser for forbrugerne. En anden vigtig faktor vil være moderniseringen af elnettene. Jeg opfordrer til større investering i forskning og udvikling af intelligente net og intelligent batteriteknologi, så råstofferne i batterierne kan udnyttes mere effektivt. Jeg opfordrer derfor til, at der udfoldes alle tænkelige bestræbelser på at opretholde Europas førerskab på verdensplan inden for bilindustrien.
<SPEAKER ID="533" NAME="Bernd Lange" AFFILIATION="S&amp;D">
(DE) Hr. formand, hr. formand for Rådet, hr. kommissær! Også jeg vil gerne takke det spanske formandskab og også Kommissionen for at bringe spørgsmålet om eltrafik op. Jeg mener også, at vi kan udnytte eltrafik til at sætte skub i mobilitetsøkonomien i Europa, og vi må gøre dette for at skabe værdi og beskytte arbejdspladser.
<P>
For at bruge en anden metafor må vi træde på speederen, for spørgsmålet om eltrafik berører mange politiske områder. Der er naturligvis spørgsmålet om standardisering, teknologi, men også spørgsmålet om integration af eltrafik i hele transportsystemet, for vi kan få brug for nye mobilitetsformer, navnlig i byområder. Energien skal være vedvarende, og vi har behov for råstoffer, så handelen er også berørt. Jeg vil derfor anmode kommissæren om måske at indarbejde eltrafik yderligere i opfølgningen til Cars 21.
<SPEAKER ID="534" NAME="Lambert van Nistelrooij" AFFILIATION="PPE">
(NL) Hr. formand, hr. kommissær! I går var dette lokale fuldt af borgmestre, der underskrev borgmesterpagten for at indgå en reel forpligtelse til en økonomi med lav kulstofudledning. Det, der slog mig under hele forhandlingen, var, at de var parate til at tage konkrete skridt til fordel for vores borgere og til at følge op på denne forpligtelse. Elbiler er et fint flagskib. Europa har en tradition og et ry, når det gælder kvalitet. Ud fra et globalt perspektiv og her beder jeg Dem se på tallene for elbiler for Kina, må vi virkelig sætte farten op, som det fremgår af Kommissionens meddelelse.
<P>
Borgmestrene kom op med tanken om intelligente byer. Man kan se, at der er mulighed for et stort spring fremad for elbilen, og for transport generelt, navnlig i byerne. I den forbindelse er standardisering af batterier, ladestationer osv. helt klart af stor betydning. Mit land, Nederlandene, har foretaget et valg. Vi har sagt "ja" til et tysk stik. Det er europæisk tænkning, og sammen går vi videre med Mennekes seksbensstik. Vi må rent faktisk følge denne tankegang og samle vores bedste teknologier.
<P>
Jeg har to punkter mere. For det første mangler vi en ordentlig kommunikationsstrategi. Helt fra starten har dette projekt været en fremragende metode til at bringe Europa tættere på borgerne, og Europa kan skabe sig en større profil. Folk vil ikke møde op ved stemmeurnerne, og hvad kan Europa gøre ved det?
<P>
Dette er faktisk noget, der er en E-betegnelse (europæisk) værdig: europæisk el. Vi bør bringe dette videre, fordi det vil skabe større synlighed for projekter af denne art, og vi vil gøre os selv E-sikre i løbet af processen. Vi arbejder på et europæisk projekt, på at bevare arbejdspladser og på at indtage en førerposition, så måske kunne dette fremgå lidt tydeligere af meddelelsen.
<SPEAKER ID="535" NAME="Antonio Cancian" AFFILIATION="PPE">
(IT) Hr. formand, hr. López Garrido, mine damer og herrer! Jeg vil gerne takke kommissær Tajani for dennes redegørelse. Elbilprojektet går tilbage til 2006. Alle institutionerne er enige om, at det er et godt projekt. Parlamentet afsagde allerede sin dom herom i 2008, Kommissionen offentliggjorde en meddelelse om intelligente biler i 2006, og i dag udfolder kommissæren seriøse og praktiske bestræbelser på at lancere disse biler i nær fremtid. Jeg hørte premierminister Zapatero, da han præsenterede sit program, hvor han rent bogstaveligt nævnte elbiler som en nøgleprioritet for det spanske formandskabs seks måneders periode.
<P>
Jeg vil gerne gentage, at en sådan modtagelighed må matches af praktiske foranstaltninger. Praktiske foranstaltninger i form af fremdrift, praktiske foranstaltninger i form af udstyr, praktiske foranstaltninger i form af genopladningssystemer, der er de elementer, der er nødvendige for, at elbiler kan fungere nu og i fremtiden. Elbiler har den fordel, at de let kan komme ind og ud af trafikken, at de ikke kræver nogen større infrastruktur til fremstilling, og derfor mener jeg, at dette spørgsmål er af strategisk betydning. Man bør også huske på, husk venligst på, hr. kommissær, at der findes brintbrændselscelleprototyper, som ligeledes er vigtige.
<P>
I dag findes der allerede hybridbiler på markedet, og hybridmodellen fungerer for både el- og brintkøretøjer. Brint med metan og andre med traditionelle diesel- eller benzinkomponenter. Køretøjer med alternative brændstoffer er en vinder. Den omstændighed, at markedsandelen er blevet næsten fordoblet i 2008 er bevis herfor. De tegner sig dog fortsat kun for 1,3 % af alle de registrerede køretøjer. Vi er på rette vej, men tiden er ved at rinde ud for innovation for at hjælpe miljøet og arbejdsmarkedet.
<SPEAKER ID="536" NAME="Artur Zasada" AFFILIATION="PPE">
(PL) Hr. formand, kommissær Tajani! I forbindelse med dagens forhandling vil jeg gerne henlede opmærksomheden på en ny fare, som er opstået med udbredelsen af el- og hybridkøretøjer. Kort sagt er disse biler for lydløse i bymiljøer.
<P>
Paradoksalt kan det lave støjniveau, der kan betragtes som en fordel, udgøre en reel fare for børn og ældre, og navnlig for blinde mennesker. Derfor bør vi allerede nu overveje, hvordan vi kan undgå ulykker med hybridbiler, for den eneste lyd, de frembringer, er lyden af dækkenes friktion mod asfalten. Vi må derfor besvare følgende spørgsmål hurtigst muligt. Bør disse biler frembringe en lyd, og i givet fald, hvilken lyd, og hvor høj skal den være? Bør vi ikke allerede nu pålægge fabrikanterne en forpligtelse til at udvikle systemer, der advarer om, at et køretøj nærmer sig, og til at installere dem som standardudstyr?
<SPEAKER ID="537" NAME="Formanden">
Vi vil nu gå over til catch-the-eye-proceduren, og jeg vil redegøre for, hvilke kriterier jeg vil følge, så ingen bliver vrede på mig senere.
<P>
Vi har stadig en række punkter på dagsordenen. Derfor vil jeg give ordet til fem medlemmer denne gang, og jeg vil fortrinsvis give ordet til dem, der ikke allerede har talt i dag om dette emne. Jeg vil naturligvis være retfærdig i min behandling af de forskellige politiske grupper.
<SPEAKER ID="538" NAME="Alfredo Pallone" AFFILIATION="PPE">
(IT) Hr. formand, mine damer og herrer! Jeg vil fatte mig i korthed - ikke mindst fordi jeg er helt enig i det, som både hr. Tajani og hr. López Garrido sagde. Faktisk vil jeg helt droppe mit planlagte indlæg, fordi hr. López Garrido har startet en debat, der bør udvikles i EU.
<P>
Jeg må hellere komme med en uddybende forklaring. Jeg vil også lade være med at tale om de miljømæssige aspekter af elektriske køretøjer for i stedet at tale om beskæftigelsesmæssige problemer. Hr. López Garrido og hr. Tajani nævner det faktum, at hvis Europa ønsker at beskytte sig selv mod de nye vækstlande og blive referencepunktet på internationalt plan, kan det ikke komme uden om forskning og innovation.
<P>
Det virkelige emne, som Europa-Parlamentet skal debattere i dag, er en erkendelse af, hvilket Europa vi ønsker os, og hvilket forhold vi gerne vil have mellem medlemsstaterne. Når jeg - specielt i mit udvalg - betragter tendensen mellem medlemsstaterne til at konkurrere indbyrdes gennem en sænkning af skattebyrden, må jeg sige, at vi slet ikke forstår, hvad Europa bør stå for. Mange tak, hr. López Garrido og hr. Tajani: forskning og innovation kan virkelig gøre EU til den globale økonomis nervecentrum.
<SPEAKER ID="539" NAME="Silvia-Adriana Ţicău" AFFILIATION="S&amp;D">
(RO) Hr. formand! Vejtransporten tegner sig for 28 % af de forurenende emissioner, der genereres af sektorerne uden for emissionshandelssystemet. Ifølge den gældende lovgivning må bilproducenterne senest i 2020 kun fremstille køretøjer, hvis niveau af forurenende emissioner er under 120g CO2/km. Bilproducenterne kan endvidere give prisreduktioner til købere, der udskifter deres gamle og mindre grønne biler med nyere modeller med et lavere niveau af forurenende emissioner.
<P>
Som følge heraf var der i EU i 2009 en stigning på 7 % i efterspørgslen efter hybridkøretøjer eller elektriske køretøjer. Disse køretøjer er særligt velegnede til bykørsel. En stor udbredelse af elektriske køretøjer eller hybridkøretøjer afhænger af den strømdækning, som infrastrukturen giver dem. Det er derfor helt afgørende med en standardisering af elektriske køretøjer.
<SPEAKER ID="540" NAME="João Ferreira" AFFILIATION="GUE/NGL">
(PT) Hr. formand! Begrænsningerne i forbindelse med elektriske køretøjer - bl.a. forureningen i forbindelse med fremstillingen af batterierne, problemerne med leveringen af strategiske elementer som f.eks. litium samt køretøjernes begrænsede rækkevidde - gør det uklogt at løbe kommercielle eller reklamemæssige risici.
<P>
Disse køretøjer er imidlertid et vigtigt alternativ, der trods disse problemer nøje bør overvejes. De vil ikke desto mindre aldrig komme i nærheden af at erstatte alle de nuværende køretøjer, der kører på fossile brændstoffer.
<P>
Det bilbaserede samfund, som vi kender i dag, har således fået en betinget dom. Der er derfor et presserende behov for hurtigst muligt at øge brugen af alle former for offentlige kollektive transportmidler og gøre dem tilgængelige for alle - specielt eldrevne former: jernbaner og undergrundsbaner, tunge og lette køretøjer, sporvogne, trolleybusser osv. På mellemlang og lang sigt skal biler - selv elbiler - spille en supplerende og komplementær rolle med hensyn til at opfylde familiernes konkrete behov.
<SPEAKER ID="541" NAME="Jaroslav Paška" AFFILIATION="EFD">
- (SK) Hr. formand! Elektriske køretøjer opfattes som et middel til at overholde skrappe miljøbeskyttelseskrav, da de ikke producerer emissioner.
<P>
Mange bilproducenter i både Europa og Asien har allerede færdigudviklet disse køretøjer og er klar til at markedsføre dem. En større udbredelse af disse køretøjer hindres imidlertid af manglen på standarder vedrørende parametrene for universelle ladestationer og for den hardware og software, der kan sikre en hurtig og effektiv opladning af importerede køretøjer af forskellige fabrikater i så tæt et netværk af stationer som muligt i Europa. Mens Kommissionen undersøger, overvejer og træffer forberedelser, er vores japanske venner allerede i fuld gang. I Tokyo er der oprettet en sammenslutning af producenter af elektriske køretøjer, der allerede er ved at udarbejde fælles standarder for disse køretøjer, og som også tilbyder at samarbejde med europæiske producenter.
<P>
Med henblik på hurtigst muligt at oprette et rum for elektriske køretøjer vil jeg derfor opfordre Kommissionen til snarest muligt at alliere sig med de japanske producenter og bidrage aktivt til indførslen af globale standarder for brugen af elektriske køretøjer.
<SPEAKER ID="542" NAME="Izaskun Bilbao Barandica" AFFILIATION="ALDE">
(ES) Hr. formand! Europa 2020 og den elektriske bil. Innovation og konkurrenceevne er i sig selv viden. Mange regioner er forud for de stater, de er en del af, med hensyn til deres innovationspolitikkers fremdrift og effektivitet.
<P>
Som basker er jeg stolt over at kunne fortælle Dem, at vi for fem år siden begyndte opbygningen af et bilvidencenter, der i dag har over 50 virksomheder involveret i forskning, udvikling og innovation vedrørende elektrisk mobilitet for hele Europa.
<P>
I Baskerlandet findes der også et konsortium, hvis repræsentanter har informeret Europa-Parlamentet om deres erfaring: Hiriko, en modulopbygget elektrisk bil beregnet til bymæssig transport. Det skete alt sammen på grund af et partnerskab mellem den offentlige og den private sektor og med regional støtte, hvilket betød, at Spanien - der først til allersidst kom med i projektet - kunne inddrage disse resultater i sit program og organisere sit innovationstopmøde i Baskerlandet.
<P>
Regionerne og deres viden bør én gang for alle have central betydning, hvis vi skal skabe et mere deltagende og effektivt Europa. Så vil det blive lettere at nå de udfordringer, vi opstiller for fremtiden i denne resolution - som vi støtter.
<SPEAKER ID="543" NAME="Diego López Garrido" LANGUAGE="ES">
Hr. formand! Jeg vil gerne takke de ærede medlemmer, der har applauderet initiativet fra det spanske formandskab for Rådet om at støtte elektriske køretøjer som en prioritet i formandskabets program.
<P>
Jeg vil også gerne takke de ordførere, der har bidraget til det beslutningsforslag, der kommer til afstemning her i Parlamentet i morgen, og hvoraf nogle har benyttet lejligheden til at tale. Det gælder bl.a. fru Riera, fru del Castillo, hr. Cramer og fru Matias. Jeg er meget glad for deres indlæg, der sammen med andre indlæg gør det klart, at det er et af EU's strategiske mål, skønt de også har advaret om de problemer, der fortsat eksisterer i fremstillingen og en omfattende masseudvikling af elektriske køretøjer, og om behovet for at kunne regne med støtte fra alle politiske og økonomiske interessenter. Fru Bilbao har netop nævnt regionerne som et vigtigt element i udviklingen af elektriske køretøjer.
<P>
Jeg er overbevist om, at EU fremover skal tage hensyn til alle disse faktorer.
<P>
Derfor vil jeg gerne nævne nogle argumenter til fordel for elektriske køretøjer. Til sidst vil jeg imidlertid også nævne nogle af de problemer eller forhindringer, som vi efter min mening skal overvinde.
<P>
Med hensyn til fordele mener jeg, at der er to centrale aspekter af elektriske køretøjer, der giver betydelige fordele. Det ene er teknologi, og det andet er energi.
<P>
Med hensyn til teknologi findes teknologien til elektriske køretøjer allerede. Den fungerer nu. Der findes allerede mere end 90 forskellige modeller af elektriske køretøjer, der ifølge bilproducenterne kommer på markedet inden for en relativ nær fremtid.
<P>
Samtidig må vi også acceptere, at nogle af disse teknologier skal udvikles fuldt ud, da de fortsat har nogle begrænsninger med hensyn til batterier og genopladning eller hr. Zasadas advarsel om manglende støj og de dermed forbundne farer for fodgængere. Efter min mening er det meget vigtigt at tage hensyn til hans synspunkter.
<P>
Endvidere er teknologien i de elektriske køretøjer den mest effektive og miljøvenlige. Effektiviteten for teknologien i elektriske køretøjer kan nå op på 60 %, hvorimod traditionelle motorer har en effektivitet på 20 %.
<P>
Med hensyn til energi hjælper elektriske køretøjer os objektivt set med at nå de mål, vi talte om tidligere på dagen under forhandlingen om Europa 2020 og kampen mod klimaændringer, de såkaldte 20-20-20-mål. Med deres lagerkapacitet har elektriske køretøjer en teknologi, der hjælper med at mildne et af den vedvarende energis problemer, negative punkter eller svage pletter. Elektriske køretøjer hjælper vedvarende energikilder, der har en svag plet: De er uregelmæssige. Elektriske køretøjer kompenserer for denne uregelmæssighed gennem deres egne særlige karakteristika.
<P>
De bidrager også til energisikkerheden. Der er f.eks. mange lande i Europa, der ikke har oliereserver, og elektriske køretøjer kan kompensere for denne mangel og bidrage til noget, der er et af EU's strategiske mål: kampen om energisikkerhed, der - som vi har set - undertiden gør vores samfund ekstremt sårbare.
<P>
Endelig vil de elektriske køretøjer trods fordelene kræve, at vi ændrer mange af vores produktionssystemer og mange af de teknologier, jeg nævnte tidligere, folks vaner og strømforsyningsnet, og det bliver tilmed også nødvendigt at nærme sig en ny kommunikationsstrategi, sådan som hr. van Nistelrooj ganske rigtigt påpegede.
<P>
Elektriske køretøjer har med andre ord en masse fordele, men der er også hindringer og vanskeligheder, og det betyder helt klart, at vi skal gribe det an ud fra et positivt europæisk perspektiv. Det betyder, at Europas regeringer, Kommissionen og Europa-Parlamentet, der i morgen skal stemme om en række beslutninger, skal være særlig opmærksom på dette. Derfor er det så vigtigt, at disse tre EU-institutioner - Rådet, Kommissionen og Parlamentet - samarbejder om den strategiske linje, de skal vedtage i forhold til elektriske køretøjer.
<SPEAKER ID="544" NAME="Antonio Tajani" LANGUAGE="IT">
Hr. formand, mine damer og herrer! Efter min mening har det spanske formandskab med rette placeret strategien for elektriske biler i en bred - bredere - kontekst, der ikke kun vedrører elektriske biler, men også udviklingen og beskyttelsen af bilindustrien, i den europæiske industripolitiks kontekst. På denne måde tager det hensyn til, hvordan industrien, den industrielle udvikling og jobskabelsen vil se ud i de kommende årtier.
<P>
Derfor satses der med denne beslutning, som Kommissionen støtter - gennem en togrenet strategi, der bestemt ikke udelukker en seriøs indsats for at reducere CO2-udledningen fra traditionelle køretøjer - på to områder: biler med forbrændingsmotorer, der skal forbedres, samt teknologi og forskning, for, som fru Bilbao Barandica og hr. Pallone sagde, det er kun rimeligt, at vi fokuserer på teknologi og forskning, hvis vi vil imødegå udfordringen på det globale marked. Vi kan ikke forestille os en konkurrencedygtig europæisk bilindustri, hvis ikke der gøres en stærk indsats inden for innovation og forskning: Alle initiativer og al støtte fra Parlamentet på dette område modtages derfor med kyshånd.
<P>
Valget af en elektrisk bil udelukker ikke andre muligheder. Det siger jeg til hr. Cancian, der understregede betydningen af hybridbiler eller hydrogendrevne biler. Elektriske biler er en vigtig ressource, der allerede har vundet bred støtte og skabt positive resultater. Mange medlemsstater vælger dem faktisk. Jeg må imidlertid gentage - for jeg har også hørt nogle medlemmer af Europa-Parlamentet opponere mod princippet om elektriske biler, der er genstand for aftenens forhandling - at elektriske biler er en ekstraordinær mulighed, men ikke den eneste mulighed, da vi har som målsætning at få en europæisk industri, der er mere konkurrencedygtig på de internationale markeder, samt at reducere forureningen og CO2-udledningen i transportsystemet inklusive bytransportsystemet. Jeg vil påpege over for hr. van Nistelrooij, at Kommissionen under den seneste valgperiode præsenterede byhandlingsplanen, der lægger enorm vægt på elektrisk transport i denne sammenhæng.
<P>
Selvfølgelig kræver det en masse arbejde at producere en konkurrencedygtig elektrisk bil. Nogle talte om standardisering: I Kommissionens meddelelse har EU's standardiseringsorganer allerede fået opgaven - i 2010 - med at udvikle en harmoniseret europæisk standard for opladningssystemer til elektriske køretøjer inden udgangen af næste år. Vi har allerede taget hensyn til disse bekymringer, ligesom vi i det dokument, der er godkendt af kollegiet, også har responderet på fru Merkies' bekymringer vedrørende råmaterialer. Hun nævnte spørgsmålet om litium sammen med andre medlemmer af Europa-Parlamentet, der har talt om batterier under denne forhandling. Netop fordi Kommissionen erkender problemet, har den besluttet i sit arbejdsprogram at medtage en meddelelse om problemet med råvarer, der er en prioritet for os - og vi har også talt om det på et nyligt møde med fru Merkies.
<P>
Nogle medlemmer af Europa-Parlamentet - hr. Belet, fru Matias - nævnte beskæftigelsesproblemet, men mange andre medlemmer af Europa-Parlamentet talte også om omskoling af arbejdstagere, for hvis vi skal have et industrielt system i bilindustrien, der er meget innovativt, der ikke kun fokuserer på elektriske køretøjer, men også på udviklingen af en transformeret forbrændingsmotor - mindre forurenende forbrændingsmotorer, men også alle de andre muligheder - skal vi også fokusere på omskolingen af arbejdstagere, fordi vi har som målsætning at overholde Lissabontraktaten, der betragter markedet som det bedste middel til at skabe socialpolitik.
<P>
De bekymringer, som nogle medlemmer har givet udtryk for, er allerede behandlet i Kommissionens meddelelse, hvor der udtrykkeligt står, at Kommissionen er villig til at bevilge ressourcer fra Den Europæiske Socialfond til specifikke incitamenter til omskoling og erhvervsmæssig efteruddannelse af arbejdstagere, så de også kan medvirke til at skabe den innovation, der kan gøre den europæiske industri mere konkurrencedygtig.
<P>
Jeg tror, at Europa har en strategi. Fru Stassen er modstander af elektriske biler: De er en mulighed, men i sidste ende skal markedet bestemme. Der er også mulighed for ikke at købe elektriske biler: Ingen tvinger europæerne til at købe dem. Hr. Zasada nævnte imidlertid et andet problem vedrørende transportsikkerheden: Med hensyn til markedsføring er vi utvivlsomt nødt til på alle mulige måder at undersøge de fremtidige problemer vedrørende både støjforurening og forurenende stoffer samt bilproduktionens og -skrotningens fulde indvirkning på miljøet. Vi har tydeligt forklaret dette problem, og vi er faktisk overbevist om, at elektriske biler vil sætte os i stand til at gøre fremskridt på bl.a. sikkerhedsområdet. Vi må imidlertid give producenterne i sektoren særlige retningslinjer, så det virkelig bliver muligt at få elektriske biler, der ikke forurener.
<P>
Jeg har forsøgt at besvare næsten alle spørgsmålene fra medlemmerne af Parlamentet, og jeg vil også svare hr. Lange, der nævnte CARS 21. I den meddelelse, der blev godkendt af Kommissionen og efterfølgende forelagt Parlamentet og Rådet, står der udtrykkeligt på den sidste side, at vi er opsatte på at genoplive den højtstående CARS 21-gruppe. Sidstnævnte var en ekstraordinær mulighed for at arbejde med interessenterne, og det skal den fortsat være, specielt da vi synes - i samklang med det spanske formandskab og et stort flertal af de medlemmer af Parlamentet, der har talt her - at bilindustrien er et ekstraordinært aktiv, der bestemt skal tilpasses og i nogle tilfælde omstruktureres, som helt sikkert skal moderniseres, men som har et ekstraordinært potentiale, og som er klenodiet i det europæiske industrielle system og iværksættersystem.
<P>
Derfor støtter vi alle fuldt ud - hvilket bevises af aftenens forhandling - at denne industrielle sektor også kan blive mere konkurrencedygtig. Vi er mere konkurrencedygtige, hvis vi fokuserer på innovation og forskning. Hvis vi vælger at engagere os i elektriske biler, er det efter min mening også en god metode til at sikre, at den europæiske industri kan konkurrere på det globale marked.
<SPEAKER ID="545" NAME="Formanden">
Som afslutning på forhandlingen har jeg modtaget et beslutningsforslag fra seks politiske grupper i medfør af forretningsordenens artikel 115, stk. 5.
<P>
Forhandlingen er afsluttet.
<P>
Afstemningen finder sted i morgen.
<P>
Skriftlige erklæringer (forretningsordenens artikel 149)
<SPEAKER ID="546" NAME="Elena Băsescu  " LANGUAGE="RO">
I betragtning af klimaændringerne er grønne køretøjer en effektiv metode til at reducere CO2-udledningen. Udviklingen af køretøjerne skal imidlertid medtages som en del af en fremtidig politik om bæredygtig mobilitet. Rumænien vil gerne gradvis introducere elektriske biler på hjemmemarkedet. Med dette in mente besluttede premierminister Emil Boc for nylig at oprette en interministeriel gruppe, der skal udarbejde en national strategi for fremstilling af elektriske biler. I lande som Danmark og Israel bliver der officielt opsat og afprøvet opladningsstationer ved udgangen af 2011. Endvidere giver den franske, spanske og irske regering tilskud til alle, der ønsker at købe sådanne køretøjer. I øjeblikket er der en høj pris på elektriske biler, da prisen primært bestemmes af batteriets pris.
<P>
Med henblik på at støtte produktionen af elektriske biler i EU skal man standardisere infrastrukturerne og teknologierne for opladning for at fremme grænseoverskridende elektrisk mobilitet. I denne henseende skal Kommissionen give økonomisk støtte til medlemsstaterne. Grønne biler giver betydelige fordele. De hjælper med at bekæmpe klimaændringerne, reducere Europas afhængighed af olie og opfylde målsætningerne ifølge Europa 2020-strategien. Derfor mener jeg, at vi skal fremme brugen af elektriske biler.
<SPEAKER ID="547" NAME="Sergio Berlato  " LANGUAGE="IT">
I april udsendte Kommissionen meddelelsen om rene og energieffektive køretøjer, dvs. om den europæiske strategi til fremme af udvikling og eventuel omfattende brug af køretøjer, der er "rene og effektive" med hensyn til lav udledning af CO2 og forurenende stoffer.
<P>
Ifølge nylige estimater vil elektriske køretøjer i 2020 tegne sig for 1-2 % af markedet. De vil med andre ord udgøre mindre end 4 % af alle køretøjer. Det helt store flertal af køretøjer vil fremover fortsat blive drevet af forbrændingsmotorer, og de skal støttes snarere end straffes for forbedringer. Jeg mener derfor, at man skal være opmærksom på visse faktorer af interesse for industriens europæiske gren: at stå i spidsen for den infrastrukturmæssige standardiseringsproces, specielt i form af tidsskalaer i forhold til vores konkurrenter - Kina, USA, Japan, Korea - og at forhindre spredningen af foranstaltninger, der skal skabe incitamenter til elektriske biler inden for områderne tilgængelige midler, bymæssig adgang og offentlige indkøb.
<P>
Ved udelukkende at fremme elektriske biler vil vi sandsynligvis reducere den udbredte brug af traditionelle eller alternative (metan eller biogas) køretøjer med forbrændingsmotorer, hvorved vi vil fordreje det indre marked og hæmme bilindustriens konkurrenceevne.
<SPEAKER ID="548" NAME="António Fernando Correia De Campos  " LANGUAGE="PT">
Kommissionen har netop udsendt en meddelelse om rene og energieffektive køretøjer, der ikke giver nogen særlig prioritet til nogen af de tilgængelige muligheder, hvad enten der er tale om elektriske, hybride eller hydrogendrevne køretøjer. Ikke desto mindre enedes man på Rådets uformelle møde i San Sebastian i februar om, at EU skal føre en fælles strategi vedrørende elektriske køretøjer. Det betyder, at Kommissionen skal prioritere en løsning af de problemer, der fortsat plager produktionen af elektriske køretøjer såsom omkostningerne til batterier, behovet for mere forskning og udvikling for at forbedre egenskaberne samt vigtigst af alt harmoniseringen af elektriske køretøjer og opladningspunkter både globalt og i Europa for at sikre en høj konkurrenceevne på markedet, så elektriske køretøjer kan konkurrere med traditionelle forbrændingsmotorer på lige konkurrencevilkår. Jeg vil gerne minde Kommissionen om behovet for at prioritere de finansielle ressourcer til dette formål, specielt af den simple grund, at elektriske køretøjer har en ekstra fordel i form af en fortrinlig energioplagringskapacitet, hvilket de øvrige løsninger ikke har, og hvilket er utrolig nødvendigt for vores energiuafhængighed.
<SPEAKER ID="549" NAME="Petru Constantin Luhan  " LANGUAGE="RO">
Brugen af elektriske køretøjer giver en række store fordele for bæredygtig mobilitet. Vi kan bl.a. nævne: reducerede CO2-emissioner og forbedret luftkvalitet, mindre afhængighed af importerede fossile brændstoffer samt de elektriske bilers større effektivitet sammenlignet med de øvrige transportteknologier
<P>
På globalt plan investerer EU's konkurrenter i forskning og udvikling af nye teknologier til reduktion af CO2-emissioner, ligesom de iværksætter programmer til fremme af overgangen til grøn vejtransport. For at sætte den europæiske bilindustri i stand til at bevare sin globale konkurrenceevne og spille en vigtig rolle inden for grønne teknologier skal EU skabe passende rammer for fremme af innovative teknologier, fremme forskningen og udvikle den nødvendige infrastruktur til at støtte overgangen til en effektiv økonomi baseret på lave CO2-ressourcer og -emissioner.
<P>
Jeg støtter Kommissionens foranstaltninger på dette område og glæder mig over offentliggørelsen af planen til fremme af oprettelsen af et europæisk netværk af hurtige opladestationer for elektriske biler inden udgangen af 2011 såvel som tilhørende fælles tekniske og sikkerhedsmæssige standarder.
<SPEAKER ID="789" NAME="Marian-Jean Marinescu  " LANGUAGE="RO">
Overgangen til et bæredygtigt og energieffektivt transportsystem er blevet en prioritet for EU på baggrund af klimaforandringer og svingende brændstofpriser. Udviklingen af elektriske køretøjer på tværs af Europa som erstatning for konventionelle køretøjer er en levedygtig løsning med et øget markedspotentiale. For at gennemføre dette skal medlemsstaterne koordinere deres indsats, så de f.eks. kan vedtage en europæisk standard for opladning og oplagring af energi inklusive intelligente energinet, målesystemer på køretøjet samt interoperabilitet. EU skal også give større støtte til forskning og innovation med særlig henblik på at forbedre batteri- og motorteknologien samt med hensyn til at tilbyde incitamenter til fremstilling af elektriske køretøjer. Jeg vil opfordre Kommissionen til at træffe særlige foranstaltninger for at imødekomme ændringer i bilsektoren og forsyningskæden samt til at støtte en harmonisering af nationale politikker på dette område. Det er på tide, at EU øger konkurrenceevnen i mobilitetsindustrien ved at reducere udviklingsomkostningerne for producenterne og ved gradvis at reducere CO2-udledningen fra vejtransporten.
<SPEAKER ID="550" NAME="Daciana Octavia Sârbu  " AFFILIATION="S&amp;D">
skriftlig. - (EN) Jeg glæder mig over Kommissionens nylige strategi for rene og energieffektive køretøjer og specielt over den nye fokus på elektriske biler i stedet for biobrændstoffer som en del af skiftet til en grønnere transport. Men på samme måde som biobrændstoffer er kontroversielle og ikke uden problemer, er der også betydelige udfordringer med elektriske biler, der skal løses, inden de bliver en realistisk valgmulighed for borgerne i EU, og inden de kan give ægte miljømæssige fordele. Den ekstra efterspørgsel efter strøm til transport skal stamme fra energikilder med lavt kulstofindhold, hvis disse biler skal udnytte deres fulde miljømæssige potentiale. Jeg er overbevist om, at EU's udvikling af disse kilder ikke bliver tilstrækkelig til at måle sig med efterspørgslen som følge af øget brug af elektrisk transport. Det er man nødt til at overveje som en del af EU's energistrategi, når vi bevæger os i retning af en lavemissionsøkonomi og reduceret afhængighed af olieforsyninger fra tredjelande. Der skal oprettes et netværk af standardiserede ladesteder, og jeg vil opfordre Kommissionen og medlemsstaterne til at arbejde hen imod denne standardiserede infrastruktur for at gøre elektriske biler til en mulighed for både forbrugere og bilproducenter. Hvis man kan overvinde disse centrale udfordringer, kan vi se frem til lavemissionstransport med lav forurening og med alle de dermed forbundne fordele for miljøet og menneskets sundhed.
