<CHAPTER ID="006">
Stemmeforklaringer
<SPEAKER ID="056" NAME="Formanden">
Før vi går videre med afstemningen, har hr. Schulz bedt om ordet for en bemærkning til forretningsordenen.
<SPEAKER ID="057" NAME="Martin Schulz" LANGUAGE="DE">
Hr. formand! Jeg har på vegne af min gruppe bedt om ordet af to grunde. For det første af en meget generel grund, nemlig gårsdagens begivenheder her i Parlamentet, og for det andet har jeg en anmodning i forbindelse med den forestående afstemning.
<P>
Jeg vil gerne først komme ind på den generelle grund. Hr. formand! Jeg beder Dem om at måtte komme med en udtalelse på vegne af min gruppe om gårsdagens begivenheder, nemlig til en ganske specifik situation, der angår vores betjente, vores medarbejdere, vores parlamentsbetjente her i Parlamentet. Jeg vil på forhånd sige, at enhver er i sin gode ret til at udtrykke sin mening her i Parlamentet. Vi er også vant til, at vi her ser plakater og T-shirts, og at det står enhver frit for at lade sin mening komme til udtryk. Den, der ønsker en afstemning, er i sin gode ret til at udtrykke dette. Det, vi oplevede i går, er dog ikke acceptabelt inden for denne meningsfrihed.
<P>
(Bifald)
<P>
Man kan også strides om, hvad enkelte medlemmer gør her, hvordan de opfører sig, om de råber eller ikke råber. Men en ting er ikke acceptabel, at Parlamentets betjente, som jeg har - og jeg taler på vegne af alle mine kolleger, jeg tror næsten alle Parlamentets medlemmer - den største personlige og professionelle respekt for ...
<P>
(Bifald)
<P>
Hvad ikke går - og jeg taler udtrykkeligt også på vegne af Joseph Daul og jeg tror også på vegne af Graham Watson og også på vegne af Daniel Cohn-Bendit og også på vegne af Francis Wurtz - er, at Parlamentets betjente i en ophidset debat bliver fysisk og verbalt angrebet. Betjente, der udførte deres job, blev her i går betegnet som Gestapo- og SS-folk. Det er en skandale. Jeg mener, at Parlamentet bør vise betjentene sin fulde solidaritet.
<P>
(Vedvarende bifald)
<P>
Parlamentets betjente er ikke privatpersoner, de er Parlamentets tjenestemænd. De er den forlængede arm for Parlamentets formand. Og når en parlamentsbetjent bliver fysisk angrebet her, når en parlamentsbetjent bliver slået her, så er der kun én mulighed: Det parlamentsmedlem, der har gjort det, må identificeres! En politianmeldelse mod ham må indgives, og hans immunitet må omgående ophæves!
<P>
(Bifald)
<P>
Jeg vil gerne på vegne af min gruppe vende mig mod afstemningerne, nærmere bestemt afstemningerne om beslutningsforslagene om ekstremisme, om dialog med Kina om menneskerettigheder, om Montenegro og om bandlysning af landminer. Jeg henvender mig til Brian Crowley, selv om jeg ganske vist ikke ved, om han er her. UEN-Gruppen er medunderskriver af disse beslutningsforslag. Så længe der ikke er nogen officiel undskyldning fra UEN-Gruppen for gårsdagens hændelser i Parlamentet, ser jeg mig som talsmand for Den Socialdemokratiske Gruppe ude af stand til fortsat at samarbejde med UEN-Gruppen.
<P>
Jeg henviser især til beslutningsforslaget om bekæmpelse af ekstremisme i Europa. Dér bliver der i tredje betragtning, bl.a. på vegne af UEN-Gruppen, henvist til, at vi fordømmer racismen i Europa, og det under henvisning til EU's charter om grundlæggende rettigheder. Det skulle være underskrevet her i går, hvilket af en stor del af medlemmerne af den pågældende gruppe blev afbrudt af råben. Træk venligst Deres underskrift tilbage fra det fælles beslutningsforslag! De kan ikke stemme for et beslutningsforslag, der bygger på det charter om grundlæggende rettigheder, som De her i går sammen har råbt ad!
<P>
(Bifald og tumult)
<P>
De gav i går udtryk for, at De ikke ønsker dette charter om grundlæggende rettigheder. Træk Deres underskrift tilbage! Vores samarbejde med Dem er slut!
<P>
(Bifald)
<SPEAKER ID="058" NAME="Formanden">
Mine damer og herrer! Jeg har denne stak papirer foran mig, som giver Dem en idé af den mængde arbejde, vi fortsat skal igennem her i formiddag. Nogle af mine kolleger har imidlertid bedt om at få ordet. Jeg vil ikke starte en lang debat. Hr. Daul har bedt om ordet, ligesom fru Muscardini, så jeg vil lade dem tale i et minut og ikke længere.
<P>
(Støj)
<SPEAKER ID="059" NAME="Joseph Daul">
for PPE-DE-Gruppen. - (FR) Hr. formand! Jeg skal gøre det meget kort. Jeg var her i Parlamentet kl. 9.00 i morges og ventede på en undskyldning for det personlige angreb på parlamentsbetjentene. Da der ikke kom nogen, afgav jeg min erklæring kl. 9.00 i morges, og jeg vil ikke gøre det igen.
<SPEAKER ID="060" NAME="Cristiana Muscardini">
for UEN-Gruppen. - (IT) Hr. formand, mine damer og herrer! Jeg har været medlem af dette Parlament i over 18 år, og jeg har altid sammen med mine kolleger her i Parlamentet forsvaret menneskerettighederne og borgernes rettigheder, og det tjener mine taler i Parlamentet og mine forespørgsler og beslutningsforslag til vidnesbyrd om.
<P>
Jeg vil ikke lade mig belære af hr. Schulz, for hr. Schulz er ikke sandhedens vogter, hverken her i Parlamentet eller uden for. Demokrati er en værdi, der skal forsvares, og dette omfatter det at udvise respekt for enkeltpersoner og grupper. Jeg skammer mig på hr. Schulz' vegne, for han sagde ting, han må skamme sig over.
<P>
UEN-Gruppen står bag alle Parlamentets tjenestemænd, og især betjentene, som adskillige gange i år har forsøgt at forsvare retten til at udtale sig og ytringsfriheden, som så ofte er blevet krænket af et par flertal her i Parlamentet. Derfor støtter UEN betjentene. UEN tror på de grundlæggende rettigheder, og UEN opfordrer til respekt for arbejde og respekt for mennesker. Hr. Schulz! Træk selv Deres underskrift tilbage!
<SPEAKER ID="061" NAME="Formanden">
Mine damer og herrer! Er der andre gruppeformænd eller -kvinder, der ønsker at få ordet? Jeg siger med vilje "gruppeformænd eller -kvinder", da jeg ikke vil give ordet til alle 785 medlemmer i denne sag.
<P>
Jeg kan ikke se nogen gruppeformænd eller -kvinder, så sagen er afsluttet.
<P>
(Bifald)
<P>
Jeg vil blot tilføje noget, en poet engang sagde: De smukkeste salmer synges, når bomberne falder. Jeg synes, at den, vi hørte her i går, var vidunderlig af selvsamme grund!
<P>
(Bifald)
<P>
Hr. Salafranca har bedt om ordet i en anden sag.
<SPEAKER ID="062" NAME="José Ignacio Salafranca Sánchez-Neyra" AFFILIATION="PPE-DE">
- (ES) Hr. formand! I går fandt der et brutalt terrorangreb sted i Beirut, hvor den libanesiske general François el Hajj blev dræbt.
<P>
Som Parlamentet ved, er Libanon knyttet til EU gennem en associeringsaftale. På plenarmødet i Bruxelles vedtog Parlamentet en vigtig betænkning om makrofinansiel støtte til landet, og for at tage et åbenlyst eksempel besøgte en delegation fra Udenrigsudvalget bestående af fru De Keyser, fru Gomes, hr. Belder og jeg selv landet i sidste uge, så vi ligesom adskillige ministre fra medlemsstaterne kunne give udtryk for vores støtte til fredsprocessen for at sikre forståelse, harmoni og forsoning i landet.
<P>
Jeg vil gerne opfordre formanden til at sende vores støtte videre til premierminister Siniora som svar på dette brutale terrorangreb og vores ubestridelige og uigenkaldelige engagement over for et suverænt, demokratisk, stabilt, levedygtigt og fredeligt Libanon.
<P>
(Bifald)
<SPEAKER ID="063" NAME="Formanden">
Hr. Salafranca! Jeg synes, dette bifald fra Deres kolleger meget klart viser, at Parlamentet støtter Deres budskab. Jeg skal sende det videre.
<P>
Den sidste, der har bedt om at få ordet, er hr. Pirker, for en bemærkning til forretningsordenen, og derefter går vi over til afstemning.
<SPEAKER ID="064" NAME="Hubert Pirker" AFFILIATION="PPE-DE">
- (DE) Hr. formand! Dette passer ikke helt til forhandlingen nu, jeg ville egentlig have sagt det umiddelbart efter den sidste forhandling. Det er ganske enkelt urimeligt koldt her i Parlamentet. Det var måske ganske fint i går, idet gemytterne så ikke blev så overhedet, som de måske ellers ville være blevet. Men generelt er det simpelthen for koldt, og jeg vil i tilknytning til forhandlingen om frihandelsaftalen med Korea foreslå, at vi måske engang forsøgte med et koreansk klimaanlæg, hvis ikke vi skulle klare at opnå en fornuftig temperatur med vores europæiske.
<SPEAKER ID="065" NAME="Formanden">
Jeg tror, vi har nået alt det, vi ville, inden afstemningen.
<P>
Næste punkt på dagsordenen er afstemningen.
<P>
(Resultater og andre oplysninger vedrørende afstemningen: se protokollen)
