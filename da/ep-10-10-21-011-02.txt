<CHAPTER ID="011-02">
2. Cambodja, navnlig sagen om Sam Rainsy
<SPEAKER ID="308" NAME="Formanden">
Næste punkt på dagsordenen er Cambodja, navnlig sagen om Sam Rainsy.
<SPEAKER ID="309" NAME="Marietje Schaake">
forslagsstiller. - (EN) Hr. formand! Sam Rainsy er kollega til os, medlem af parlamentet i Cambodja. Dette har været nok til, at han har været udsat for mordforsøg og en række politiske og retlige angreb fra regeringspartiet, herunder fået en dom på fængsel i 12 år. Regeringspartiet kan ikke lide, at Sam Rainsy tager afstand fra korruption og overtrædelser af menneskerettighederne.
<P>
Jeg vil gerne minde dette regeringsparti om, at EU er den største donorinstitution for Cambodja, og at denne støtte er betinget af respekt for menneskerettigheder og grundlæggende friheder.
<P>
I 2006 fik Sam Rainsy Frihedsprisen fra Liberalt Internationale. Han fik prisen for at forsvare de friheder, vi alle tilslutter os her i Parlamentet. Derfor opfordrer vi myndighederne i Cambodja til at gennemføre anbefalingerne fra FN's særlige rapportør for menneskerettigheder i Cambodja.
<SPEAKER ID="310" NAME="Raül Romeva i Rueda">
forslagsstiller. - (EN) Hr. formand! Som allerede nævnt er EU Cambodjas vigtigste donor, og det er mere end legitimt, at vi opfordrer de cambodjanske myndigheder til ikke blot at iværksætte politiske og institutionelle reformer for at opbygge en demokratisk stat, styret af retsstatsprincippet og baseret på respekt for grundlæggende friheder og rettigheder, men også at udvise vilje til effektivt at bekæmpe den endemiske korruption, massiv afskovning, der medfører folkeflytninger, tyveri af jord og sexturismeindustri, at vende den nuværende kultur med straffrihed og retsforfølge alle, der er involveret i sådanne aktiviteter.
<P>
Fri og retfærdig ret til politisk ytringsfrihed uden intimidering eller chikane er også et krav. Vi skal mere specifikt sige, at vi er oprørte over retssagen og dommen på hele 12 års fængsel til oppositionslederen, Sam Rainsy, på grund af en gestus, som vi betragter som symbolsk og helt klart af politisk art. Det er især alarmerende, at denne dom, hvis den stadfæstes, forbyder Sam Rainsy at stille op til parlamentsvalget i 2013 og får følger, der rækker langt videre end Rainsys sag, da den nødvendigvis også vil ramme oppositionen som sådan.
<SPEAKER ID="311" NAME="Véronique De Keyser" LANGUAGE="FR">
Hr. formand! Dette er en meget presserende beslutning, som handler om Sam Rainsy, en undertiden kontroversiel figur, men det skal ikke få os til at glemme det reelt demokratiske aspekt, der ligger bag denne sag.
<P>
Sam Rainsy er, som det er blevet sagt, en liberal figur og modstander af lederen, Hun Sen. Rainsy var allerede blevet idømt 18 måneders fængsel, men blev benådet i 2006. Han angreb Hun Sen for at stå bag granatangrebet i 1997.
<P>
I dag er han dømt for en forbrydelse, en symbolsk forbrydelse, som det er blevet sagt, nemlig at flytte grænsepælene for den omstridte grænse mellem Vietnam og Cambodja, og for at uddele såkaldt falske landkort. Tyve år in absentia er mange, men det er helt klart, hvad dette her handler om. Det eneste formål er at hindre ham i at opstille til næste valg i 2013, og han er leder af landets næststørste politiske oppositionsparti.
<P>
Så det politiske klima i Cambodja er spændt, valget nærmer sig, og man forsøger at vinde stemmer, men der er også en tendens i retning af et autoritært regime, og jeg vil gerne ud over sagen med Rainsy nævne, at ngo-repræsentanter også forfølges, f.eks. politikeren Mu Sochua, der blev kendt skyldig i at bagtale premierministeren, journalisten Hang Chakra, som blev fængslet for at have taget afstand fra korruption i vicepremierminister Sok Ans omgangskreds, osv.
<P>
Derfor vil jeg bare påpege, som også andre har gjort, at vi er donorer, at vi har en samarbejdsaftale, hvor det hedder, at grundlæggende friheder skal respekteres. Jeg opfordrer også til, at der iværksættes en humanitær nødplan for mennesker og befolkninger, der rammes af krisen i byggeri og tekstilindustrien. Det er også vigtigt.
<SPEAKER ID="312" NAME="Charles Tannock">
forslagsstiller. - (EN) Hr. formand! Selvom Cambodja på papiret er et pluralistisk demokrati, siger den respekterede ngo Human Rights Watch, at politikere og journalister, der er kritiske over for regeringen, udsættes for vold og chikane.
<P>
Retssystemet er stadig svagt og underlagt politisk indflydelse. Desuden vender regeringen stadig det blinde øje til den ulovlige konfiskation af landmændenes jord, ulovlig træfældning og udbredt udplyndring af landets naturressourcer.
<P>
Sam Rainsy, oppositionens leder, der i øjeblikket bor i eksil i Frankrig, er blevet idømt en fængselsstraf på 10 år in absentia. Hans såkaldte forbrydelse bestod i at søge at belyse regeringens konfiskation af bøndernes jord efter grænseforhandlinger med nabolandet Vietnam, hvor han blev anklaget for at grave grænsepæle op.
<P>
Denne beslutning skal minde den cambodjanske regering om, at den, hvis den ønsker tætter forbindelser med EU, skal sikre og respektere friheder og grundlæggende rettigheder. Ellers risikerer Cambodja at blive slået i hartkorn med snylterstaten Burma i det internationale samfunds øjne.
<SPEAKER ID="313" NAME="Monica Luisa Macovei">
forslagsstiller. - (EN) Hr. formand! Hr. Rainsy, der er oppositionsleder, er blevet idømt 12 års fængsel in absentia. Hans sag blev ikke behandlet efter internationale standarder for en retfærdig, upartisk retssag, og hans dom var politisk begrundet. Lignende domme over medlemmer af oppositionspartiet er ret almindelige og viser, at der ikke findes noget upartisk retssystem i Cambodja. Disse retsafgørelser står i vejen for grundlæggende menneskerettigheder såsom ytringsfrihed og retten til en retfærdig rettergang.
<P>
Jeg er kraftig modstander af dommen over Sam Rainsy og personer som ham, der udøver deres ytringsfrihed, og opfordrer den cambodjanske regering til at standse sin nuværende tyranniske adfærd. På internationalt niveau skal vi minde Cambodja om, at de skal bestræbe sig på at indføre demokrati og ikke benytte denne selektive håndhævelse af love mod individuelle rettigheder. Især beder jeg Kommissionen minde Cambodja om ikke at indføre nye ngo-love til at begrænse oppositionen og civilsamfundet.
<SPEAKER ID="314" NAME="Sari Essayah">
for PPE-Gruppen. - (FI) Hr. formand! Behandlingen af Sam Rainsy er blot toppen af isbjerget i henseende til den autoritære kontrol, som regeringspartiet i Cambodja udøver, så den politiske magt kan bestemme over en domstol og dermed bringe kritikken af regeringen til tavshed. Denne regering har naturligvis som hovedmålsætning at undertrykke civilsamfundet og fremme et etpartisystem. Dette kan også ses af dommen over Rainsy, der er et forsøg på at hindre ham i at opstille til valget i 2013.
<P>
Som allerede sagt er EU Cambodjas største donor, og derfor er det vigtigt, at vi i denne beslutning ikke blot begrænser os til at fordømme de mange overtrædelser af menneskerettighederne i dette land, manglen på et ordentligt, bæredygtigt retssystem og politiseringen af de væbnede styrker. Vi skal gøre det helt klart for dem, at samarbejdsaftalen mellem EU og Cambodja og dens artikel 1 om overholdelse af menneskerettighederne finder anvendelse. Det skal have følger, hvis borgerrettighederne fortsat overtrædes, og EU skal gøre en videreførelse af støtten betinget af en klar forbedring af menneskerettighedssituationen.
<SPEAKER ID="315" NAME="Corina Creţu" LANGUAGE="RO">
Hr. formand! Dommen på 12 års fængsel over den cambodjanske oppositionsleder Sam Rainsy er en alvorlig overtrædelse af menneskerettighederne og et lysende klart eksempel på den autoritære holdning, der dominerer det politiske liv i Cambodja. Efter at han blev smidt ud af nationalforsamlingen, og hans parlamentariske immunitet indtil videre er blevet ophævet tre gange, sammen med de mange mordforsøg og mordet på snesevis af hans tilhængere, er Sam Rainsy nu blevet dømt in absentia for sine protester i en dom med meget kraftige politiske overtoner.
<P>
Det grundlæggende formål med dommen fra september er at forhindre lederen af oppositionen i at opstille til valget om et par år, hvilket ødelægger Cambodjas chancer for at indføre demokrati en gang for alle. Ud over beslutningens anmodninger til regeringen i Cambodja om at indstille alle politiske forfølgelser vil jeg tilføje en anmodning til EU's højtstående repræsentant for udenrigsanliggender om at lægge pres på myndighederne for at få dem til at genoptage de politiske og institutionelle reformer, der er nødvendige for at skabe et ægte demokrati.
<SPEAKER ID="316" NAME="Gerald Häfner">
for Verts/ALE-Gruppen. - (DE) Hr. formand! Cambodja er et meget smukt land med en stor historie, men både landet og historien har også mørke pletter. De seneste problemer omfatter mennesker, der forsvinder, mennesker, der sættes i fængsel uden retssag, omfattende korruption, ulovlig beslaglæggelse af jord og ulovlig træfældning. Det, der bør bekymre os mest som medlemmer af Parlamentet, er, at mennesker, som kritiserer og tager afstand fra denne praksis, kidnappes på gaden, udsættes for skinretssager og derefter smides i fængsel.
<P>
Sam Rainsy, oppositionslederen i Cambodja, har været udsat for alvorlig forfølgelse. Han har allerede været indvalgt, men blev smidt ud af parlamentet i 1995. Det er dog lykkedes ham at komme tilbage. Han blev udsat for en række angreb under valgkampen, hvor 80 mennesker døde. Jeg har haft det privilegium at besøge ham i Cambodja. Jeg synes, han var et meget fredeligt menneske og en ufortøvet fortaler for demokrati og menneskerettigheder. Nu er han idømt 12 års fængsel for en symbolsk handling på grundlag af spinkle argumenter.
<P>
Alle, der låser lederen af oppositionspartiet inde, låser også en stor del af landets befolkning inde, fordi de blev repræsenteret af den pågældende. Alle, der låser lederen af oppositionspartiet inde og hindrer ham i at deltage i det næste valg, hindrer den demokratiske proces og overtræder borger- og menneskerettigheder. Jeg mener ikke, at vi skal acceptere dette, og jeg opfordrer Kommissionen til kræve, at især artikel 1 i samarbejdsaftalen med Cambodja overholdes. Ifølge denne artikel er overholdelse af menneskerettighederne i Cambodja en forudsætning for støtte fra EU.
<SPEAKER ID="317" NAME="Adam Bielan" LANGUAGE="PL">
Hr. formand! Jeg har to gange haft lejlighed til at besøge Cambodja. Første gang var for to år siden sammen med observationsdelegationen fra Parlamentet under parlamentsvalget, og anden gang var for et halvt år siden. Jeg må sige, at Cambodja er et land, der har udviklet sig meget hurtigt i de senere år - her taler jeg om økonomisk udvikling - hvilket også gælder andre lande i den del af verden. Desværre har den hurtige økonomiske udvikling i Cambodja ikke været ledsaget af fremskridt med demokratiseringsprocessen. For der kan ikke være noget ægte demokrati uden stærke medier, der kontrollerer regeringspartiet, uden en stærk opposition eller uden en stærk ikkestatslig organisationssektor.
<P>
Dommen over Sam Rainsy, som på ingen måde er hans første dom, er endnu et slag for opposition. Hvis dommen stadfæstes, vil Sam Rainsy ikke kunne opstille til det næste parlamentsvalg, selvom han er temmelig populær i sit land. Dommen er overraskende, fordi der her over 30 år efter Khmer Rouge-regimets fald stadig er rigtig mange af lederne fra dette regime, som ikke er blevet dømt. At drage grænsen mellem Vietnam og Cambodja i tvivl er bestemt ikke med til at skabe stabilitet i regionen, men noget sådant skal behandles ad politisk vej og ikke med en dom fra en domstol.
<SPEAKER ID="318" NAME="Elena Băsescu" AFFILIATION="PPE">
- (RO) Hr. formand! Det er beklageligt, at de cambodjanske domstole stadig tyr til anholdelser som middel til at intimidere politiske modstandere og systemkritikere. De hyppigste mål for den form for aktivitet er journalister, menneskerettighedsaktivister og andre kritikere, der kæmper for ytringsfrihed.
<P>
Anklagerne mod Sam Rainsy er naturligvis mere politiske end kriminelle. Han er idømt 12 års fængsling for en symbolsk protesthandling imod den måde, som grænsen til Vietnam er markeret på. Men den reelle grund til hans dom ser ud til at være et ønske om at fjerne oppositionen fra parlamentsvalget i 2013.
<P>
Jeg vil benytte lejligheden til at opfordre den cambodjanske regering til at overholde deres tilsagn om at konsolidere demokratiet i landet. Sam Rainsy, den vigtigste oppositionsleder, skal have ret til at genoptage sit arbejde i Cambodjas parlament hurtigst muligt. Dette vil hindre en overgang til et etpartisystem, som vil være en trussel mod menneskerettighederne.
<SPEAKER ID="319" NAME="Eija-Riitta Korhola" AFFILIATION="PPE">
(FI) Hr. formand! Den cambodjanske domstols dom på 10 års fængsel til oppositionslederen Sam Rainsy på grund af anklager vedrørende formidling af fejlinformation og forfalskning af officielle dokumenter samt andre lignende sager har ført til begrundet bekymring i vesten om landets retssystems upartiskhed og uafhængighed.
<P>
Man har systematiske forsøgt at indføre en overfladisk fortolkning af lovens bestemmelser om formidling af fejlinformation samt om bagtalelse med det formål at hæmme oppositionens og ngo'ers arbejde. De pågældende bestemmelser er blevet brugt til at begrænse menings- og ytringsfriheden.
<P>
Selvom jeg erkender, at der er sket en betydelig udvikling i Cambodja siden Pol Pots' regime, er det trist, hvis den cambodjanske regering skulle beslutte at indstille opbygningen af et demokratisk system på halvvejen, sådan som det desværre har været tilfældet i mange andre lande. Cambodja har underskrevet mange internationale aftaler, bl.a. samarbejdsaftalen med EU, for at beskytte befolkningens grundlæggende rettigheder og sikre indførelse af demokratiske principper i landet. EU skal gøre det helt klart for den cambodjanske regering, at den skal opfylde sine forpligtelser.
<SPEAKER ID="320" NAME="Cristian Dan Preda" AFFILIATION="PPE">
- (RO) Hr. formand! Som det allerede er blevet nævnt, har Sam Rainsy fået to fængselsdomme. Dommen på 10 års fængsel har han fået for angiveligt at udbrede fejlinformation og forfalske offentlige dokumenter, og den er blevet lagt oven i en tidligere dom på to år. Som mine kolleger har påpeget, er dette et tydeligt forsøg på at hindre ham i at deltage i det kommende valg. Der er et problem med den procedure, der er fulgt i hele sagen, nemlig at Sam Rainsy blev dømt in absentia som led i en retssag, der fandt sted bag lukkede døre, og som ifølge det, vi har hørt, var kendetegnet med adskillige uregelmæssigheder.
<P>
Dette er ikke noget enkeltstående tilfælde. Mange andre kritikere af den cambodjanske regering har været udsat for en lignende behandling, bl.a. strafferetlig forfølgelse. Som allerede nævnt mener jeg, at de cambodjanske myndigheder på grundlag af samarbejdsaftalen med EU skal overholde deres klare forpligtelser i tilknytning til menneskerettighederne.
<SPEAKER ID="321" NAME="Jaroslav Paška" AFFILIATION="EFD">
(SK) Hr. formand! I Cambodja som i mange andre lande bliver kampen for politisk magt til en ægte kamp, en kamp på liv og død, som man siger. I disse situationer ødelægger, forfølger og fængsler magthaverne deres politiske opposition.
<P>
Dette ser ud til at være tilfældet med Sam Rainsy, som de nuværende ledere naturligvis ønsker at skaffe sig af med, fordi han repræsenterer konkurrence og for dem er ensbetydende med en risiko for fremtidig politisk forandring. Som i andre sager kan vi bestemt gribe ind og anmode den cambodjanske regering om at holde op med at misbruge en politisk modstander, men give ham plads, så han kan konkurrere på lige fod i den politiske kamp.
<P>
Som følge af vores forbedrede forbindelser med Cambodja mener jeg, at vi måske får mere held med os her end i Harare. Derfor mener jeg, at det vil være en god ide at lægge den cambodjanske regering under politisk pres for at få den til at tage sin adfærd og behandling af politiske modstandere op til fornyet overvejelse og skabe betingelserne for en fri, ordentlig politisk konkurrence.
<SPEAKER ID="322" NAME="Máire Geoghegan-Quinn" LANGUAGE="GA">
Hr. formand! Først tak til de medlemmer, der har deltaget i forhandlingen.
<P>
medlem af Kommissionen. - (EN) Jeg vil gerne takke de medlemmer, som har indsendt beslutningsforslag om Cambodja til denne uopsættelige forhandling. Situationen er bestemt foruroligende.
<P>
Vi har haft åbne udvekslinger med vores cambodjanske kontakter, senest i Det Blandede Udvalg i Bruxelles den 8. oktober om landets demokratiske institutioner og især behandlingen af oppositionen i parlamentet. Det forhold, at oppositionslederen, Sam Rainsy, har været nødt til at flygte til Frankrig, er symptomatisk for de forværrede forhold.
<P>
Det samme kan siges om retsvæsenets indblanding i politik og forfølgelsen af medlemmer af oppositionen, bl.a. dem, som skulle kunne nyde godt af at være omfattet af parlamentarisk immunitet. Der er fare for, at nationalforsamlingen ikke længere kan fungere som et forum for fri meningsudveksling. Også medierne er under pres.
<P>
Der er dog enkelte lyspunkter. Cambodja har accepteret alle henstillinger fra FN's Menneskerettighedsråd i den universelle periodiske gennemgang. Vi bemærker også, at der nu er vedtaget en ny straffelov og en antikorruptionslov. Vi vil naturligvis følge, hvordan disse gennemføres i praksis. Vi vil fortsat minde Cambodja om henstillingerne fra vores tidligere valgobservationsmissioner. Oprettelse af et effektivt menneskerettighedsråd er en vigtig målsætning. Vi bifalder regeringens hensigt om at gå videre med dette og initiativet om at oprette et fælles forum med civilsamfundsorganisationer.
<P>
Cambodja er stadig et meget fattigt land. Der kan gøres meget for at støtte den nylige økonomiske vækst uden samtidig at øge forskellene i samfundet. Dette bør omfatte en reform af reglerne for ejerskab til jord og stop for ubæredygtig praksis i landbrugs- og skovforvaltning, herunder udnyttelse af naturressourcer.
<P>
Sanktionering af regeringen eller en begrænsning af vores forbindelser vil ikke hjælpe de fattigste og kun give dem, der lader, som om de kæmper for demokrati, vind i sejlene. Derfor tror jeg ikke, at det vil tjene noget formål at ophæve vores bilaterale aftale.
<P>
Der er intet alternativ til tålmodig dialog. Hvis vi ikke bliver opfattet som en vigtig spiller i landets udvikling, mister vi chancen for at påvirke begivenhedernes gang. Men der er masser for os at gøre i Cambodja på alle niveauer, fra premierministerens kontor til civilsamfundet. Vi skal fortsat tilskynde til de positive initiativer, som Cambodja tager til fordel for menneskerettigheder, udvikling og lighed, samtidig med at vi skal argumentere for et ægte, pluralistisk, parlamentarisk demokrati, en friere presse og et mere uafhængigt retsvæsen.
<SPEAKER ID="324" NAME="Formanden">
Forhandlingen er afsluttet.
<P>
Afstemningen finder sted om et øjeblik.
<P>
Skriftlige erklæringer (artikel 149)
<SPEAKER ID="944" NAME="Jarosław Leszek Wałęsa" AFFILIATION="PPE">
skriftlig. - (EN) Menneskerettighedssituationen i Cambodja vækker i stigende grad bekymring. Vi står over for problemet med klokkeklare overtrædelser af menneskerettighederne fra den autoritære regerings side, som underminerer demokratiet i landet. Som Cambodjas største donor skal EU gøre noget her og nu for at beskytte borgerne i Cambodja og sikre dem, at den demokratiske proces ikke bliver mere mangelfuld. Jeg vil benytte lejligheden til at henvende mig til regeringen i Cambodja og kræve, at de overholder FN's særlige rapportørs rapport så hurtigt som muligt. Sagen med Sam Rainsy understreger de uretfærdigheder, der sker i Cambodja, hvor hr. Rainsy, som leder af oppositionspartiet og medlem af parlamentet, er blevet mødt med, hvad der kun kan ses som den nuværende autoritære regerings bevidste forsøg på at bremse enhver opposition. Der skal sættes en stopper for al praksis med at anklage og tilbageholde enhver, der opfattes som en trussel mod regeringen. Desuden har borgerne stadig ikke nogen garanti for retsvæsenets uafhængighed og upartiskhed. Disse spørgsmål skal vi uden ophør forholde os til i Parlamentet, så vi kan forsikre Cambodjas borgere om, at Parlamentet stadig støtter og forsvarer deres ret til demokrati.
