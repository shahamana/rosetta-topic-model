<CHAPTER ID="013-01">
1. Guinea Bissau
<SPEAKER ID="308" NAME="Formanden">
Næste punkt på dagsordenen er forhandlingen om seks forslag til beslutning om situationen i Guinea Bissau.
<SPEAKER ID="309" NAME="José Ribeiro e Castro" LANGUAGE="PT">
Fru formand, fru kommissær, mine damer og herrer! Endnu engang skal Parlamentet beklageligvis drøfte situationen i Guinea-Bissau, som i sandhed er smertelig. Det er et land, som har oplevet kronisk ustabilitet i mange år, og som prøvede at tage vejen mod demokrati i begyndelsen af 1990'erne. Intet gik godt, der var et statskup og en mindre borgerkrig, og landet har siden været i en situation med stor politisk og militær ustabilitet, spændinger og dyb rivalisering. For nylig har der også været meget bekymrende narkotikahandelsinteresser til stede, som er blevet meget synlige for alle observatører.
<P>
Vi fordømmer på det kraftigste de seneste angreb, Bombeattentatet, der dræbte stabschefen, general Tagme Na Waie, og også det særdeles barbariske for ikke at sige vilde drab på præsident Nino Vieira. Uanset deres fortid udtrykker vi vores solidaritet med deres familier og med Guinea-Bissaus befolkning, og vi beklager og fordømmer på det skarpeste disse angreb.
<P>
Vi ønsker at se en tilbagevenden til normale forhold. Den lære, jeg har draget, og som jeg ønskede at understrege i denne beslutning, var, at straffrihed ikke er svaret. Hvordan kunne vi i forbindelse med drabet på Ansumane Mané og general Veríssimo Seabra tidligere lukke øjnene for den kendsgerning, at gerningsmændene ikke blev fundet og stillet for retten? Det er klart, at dette ikke er svaret. Vi må derfor indskærpe over for Guinea-Bissaus regering, at de ansvarlige skal findes. De skyldige skal stilles for retten, og vi må yde al den bistand, der er nødvendig.
<P>
Endelig vil jeg også gøre opmærksom på vores bekymring over den narkotikahandel, der foregår i hele regionen, og den risiko, dette også udgør for EU, og den chokerende forekomst heraf, som er helt tydelig i Guinea-Bissau. Jeg ønsker også i denne sammenhæng at opfordre til tættere forbindelser med Kap Verde. Vi har etableret et særligt partnerskab med Kap Verde, der har meget tætte forbindelser og et omfattende kendskab til Guinea-Bissau, men som også er meget sårbar. Det er derfor også væsentligt for vores egen europæiske sikkerhed. Som følge heraf er intensiveringen af dette særlige partnerskab med Kap Verde også meget vigtig i denne sammenhæng.
<SPEAKER ID="310" NAME="Justas Vincas Paleckis">
forslagsstiller. - (LT) Fru formand! Drabene i Guinea-Bissau er et voldsomt slag, ikke blot mod demokratiet i en stat, der er forarmet på grund af narkotikahandlen, men mod hele det vestafrikanske område. Mordet på præsidenten og hærens generalstabschef skubbede landet endnu dybere ned i hængedyndet med kriseramte institutioner, et stadigt mere skrøbeligt demokrati, voksende korruption og personkulter. Statens indbyggere lever i kaos, og der er mangel på vand, medicin og skoler. Narkotikahandlen kender ingen grænser og er ved at blive en trussel mod hele regionen og når endda så langt som til EU-landene.
<P>
Selv om de øverstbefalende for de væbnede styrker har holdt deres løfte om ikke at blande sig i landets indre anliggender, kan de seneste begivenheder fuldstændigt knuse det, der er tilbage af demokrati i Guinea-Bissau. Den nye regering skal respektere det konstitutionelle system, løse konflikter fredeligt og efterforske mordene grundigt. Med bistand fra EU's sikkerheds- og forsvarsmission må vi nå frem til et vendepunkt i landets udvikling og tilbyde stabilitet og et anstændigt liv. Vi må håbe, at præsidentvalget finder sted om nogle få måneder, og at det vil leve op til de internationale standarder for afholdelse af valg. Vi opfordrer EU-landene og hele det internationale samfund til at give Guinea-Bissau den finansielle og sagkyndige bistand, der er nødvendig for at afholde demokratiske valg. Guinea-Bissaus modstridende politiske kræfter bør på dette vanskelige tidspunkt for staten søge en fælles forståelse og kompromiser og hurtigt vedtage beslutninger om landets sikkerhed, valgprocedurer og offentlige forvaltning. Vi opfordrer dem til at bekæmpe korruption mere effektivt og høre civilsamfundet og andre organisationer om intern forsoning i staten.
<SPEAKER ID="311" NAME="Ewa Tomaszewska" LANGUAGE="PL">
Fru formand! Den 2. marts i år blev Guinea-Bissaus João Bernardo Vieira skudt og dræbt i et attentat, der blev udført af soldater, som var loyale over for hærens generalstabschef. Den foregående dag var hærens generalstabschef, general Batista Tagme Na Waie, død efter at være blevet såret i en eksplosion. Begge dødsfald har forbindelse til den politiske konflikt i Guinea-Bissau, der har kørt i mange år og har ført til tragedier og manglende stabilitet i landet. Skønt valget i 2008 forløb fredeligt, skete der et første mordforsøg kort tid efter. Præsidenten overlevede det attentat. Den tidligere portugisiske koloni Guinea-Bissau er et af de fattigste lande i verden. Samtidig går der en kokainsmuglerrute gennem landet.
<P>
Vi fordømmer forsøgene på at løse konflikter ved hjælp af statskup, vi opfordrer til, at der afholdes præsidentvalg i Guinea-Bissau inden for to måneder, og vi opfordrer til, at dette valg opfylder demokratiske standarder, så det konstitutionelle system kan blive genoprettet.
<SPEAKER ID="312" NAME="Ilda Figueiredo" LANGUAGE="PT">
Fru formand! Når den politiske situation i Guinea-Bissau analyseres, bør vi ikke glemme, at dette unge afrikanske lands folk var ofre for portugisisk kolonialisme, som de faktisk kæmpede en meget tapper kamp imod. Med hensyn til det, der sker i landet, og som vi beklager, især mordene på præsidenten og generalstabschefen, må vi ikke glemme, at det er resultatet af alle de vanskeligheder og alle de splittelser, der har eksisteret i årevis og stadig eksisterer, og som stammer fra landets fortid som koloni. Vi bør også huske på, at det stadig er et af de fattigste lande i Afrika, hvilket betyder, at EU må være mere opmærksom på samarbejde om folkesundhed og uddannelse med henblik på at forbedre levevilkårene for denne befolkning og overvinde de vanskeligheder, som en stor del af Guinea-Bissaus befolkning stadig står over for, især kvinder, mødre og børn.
<P>
Det er afgørende, at EU øger sin sympatiske støtte til disse mennesker. Vi må også støtte uddannelse, sikker drikkevandsforsyning og, i nogle tilfælde, endog landbrugsproduktion for at sikre, at hele befolkningen har adgang til mad. Imidlertid skal denne støtte ydes uden indblanding udefra og med fuld respekt for folkets suverænitet og valg.
<SPEAKER ID="313" NAME="Marios Matsakis">
forslagsstiller. - (EN) Fru formand! Denne fattigdomsramte tidligere koloni har i årevis lidt under politisk ustabilitet og kriser, som har ført til dybe og langvarige lidelser for borgerne.
<P>
Landets overgang til demokratisk styre og bedre tider for befolkningen så lovende ud, efter at valget til den lovgivende forsamling i 2008 blev gennemført på en tilsyneladende fair og fredelig måde. De mørke skyer af splittende had og vold drev imidlertid igen ind over landet, efter at præsident Vieira blev skudt af deserterede soldater den 2. marts, dagen efter drabet på hærchefen. Vi fordømmer begge disse mord, og vi kan kun håbe, at de rivaliserende parter i Guinea-Bissau vil finde den nødvendige vilje og styrke til at løse deres uoverensstemmelser gennem dialog ved forhandlingsbordet af hensyn til deres borgeres velfærd. Da Guinea-Bissau endvidere i de senere år har udviklet sig til et land med omfattende narkotikahandel, beder vi indtrængende, ikke blot landets myndigheder, men også det internationale samfund om at gøre deres yderste for effektivt at bekæmpe denne dødelige forbandelse.
<SPEAKER ID="314" NAME="Marie Anne Isler Béguin" LANGUAGE="FR">
Fru formand, fru kommissær, mine damer og herrer! Gruppen De Grønne/Den Europæiske Fri Alliance fordømmer på det skarpeste drabet på Guinea-Bissaus præsident, João Bernardo Vieira, og den øverstbefalende for de væbnede styrker, general Tagme Na Waie, den 1. og 2. marts 2009.
<P>
Vi forlanger, at der bliver foretaget en fuldstændig efterforskning, og at gerningsmændene bliver retsforfulgt, og det samme gælder dem, der myrdede generalerne Mané og Correia, som blev dræbt i 2000 og 2004, og hvis drabsmænd til dato ikke er blevet identificeret.
<P>
Som et af de fattigste af de fattige lande, der er kendt for sin lave forventede levealder, er narkotikahandel i dag blevet et problem for Guinea-Bissau. Som brohoved for de sydamerikanske narkotikasmuglere er Guinea-Bissau blevet et transitland for narkotika, der er beregnet til Europa, hvor vi repræsenterer den største forbruger. Vi ved også kun alt for godt, at dette påvirker hele underregionen, da der er blevet opdaget store mængder narkotika i f.eks. Mauretanien, oven i købet i lufthavnen.
<P>
EU skal hjælpe dette land med at vende ryggen til narkotikahandlen ved at bekæmpe den både her og der og ved at vende tilbage til udvikling baseret på landets egne ressourcer.
<P>
Det sidste valg blev hilst velkommen af det internationale samfund, og EU har støttet processen med at lære om og opbygge demokrati i Guinea-Bissau, og de begivenheder, landet lige har gennemlevet, kan kun føre til øget støtte og bistand.
<P>
Også hæren, der ikke greb ind i valgprocessen, skal også fortsat nøje respektere det konstitutionelle system, som den har lovet.
<P>
Nu hvor nabolandene i Vestafrika efter år med problemer og kaos har genopdaget vejen til demokrati, respekt for institutioner og menneskerettigheder, må Guinea-Bissau ikke gå i fælden med forkastelige metoder. EU skal være til stede og bruge sin indflydelse og sit eksempel til at hjælpe dette land med at blive på demokratiets vej.
<SPEAKER ID="315" NAME="Laima Liucija Andrikienė">
for PPE-DE-Gruppen. - (EN) Fru formand! Ud over det, der allerede er blevet sagt i dag om situationen i Guinea-Bissau, vil jeg gerne kommentere to spørgsmål.
<P>
For det første bør drabene på Guinea-Bissaus præsident João Bernardo Vieira og chefen for de væbnede styrker, general Tagme Na Waie, efterforskes grundigt, og de ansvarlige bør stilles for retten.
<P>
For det andet udtrykker vi i vores beslutning i dag håb om, at der vil blive afholdt præsidentvalg i landet inden for 60 dage. Vi bør i dag opfordre EU-medlemsstaterne og det internationale samfund til at sørge for, at Guinea-Bissau modtager den finansielle og tekniske støtte, der er nødvendig for at gennemføre et troværdigt valg.
<SPEAKER ID="316" NAME="Leopold Józef Rutowicz" LANGUAGE="PL">
Fru formand! Der kan meget let opstå destabilisering, som har tragiske følger, i fattige afrikanske lande som Guinea-Bissau. Drabene på præsident João Bernardo Vieira og chefen for de væbnede styrker, general Tagme Na Waie, i marts i år var helt sikkert led i et forsøg på at destabilisere landet, som narkotikamafiaen formentlig stod bag. Manglen på en effektiv sikkerhedsstyrke i landet har betydet, at forskellige former for drab stort set passerer ustraffet. Vi er nødt til at yde al den livsnødvendige bistand, som regeringen i dette land har brug for, og det er det, beslutningen går ud på.
<P>
Herudover og med henblik på at forebygge den slags hændelser må vi erklære skånselsløs krig mod narkotikahandlen, som er en destabiliserende kraft i mange fattige lande i Afrika, Asien og Sydamerika, støtter terrorisme og gennem narkomani ødelægger livet for flere hundrede millioner af mennesker over hele verden. Hvis vi ikke kan løse dette problem, vil vi komme til at betale en stadigt højere pris for vores hjælpeløshed.
<SPEAKER ID="317" NAME="Benita Ferrero-Waldner">
medlem af Kommissionen. - (EN) Fru formand! Lad mig først og fremmest på Kommissionens vegne sige, at vi dybt beklager drabet på hans excellence, præsidenten for Republikken Guinea-Bissau, João Bernardo Vieira. Vi fordømmer dette drab i de stærkest mulige vendinger og også de attentater, der førte til stabschefen for de væbnede styrker, general Batista Tagme Na Waies, og andre soldaters død. Jeg vil også gerne kondolere over for deres familier.
<P>
Tilstedeværelsen af narkotikahandlere og så meget kriminalitet er mere end bekymrende i dag. Under den ottende EUF og andre instrumenter, men ud over bidraget på 2 mio. EUR til FN's Kontor for Bekæmpelse af Narkotika og Kriminalitet (UNODC), har Kommissionen tilsluttet sig en meget ambitiøs plan for narkotikabekæmpelse. Vi mener, det virkelig er meget vigtigt, som det fremgår af det, der er sket.
<P>
Vi opfordrer indtrængende til ro og tilbageholdenhed og opfordrer de nationale myndigheder i Guinea-Bissau til at foretage en fuldstændig efterforskning af disse begivenheder og bringe de ansvarlige for retten. Der bør ikke være nogen straffrihed. Desværre følger disse voldsomme handlinger efter de vellykkede valg, der banede vejen for øget EU- og international støtte til landets fredsskabende bestræbelser. Disse attentater kommer også på et tidspunkt med øget internationalt engagement med det formål at opbygge et demokratisk og stabilt Guinea-Bissau.
<P>
Under disse ekstremt vanskelige forhold forpligter Kommissionen sig fortsat fuldt og helt til at fortsætte sin stærke opbakning til de nationale myndigheder med sigte på at genoprette stabiliteten og opretholde udviklingen. Jeg tænker på uddannelse, de fattigste af de fattige, nødvendigheden af at opfylde elementære behov og tjenesteydelser og også på økonomisk vækst i landet. Vi er nu i gang med at udfolde den brede vifte af instrumenter, vi har til rådighed, med det formål således at hjælpe Guinea-Bissau med at opnå vedvarende fred og forhåbentlig konsolidere sin demokratiske proces.
<P>
Der blev sidste år godkendt en ambitiøs landestrategi til et beløb på 100 mio. EUR, som dækker perioden 2008-2013. Den skal fokusere på reform af sikkerhedssektoren - herunder narkotikabekæmpelse, som jeg nævnede tidligere - og styrkelse af de suveræne nationale institutioner.
<P>
Sidste år besluttede Rådet også at oprette en EU-mission, der skal støtte en reform af sikkerhedssektoren inden for rammerne af den europæiske sikkerheds- og forsvarspolitik. Det kommende præsidentvalg - der nu forventes at blive afholdt 60 dage efter udpegningen af den nye præsident - vil formentlig finde sted allerede før sommerferien. Under hensyntagen til denne særdeles stramme tidsplan overvejer Kommissionen nøje, om det kan lade sig gøre at udsende valgobservatørmissionen. Ikke desto mindre er det fortsat blandt vores centrale indsatsområder at yde bistand efter valget til støtte for de nødvendige reformer af valgordningen ifølge de henstillinger, der blev fremsat af EU-FN i 2008, og støtte de regionale organisationers observation af det kommende valg.
<SPEAKER ID="318" NAME="Formanden">
Forhandlingen er afsluttet.
<P>
Afstemningen finder sted efter forhandlingerne.
