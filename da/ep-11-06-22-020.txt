<CHAPTER ID="020">
Indlæg af et minuts varighed (forretningsordenens artikel 150) 
<SPEAKER ID="284" NAME="Formanden">
Næste punkt på dagsordenen er indlæg af et minuts varighed.
<SPEAKER ID="285" NAME="Anna Záborská" AFFILIATION="PPE">
- (SK) Fru formand! Arbejdsfrie søndage bør blive en del af den europæiske standard på området arbejdsrettigheder. Det blev man enige om på et møde bestående af repræsentanter for fagforeninger, civile organisationer og kristelige grupper og kirker, som grundlagde Den Europæiske Søndagsalliance i denne uge i Bruxelles. En arbejdsfri søndag er vigtig, når man taler om anstændige arbejdsvilkår, men det giver også lejlighed til at opbygge gode familieforhold, især mellem forældre og børn. Jeg er glad for, at jeg var med ved fødslen af dette initiativ ligesom de to store sammenslutninger fra Slovakiet - klubben af store familier og søndagsalliancen. Kommissionen bør i forbindelse med revisionen af arbejdstidsdirektivet tage hensyn til synspunkterne hos hundredvis af organisationer i hele Europa, som er forsamlet i den nylig oprettede alliance, for man kan ikke ignorere en så stor sammenslutning, når der udarbejdes love.
<SPEAKER ID="286" NAME="László Tőkés" AFFILIATION="PPE">
(HU) Fru formand! I de sidste uger har grundlæggerne af Szeklerlands repræsentationskontor i Bruxelles, og det ungarske samfund generelt i Rumænien, været udsat for en lang række angreb og fjendtlige hysteriske kampagner fra den rumænske politiske elites side. I mellemtiden er der blevet gjort forsøg på at gennemtvinge en territorial og administrativ omlægningsplan i Rumænien, som kunne føre til, at der oprettes otte meget store flertalsregioner, hvilet vil betyde, at det ungarske flertal, der bor i Szeklerland og i Partium, vil komme i absolut mindretal. I henhold til de udtrykkelige bestemmelser i det europæiske charter om lokalt selvstyre og den europæiske pagt om regionale sprog eller mindretalssprog tager de transylvanske ungarske medlemmer af Parlamentet kraftigt afstand fra denne udemokratiske og diskriminerende måde at foretage en regional omlægning af deres land på. Vi beder Dem om Deres aktive hjælp i de regerende rumænske og ungarske folkepartiers og de fælles demokratiske værdiers navn, og vi beder om Parlamentets aktive støtte til beskyttelse af det transylvanske ungarske samfund.
<SPEAKER ID="287" NAME="Alexander Mirsky" AFFILIATION="S&amp;D">
(LV) Fru formand! Hvad tror De ordet "perversion" betyder? I ordbogen betyder dette ord fuldstændig forvrængning. Politisk perversion betyder intet andet end løgne og bedrag over for borgerne. Det ser ud til, at der i Letland er dukket en gruppe af parlamentsmedlemmer op, som er politisk perverterede. Sagen er, at under det sidste valg til det lettiske parlament lovede medlemmerne af Saskaņas centrs (Harmoniens Centrum) deres russisktalende vælgere, som i Letland udgør mere end 40 % af befolkningen, at de ville beskytte deres modersmål. Men i sidste uge stemte denne gruppe for større straf til dem, der ikke bruger det officielle nationalsprog i den private sektor. Det viser sig, at de lover én ting og gør noget andet. Jeg tror, at De vil være enige i, at det er perversion. Det er muligt, at Letland bliver det sted, hvor en ny politisk bevægelse, "perversionens centrum", vil opstå. Tak for Deres opmærksomhed.
<SPEAKER ID="288" NAME="Nikolaos Salavrakos" AFFILIATION="EFD">
(EL) Fru formand! Det er helt sikkert, at ingen europæer, og derfor heller ingen græker, kan lide at gå rundt med en tiggerskål. Vi grækere må forstå, at vi har ført vores levestandard mindst 10 år tilbage i tiden. Jeg er desværre bange for, at det samme også vil ske i andre lande.
<P>
Men vi oplever, at vi bliver bebrejdet ting, som ligger langt uden for vores ansvar. Sytten kaptajner i Europa plus mange matroser, sytten budgetter, sytten obligationsmarkeder og én fælles valuta. Den fælles valuta kan ikke fortsætte på denne måde. Vi har brug for en fælles økonomisk politik, et fælles obligationsmarked og fælles koordination. Finanspolitisk forsigtighed betyder uden tvivl, at der skal rystes op i forbrugerklimaet. Jeg kan ikke se, at der sker noget i den retning. Vi skal sikre de vigtigste resultater fra de sidste 65 år, der kulminerede med den fælles valuta, ved at udvise større selvdisciplin.
<SPEAKER ID="289" NAME="Nicole Sinclaire" AFFILIATION="NI">
(EN) Fru formand! For mindre end et år siden organiserede jeg et andragende på tværs af grupperne om en folkeafstemning i Storbritannien vedrørende medlemskab af EU. Kampagnen har fået støtte på højt niveau fra hele det politiske spektrum.
<P>
Det, disse mennesker har raset imod, er EU's besættelse af absolut at ville skabe et føderalt Europa uden hensyntagen til befolkningernes ønske og demokratiet. Man kan ikke ignorere befolkningernes ønske for evigt. Mine vælgere kommer hele tiden til mig og spørger, hvornår de får noget at skulle have sagt om deres medlemskab af EU. De europæiske befolkningers vilje er blevet ignoreret, der er blevet indført en fælles valuta mod de europæiske befolkningers vilje, og se blot, hvilke problemer det har ført til. Der er blevet afholdt folkeafstemninger i medlemsstaterne, og de er blevet ignoreret.
<P>
Folk i min valgkreds, folk i Storbritannien og folk i EU siger, at man skal lade folket beslutte. De professionelle politikere har lavet noget rod. Lad folket beslutte.
<SPEAKER ID="290" NAME="Mariya Nedelcheva" AFFILIATION="PPE">
(BG) Fru formand! Jeg har siden januar organiseret rundbordssamtaler i Bulgarien om reformen af den fælles landbrugspolitik. Det har været med til at udforme en stærk bulgarsk holdning, som har fået en fortjent plads i Dess-betænkningen.
<P>
Jeg må sige, at jeg er glad for visse nøgleaspekter i Bulgariens holdning i landbrugsdebatten. Det drejer sig først og fremmest om en stærk, retfærdig og velfinansieret fælles landbrugspolitik, nye, neutrale, klare og retfærdige kriterier til beregning af de direkte betalinger, der skal danne grundlag for den fremtidige fordeling mellem medlemsstaterne, deres regioner og de forskellige sektorer. Tildeling af direkte betalinger til aktive små og mellemstore producenter og til dem, der faktisk er ansvarlige for den fælles landbrugspolitik, er en anden af vores målsætninger.
<P>
Jeg har tre andre punkter, som jeg gerne vil nævne, nemlig flere muligheder for vores kvægopdrættere, større fleksibilitet i anden søjle og sluttelig enkle, klare procedurer, således at vi kan sørge for, at vores landmænd får en anstændig indtægt, og at unge mennesker investerer i landbruget. Vi ønsker desuden, at Europa fortsætter med at garantere forsyningssikkerheden og priserne og på værdig vis forsvarer vores position i verden.
<SPEAKER ID="291" NAME="Czesław Adam Siekierski" AFFILIATION="PPE">
(PL) Fru formand! Helt tilbage i 1991 blev der undertegnet en traktat om godt naboskab og venskabeligt samarbejde mellem Polen og Tyskland, og den danner grundlaget for de nuværende forbindelser mellem de to lande. I går på tyveårsdagen for denne betydningsfulde begivenhed fandt der et fælles møde sted i Warszawa, som blev ledet af hr. Tusk, den polske premierminister, og fru Merkel, den tyske kansler. Mere end 20 ministre og viceministre fra de enkelte ministerier i begge lande deltog i mødet. Resultatet af det fælles møde er erklæringen fra regeringerne i Republikken Polen og Forbundsrepublikken Tyskland med titlen "naboer og partnere" ledsaget af et samarbejdsprogram for de kommende år.
<P>
I forbindelse med denne årsdag vil jeg gerne minde Parlamentet om det engagement, som konsekutive tyske regeringer har udvist med hensyn til at støtte de polske bestræbelser på at blive medlem af EU. Forholdet mellem Polen og Tyskland forbedres hele tiden, og et eksempel herpå er den voksende handel mellem de to lande. Vores økonomier hører til de mest dynamiske i Europa. Vi håber, at forbindelserne mellem Polen og Tyskland vil udvikle sig yderligere til gavn for vores borgere og Europa som helhed.
<SPEAKER ID="292" NAME="Elisabeth Köstinger" AFFILIATION="PPE">
(DE) Fru formand! EU har brug for en effektiv fælles landbrugspolitik for at kunne leve op til samfundets krav om høje standarder, og først og fremmest for at den kan spille en stærk, uafhængig rolle.
<P>
Virksomhederne i Europa skal blive ved med at være konkurrencedygtige. De står over for store udfordringer, herunder udsving i priserne på råvarer, høje fremstillingsomkostninger og lave indtægter. Der bliver udøvet et nedadgående pres på priserne på grund af de lave fremstillingsomkostninger og lave sociale, miljømæssige og kvalitetsmæssige standarder i tredjelande, som ikke kan sammenlignes med standarderne i EU. Når der etableres nye handelsforbindelser er det vigtigt, at vi beskytter de europæiske produktionsniveauer ved at medtage sikkerhedsklausuler. Sådanne klausuler, som bruges i en industriel sammenhæng, f.eks. i handelsaftaler med Sydkorea vedrørende bilindustrien, skal også bruges i landbrugssektoren.
<P>
Det hele drejer sig om at få lige vilkår og lige muligheder for alle. Alle lande burde have ret til at fokusere på deres borgeres bekymringer, herunder fødevaresikkerhed, miljø, forbehold angående genmodificering og behovet for landdistrikter, der kan underbygge et bæredygtigt landbrug i Europa.
<SPEAKER ID="293" NAME="Ramon Tremosa i Balcells" AFFILIATION="ALDE">
(EN) Fru formand! Sidste uge i det catalanske parlament indtog nogle medlemmer af Parlamentet, der repræsenterer Cataloniens største politiske partier, en fælles holdning til forsvar for det catalanske sprog i EU og dens institutioner.
<P>
Vi opfordrer igen til, at catalansk anerkendes som officielt sprog i Parlamentet, som mange andre catalanske medlemmer af Parlamentet har gjort det i de sidste 25 år.
<P>
Nu er der en ny lejlighed for det catalanske sprog, som har været forbudt i den spanske stat i århundreder. Om nogle få måneder tiltræder Kroatien EU. For at kroatisk kan blive et officielt sprog, skal traktaten ændres. Når det sker, vil vi igen anmode den spanske regering om at tillade, at catalansk får officiel status i EU. Den spanske regering bør bringe det catalanske sprog til EU, ligesom den irske regering gjorde det med gælisk for nogle år siden.
<P>
Vi beder om Parlamentets og Kommissionens støtte til at opnå anerkendelse af catalansk som officielt sprog.
<SPEAKER ID="294" NAME="Spyros Danellis" AFFILIATION="S&amp;D">
(EL) Fru formand! Problemet med pirateri i Adenbugten og nu i det kæmpestore havområde, som er Det Indiske Ocean, bliver hele tiden værre til trods for EU NAVFOR'S indsats. Størrelsen af det område, hvor piraterne opererer, gør det vanskeligt at håndtere problemet med piraterne alene med militære ressourcer. Derfor skal foranstaltningerne til at fjerne problemet forbedres, om muligt inden for rammerne af en ambitiøs international strategi, og samtidig skal der træffes foranstaltninger til at bekæmpe de tilgrundliggende årsager. Pirateri har rødder i absolut fattigdom og manglende regering, som har været to hovedtræk i Somalia i de sidste 20 år.
<P>
EU har mulighed for at bruge Den Europæiske Udviklingsfond i større udstrækning til dette formål. Både EU og FN har opnået gode erfaringer med programmer, der har givet reelle resultater i Somalia, og det arbejde skal fortsættes og udvides.
<SPEAKER ID="295" NAME="Marek Henryk Migalski" AFFILIATION="ECR">
(PL) Fru formand! I går aftes døde Anatoly Bitkov i Magadan, den største by i Kolyma-regionen i Rusland. Han var chefredaktør på den lokale fjernsynskanal, "Kolyma Plyus". Uden at ville foregribe resultatet af undersøgelserne af, om dette var mord eller en naturlig død, eller om det var et politisk motiveret mord eller ej, er det værd at understrege, at denne triste begivenhed desværre ikke er en undtagelse. Journalister dør i Rusland, og journalister, der efterforsker politiske spørgsmål, dør endnu oftere. Mange seriøse analyser har konstateret, at 200 journalister er døde i Den Russiske Føderation i de sidste 10 år. Det er den mest risikofyldte profession i Rusland i dag. Uden frihed og sikkerhed for journalister kan der ikke være nogen mediefrihed, og uden mediefrihed kan der ikke være demokrati. Det skal vi altid huske på i vores samarbejde med Den Russiske Føderation.
<SPEAKER ID="296" NAME="Paul Murphy" AFFILIATION="GUE/NGL">
(EN) Fru formand! På søndag sejler jeg til Gaza sammen med hundreder af andre aktivister som medlem af Frihedsflåden 2. Vi bringer den medicin og de materialer til genopbygning, som der er så desperat behov for.
<P>
Som følge af Israels illegale blokade lever 300 000 mennesker for under en dollar om dagen, og arbejdsløsheden er på over 40 %. Catherine Ashton har sagt, at flåden ikke er den rigtige løsning på situationen i Gaza, men EU's løsning er via forskningsbevillinger at fortsætte med at finansiere de israelske våbenselskaber, som fremstiller de våben, der dræber civile i Gaza. I stedet for at kritisere flåden burde EU fordømme den trussel om vold, som de israelske forsvarsstyrker har fremsat mod os. I lyset af at de myrdede ni aktivister i flåden sidste år, skal disse trusler tages meget alvorligt. EU bør også holde op med at være medskyldig i den fortsatte undertrykkelse af det palæstinensiske folk.
<SPEAKER ID="297" NAME="Monika Smolková" AFFILIATION="S&amp;D">
- (SK) Fru formand! For to uger siden havde vi en heftig drøftelse om den ungarske forfatning. I dag har vi også erklæringen fra Venedig-kommissionen. Jeg vil derfor gerne gentage min advarsel om den problematiske ordlyd i den ungarske forfatning, navnlig ordlyden i afsnit D, som taler om Ungarns ansvar for alle ungarere, om en enkelt ungarsk nation, om kollektive rettigheder og om oprettelsen af kollektive selvstyrende myndigheder i andre lande baseret på princippet om etnisk tilhørsforhold. Venedig-kommissionen har understreget menneskerettighedernes individuelle karakter, da rammeaftalen om beskyttelse af etniske mindretal ikke taler om kollektive mindretalsrettigheder. Venedig-kommissionen har sået tvivl om princippet om demokrati ved at acceptere en forfatningsretlig lov om kulturel, religiøs, etisk, social, økonomisk og finansiel politik. Jeg forventer en hurtig reaktion fra EU-institutionerne på Venedig-kommissionens udtalelse om den ungarske forfatning.
<SPEAKER ID="298" NAME="Michail Tremopoulos" AFFILIATION="Verts/ALE">
(EL) Fru formand! Jeg spekulerer på, om den økonomiske krise kan løses med foranstaltninger på bekostning af klimaet. Kommissionen siger desværre, at det kan den, da Kommissionen og Portugal i fællesskab har støttet en frist for reducerede garanterede priser på energi fra vedvarende energikilder som en lovlig foranstaltning i memorandummet om støttemekanismen. I Grækenland er investeringer i vedvarende energi en af de få modvægte i den økonomiske krise, og det er nødvendigt, at den afgående miljøministers løfte om at bevare garanterede priser fornyes med det samme af hendes efterfølger.
<P>
Men diskussionen om eventuelt at give lande med økonomiske problemer undtagelser fra de allerede utilstrækkelige klimamålsætninger, 20-20-20-målsætningerne, er helt absurd. Disse valg viser, at Kommissionen støtter en uacceptabel holdning, de skriver en række europæiske politikker i sten, og ingen holdes ansvarlig nogen steder. Det eneste, Europa gør med dette, er at save den gren over, vi sidder på.
<P>
Klimamålsætningerne skal op på de niveauer, som videnskabsfolk har krævet, og der skal udformes særlige programmer for lande med økonomiske problemer. Det er vores skæbne at finde en vej ud af denne blindgyde og imødegå den økonomiske, sociale og miljømæssige krise. I sidste ende er finanspolitisk omstrukturering én ting, og angreb på miljøets bæredygtighed er noget helt andet.
<SPEAKER ID="299" NAME="Katarína Neveďalová" AFFILIATION="S&amp;D">
- (SK) Fru formand! Europa og EU vil være den mest konkurrencedygtige og den mest avancerede økonomi i verden.
<P>
Men for at opnå det skal vi ikke blot tale om finansiering og dertil hørende spørgsmål, men vi skal som EU klart investere mere i uddannelse, videnskab, forskning og innovation. Kommissionen har for ganske nylig offentliggjort flere resultater fra undersøgelser af medlemsstaternes investeringer på dette område. Landene blev opdelt i fire grupper, og mit land, Slovakiet, fik desværre en lidet smigrende plads i den tredje gruppe med en investering på blot 0,48 % af de oprindelige 2 %, som man havde lovet at investere i videnskab, uddannelse og forskning i Europa 2020.
<P>
Jeg vil derfor opfordre EU, Parlamentet, Kommissionen og Rådet til at gøre en større indsats for at støtte medlemsstaterne og skubbe hårdere på for at få dem til at investere i dette område, fordi det kun er gennem de penge, vi investerer i forskning, innovation og uddannelse, at vi kan opfylde målsætningerne i Europa 2020.
<SPEAKER ID="300" NAME="Pat the Cope Gallagher" AFFILIATION="ALDE">
(GA) Fru formand! I de sidste 20 år har EU indtaget en central rolle i fremme af fred og forsoning i Irland. EU har givet mere end 1,3 mia. EUR til programmet for fred og forsoning siden 1994 og ca. 349 mio. EUR til Den Internationale Fond for Irland.
<P>
De voldelige hændelser i Østbelfast og mordet på Ronan Kerr viser, hvor vigtigt det er at fortsætte disse ordninger, som fremmer økonomisk og social udvikling på begge sider af grænsen.
<P>
I denne uge var der repræsentanter for Den Internationale Fond for Irland og programmet for fred og forsoning til stede i Parlamentet for at tale i Regionaludviklingsudvalget om betydningen af Parlamentets og EU's støtte til dette program. Det er min faste overbevisning, at EU og de andre internationale partnere bør overveje disse spørgsmål nøje og beslutte at fortsætte dette nyttige og effektive program.
<SPEAKER ID="301" NAME="John Bufton" AFFILIATION="EFD">
(EN) Fru formand! Landbruget er kernen i den walisiske økonomi, men på grund af stadig mere EU-lovgivning kan de walisiske landmænd ikke konkurrere med succes, til trods for at standarderne hører til de højeste i Europa.
<P>
I henhold til bestemmelserne om elektronisk identifikation af kvæg (EID)får landmændene bøder for unøjagtige data, til trods for at der er alvorlige mangler ved teknologien. Jeg har forelagt spørgsmålet for Kommissionen ved utallige lejligheder, ligesom repræsentanter for mange medlemsstater har gjort det. De walisiske landmænd mener, at det mangelfulde EID-system udgør en skjult skat.
<P>
Et andet spørgsmål vedrører walisisk kvæg, der er mindre end 24 måneder gammelt, som ikke kan mærkes som walisisk i henhold til BGB-lovgivningen. Det samme er ikke tilfældet i Skotland, hvor oksekødsindustrien kan mærke kød fra dyr af hvilken som helt alder med landets stempel.
<P>
Wales producere fantastisk godt oksekød og skal kunne mærke det som walisisk. Handelen på det globale marked er afhængig af, at der reklameres for et lands produkt. Det drejer sig her om meget vigtige spørgsmål for hundredvis af landmænd i Wales, som driver forretninger af høj kvalitet, der i mange tilfælde har været i familiernes eje i generationer. Jeg kræver en forklaring.
<SPEAKER ID="302" NAME="Oriol Junqueras Vies" AFFILIATION="Verts/ALE">
(ES) Fru formand! Jeg vil gerne give udtryk for min støtte til den pakke af foranstaltninger, der har til formål at forstærke den økonomiske styring i EU, samt de foranstaltninger, der skal klarlægge og fremskynde den disciplinære procedure for medlemsstater med et for stort underskud.
<P>
Men EU skal være klar over, at nogle medlemsstater forsøger at opfylde de budgetmæssige krav, som Europa stiller til dem på bekostning af de regionale regeringers regnskaber, som destabiliseres.
<P>
Den spanske stat er et paradigmatisk eksempel på dette. Den forsøger at opfylde kravene ved at skubbe underskuddet over på de selvstændige regeringer og lokale råd.
<P>
Denne praksis skal fordømmes, for den er ikke i overensstemmelse med ånden i EU's stabilitets- og vækstpagt, og først og fremmest fordi den er til stor skade for det økonomiske genopsving i økonomisk stærke nationer som Catalonien.
<SPEAKER ID="303" NAME="Csaba Sógor" AFFILIATION="PPE">
(HU) Fru formand! EU blander sig ikke i medlemsstaternes administrative anliggender. Det er det vigtigt at understrege, fordi visse rumænske politikere i dag forklarer nødvendigheden af at gennemføre en administrativ omorganisering ved at hævde, at det er den eneste måde, hvorpå Rumænien kan få penge fra strukturfondene. Den aktuelle debat i Rumænien drejer sig om en reform, der vil oprette otte NUTS 2-administrative enheder sammenlignet med de nuværende 41 amter, der er NUTS 3-administrative enheder, uden at tage hensyn til geografiske, økonomiske, sociale og kulturelle realiteter. Hoveddebatten vedrører de rumænske ungarere, navnlig fordi dette indfødte nationale samfund ikke, til trods for de bestemmelser, der er nedfældet i Europarådets relevante konvention, vil kunne udgøre et flertal i nogen af de nye administrative enheder og ville miste retten til at etablere en lokal regering. EU skal sikre, at medlemsstaterne ikke blot forventer, at det kun er EU, der skal respektere subsidiaritetsprincippet, men at de også selv skal sikre, at beslutningstagningen foregår så tæt på borgerne som muligt.
<SPEAKER ID="304" NAME="Cristian Silviu Buşoi" AFFILIATION="ALDE">
(RO) Fru formand! Som De sikkert ved, fandt anden valgrunde sted denne weekend i Chişinău i Republikken Moldova. Som det også blev konstateret af OSCE-observatørerne, blev dette valg ligesom dem, der fandt sted andre steder i Republikken Moldova, i det store og hele gennemført i overensstemmelse med europæiske og internationale standarder, og det markerede et virkeligt fremskridt i forhold til det parlamentsvalg, der fandt sted i 2010.
<P>
Jeg kan kun glæde mig over de lokale valgresultater i Republikken Moldova, som har styrket positionen for partierne i Alliancen for Europæisk Integration, som for øjeblikket har regeringsmagten. Resultatet af valget sender også et meget klart signal fra Moldovas borgere om, at de har et stærkt og reelt ønske om at blive et velstående, demokratisk samfund, og at Republikken Moldova skal integreres i EU. Valgresultatet må også tilskynde partierne i Alliancen for Europæisk Integration til at fortsætte gennemførelsen af de reformer, som de har lovet at gennemføre.
<P>
Rent personligt er jeg glad og begejstret over, at Dorin Chirtoacă vandt endnu en periode som borgmester i Chişinău.
<SPEAKER ID="305" NAME="Zbigniew Ziobro" AFFILIATION="ECR">
(PL) Fru formand! Offentligheden i Polen blev for nylig chokeret over en hændelse, der fandt sted kl. seks om morgenen. Otte væbnede ordenshåndhævere, herunder seks agenter fra specialstyrkerne, tiltvang sig adgang til en lejlighed i en ejendom. Det var der ikke noget mærkeligt ved, da der blandt beboerne var en person, der var eftersøgt for narkotikahandel, en våbenhandler og en person, der var mistænkt for bankrøverier. Men offeret var ingen af disse mennesker. Ejendommen var også hjem for en internetbruger, en student, som havde mod til at beskrive den nuværende regerings handlinger ironisk.
<P>
Det er meget foruroligende, hvis de, der sidder ved magten, er så nærtagende over for kritik, satire og latter, at de sender væbnede ordenshåndhævere kl. seks om morgenen til en student, der bruger internettet. En sådan praksis skal man tage afstand fra, især her i Parlamentet.
<SPEAKER ID="306" NAME="Jacek Olgierd Kurski" AFFILIATION="ECR">
(PL) Fru formand! Om 10 dage overtager Polen formandskabet for EU, og vi skal derfor holde nøje øje med, hvad der sker i Polen. Kvaliteten af et demokrati kan måles på den måde, oppositionen behandles på. I Polen foregår der desværre en heksejagt på oppositionen, som domstolene har tilsluttet sig. I sagen vedrørende den tidligere premierminister og oppositionsleder, Jarosław Kaczyński, har en domstol beordret, at han skal underkastes psykiatriske undersøgelser. Det er særlig ondskabsfuldt i lyset af, at den eneste grund, der var til at beordre ham til at få foretaget disse undersøgelser, var, at han indrømmede, at han havde taget beroligende medicin efter Smolensktragedien, hvor hans broder, svigerinde og mange af hans venner omkom. Det var der ikke noget mærkeligt ved, og det er underbygget af relevant lægedokumentation.
<P>
Denne udvikling er beklagelig, eftersom den har en europæisk vinkel, og vi vil se kulminationen herpå den 6. juli. Det er den dag, Jarosław Kaczyński skal undergå den psykiatriske test, mens Donald Tusk holder sin tiltrædelsestale i Strasbourg som formand for EU. Jeg håber, at det internationale samfund vil protestere mod misbrugen af psykiatriske undersøgelser i den politiske kamp på linje med modellen i Sovjetunionen og Belarus.
<SPEAKER ID="307" NAME="Formanden">
Forhandlingen om dette punkt er afsluttet.
