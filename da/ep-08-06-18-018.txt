<CHAPTER ID="018">
Fremtiden for fåre-, lamme- og gedesektoren i Europa (forhandling) 
<SPEAKER ID="432" NAME="Formanden">
Næste punkt på dagsordenen er betænkning af Liam Aylward for Udvalget om Landbrug og Udvikling af Landdistrikter om fremtiden for fåre-, lamme- og gedesektoren i Europa.
<SPEAKER ID="433" NAME="Liam Aylward">
ordfører. - (GA) Hr. formand! Fåre- og gedesektorerne er meget vigtige for økonomien og miljøet i EU. Fåre- og gedeopdræt er endnu mere vigtigt i fjerne egne og i bjergrige regioner, hvor man ofte er afhængig heraf ud fra et økonomisk og landbrugsmæssigt perspektiv. Det påvirker ikke miljøet ugunstigt, og det beskytter de landlige områder.
<P>
Men alligevel er fremtiden for denne industri i øjeblikket under pres i EU. Fåreproduktionen er faldet med 12,5 % siden 2000. Opdrætterne forlader dette erhverv, da arbejdet er hårdt og indkomsten for lav. Forbruget af fårekød er i tilbagegang, da nogle synes, det er for dyrt og for besværligt at tilberede. Dette er især tilfældet blandt yngre mennesker. Der er også øget konkurrence på markedet fra andre lande.
<P>
Fårekødsproduktionen vil falde med 10 % inden 2015, medmindre der bliver gjort noget nu. Der bør ses på denne sektor under sundhedstjekket af den fælles landbrugspolitik, og der bør skrides til handling med det samme.
<P>
Hr. formand! Siden jeg blev udnævnt til at være ordfører for denne betænkning i juni 2007, har jeg åbnet op for en lang række drøftelser med interesserede parter, herunder landbrugsorganisationer, repræsentanter fra lammeproduktionssektoren og forbrugerorganisationerne. Ernst and Young udarbejdede en meget grundig rapport om fåre- og gedesektorerne, som jeg gerne vil takke dem for. Jeg rådførte mig med landbrugskommissær fru Fischer Boel og flere af EU's landbrugsministre, som alle støttede mig meget i udarbejdelsen af denne betænkning. Jeg forsøger hele tiden at forblive realistisk i de forslag, jeg stiller.
<P>
Jeg vil gerne meget kort fremhæve de vigtigste anbefalinger i betænkningen.
<P>
For det første indførelsen af en ny miljømæssig ordning for bevarelse af får, i henhold til hvilken fåreopdrætterne får mulighed for at blive betalt på moderfårbasis i anerkendelse af de positive miljømæssige egenskaber i forbindelse med opretholdelsen af fåreproduktionen, som skal medfinansieres af nationale midler og af EU-midler.
<P>
For det andet en ekstra betaling for traditionelle bjergracer for at bevare fårene i følsomme områder.
<P>
For det tredje en EU-forordning om mærkning af fårekødsprodukter, som ville få et fælles EU-logo, der giver forbrugerne mulighed for at skelne mellem EU-produkter og produkter fra tredjelande. Dette ville blive garanteret ved hjælp af en række kriterier, herunder landbrugsforsikringsordninger og en oprindelsesangivelse, som således sikrer, at kunderne ikke er i tvivl om produktets oprindelse.
<P>
For det fjerde en gennemgang af indførelsen af det obligatoriske elektroniske system til identificering af får, der er berammet til den 31. december 2009. På grund af vanskelighederne med gennemførelsen, høje omkostninger og fordele, som ikke er bevist, foreslår vi at gøre det muligt for alle medlemsstater selv at bestemme, om de vil indføre elektronisk mærkning på frivillig basis, hvis de ønsker det.
<P>
For det femte en forhøjelse af Kommissionens nuværende årlige markedsføringsbudget for fødevarer, som er vurderet til 45 millioner euro for 2008, øremærkning af midlerne til EU-lam og ændringer og forenklinger af de praktiske regler, der gælder for styringen af dette budget, således at lammeprodukter kan få meningsfuld adgang til dette budget.
<P>
For det sjette at Kommissionen stiller forslag om gennemskuelige priser i denne sektor for at give forbrugerne og producenterne de fornødne oplysninger.
<P>
For det syvende en gennemgang af de nuværende importkvoteordninger af Kommissionen for at sikre, at lam produceret i EU ikke udsættes for unfair konkurrence, og at muligheden for en kritisk produktstatus for fårekød er tilgængelig for EU.
<P>
For det ottende støtte til Kommissionen til forskning og udvikling i den lille drøvtyggerindustri, som koncentrerer sig om teknisk innovation af både drift og produktion.
<P>
For det niende skal Kommissionen som en del af forenklingsprocessen i revisionen af sundhedstjekket af den fælles landbrugspolitik, som finder sted i løbet af de næste otte måneder, tillade, at der gives 14 dages varsel til kvægavlere for inspektioner på landbruget for at undersøge, om retningslinjerne overholdes.
<P>
Til sidst oprettelsen af en ekspertgruppe for EU-gennemførelse omfattende medlemmer af Kommissionen, formandskabet og Rådet. Ekspertgruppen for EU-gennemførelsen vil føre tilsyn med de nødvendige praktiske reformer for at gøre EU's fåresektor levedygtig, konkurrencedygtig og rentabel.
<P>
Jeg vil gerne bede mine kolleger om at støtte denne betænkning, da jeg tror, den i stor udstrækning vil hjælpe med til at redde fåre- og gedesektorerne i EU.
<SPEAKER ID="435" NAME="Antonio Tajani">
medlem af Kommissionen. - (IT) Hr. formand, mine damer og herrer! Jeg er stedfortræder for kommissær Fischer Boel, som naturligvis kender denne sektor bedre, end jeg gør.
<P>
Ikke desto mindre, som næstformand Mauro ved, stammer jeg fra en region i Italien, hvis historie og hvis eksistensberettigelse bestod af fåre- og gedeopdræt. Mit navn stammer faktisk fra de sko, som fårehyrderne bar tidligere. Det er derfor en særlig glæde for mig at kunne udtrykke Kommissionens holdning til dette emne.
<P>
Jeg vil gerne starte med at takke hr. Aylward for at tage initiativ til at præsentere denne betænkning. Som fru Fischer Boel udtalte for nylig, da forslagene til sundshedstjekket af den fælles landsbrugspolitik blev stillet, er landmændene naturens varetagere: De beskytter vores fælles naturarv, og i mange landdistrikter repræsenterer de fortsat økonomiens bankende hjerte.
<P>
Jeg vil gerne tilføje, at dette efter min mening især gælder for fåreopdrættere. Når jeg har sagt det, tror jeg, at vi alle er enige om, at fåre- og gedesektoren fortjener særlig opmærksomhed. Det er ikke desto mindre vigtigt at skelne mellem to meget forskellige sæt af omstændigheder inden for denne sektor: på den ene side omfattende opdræt, som er mere gavnligt for miljøet, men ofte mindre indbringende for dem, der driver det, og på den anden intensive driftsformer, der er mere konkurrencedygtige, men mindre miljømæssigt bæredygtige.
<P>
Det er vigtigt i denne forbindelse at huske, at formålet med de nylige reformer af den fælles landbrugspolitik var at gøre landbruget i EU mere effektivt og konkurrencedygtigt, men samtidig at sikre dets bæredygtighed. Sundhedstjekket vil nu bekræfte gyldigheden af denne dobbelte målsætning. Vi kan selvfølgelig ikke opretholde kunstige restriktioner, som forhindrer opdrætterne i at opfylde den stigende efterspørgsel, men samtidig må vi føre en politik, der beskytter miljøet.
<P>
Kommissionen har derfor som en del af sundhedstjekket i forbindelse med den fælles landbrugspolitik foreslået en stærkere og bedre målrettet støtte til miljøfølsom produktion. Et forslag, der er stillet på dette grundlag, er at opretholde koblet støtte til får og geder. Vi foreslår derudover, at den nuværende artikel 69 skal anvendes mere fleksibelt og gøre det muligt for især fåresektoren at få gavn heraf.
<P>
Til slut foreslår vi en opstramning af politikken til udvikling af landdistrikter med hensyn til beskyttelse af miljøet og landlige områder tillige med skabelse af job og fremme af vækst og innovation i de landlige områder, idet opmærksomheden især rettes mod fjerntliggende og affolkede områder eller områder, som er stærkt afhængige af landbrug.
<P>
Som konklusion er jeg overbevist om, at de nye forslag indeholder mange muligheder for fåre- og gedesektoren. Så snart drøftelserne er afsluttet, og man er nået frem til en afgørelse i Parlamentet og Rådet, vil det være op til sektorens aktører at udnytte disse muligheder på den bedst mulige måde.
<SPEAKER ID="436" NAME="James Nicholson">
for PPE-DE-Gruppen. - (EN) Hr. formand! Må jeg allerførst hilse den nye kommissær på denne post velkommen. Jeg ser frem til at arbejde sammen med ham i de kommende år og ønsker ham tillykke med, at han tiltræder sin post som kommissær med stor ansvarsfølelse. Jeg ved, at han ikke er involveret i sit eget særlige område i aften, og at han taler på vegne af Mariann Fischer Boel, men jeg er ikke i tvivl om - og jeg accepterer det, han siger - at hans baggrundsviden på dette område er rigtig god.
<P>
Som mange politikere kom han her fra Parlamentet. Jeg er så lettet over at se en kommissær, som faktisk var medlem, som faktisk ved, hvad medlemmerne tænker, og hvad medlemmerne føler. Derfor, hr. kommissær, håber jeg ikke, at De vil tage nogle af de ting, jeg måtte sige i aften, personligt, men at De vil referere dem til Mariann Fischer Boel og sige til hende, hvad jeg virkelig mener.
<P>
Betænkningen, som bliver fremlagt for Parlamentet vedrørende fåre- og gedeindustrien, kommer på det rigtige tidspunkt og har på en omfattende måde taget fat på de særlige problemer, som denne sektor i øjeblikket står over for.
<P>
Fåre- og gedesektoren har klaret det i mange år uden at være rentabel. Industrien har været demoraliseret af lave priser, billig import og lave priser på uld. Fåreproduktionen foregår som regel hovedsageligt i bjergområder og ugunstigt stillede områder, hvor der ikke er andre alternativer for drift. Når unge mennesker ser på fremtiden, indser de, at de ikke kan overleve på den nuværende indkomst i denne sektor. De vender derfor ryggen til fåre- og gedeopdræt.
<P>
Midtvejsevalueringen skabte ingen forbedringer for denne sektors finansielle levedygtighed. I henhold til det nuværende sundhedstjek skal sektoren have særlig opmærksomhed, og vi må se, hvordan vi bedst kan forbedre dens overordnede levedygtighed.
<P>
Jeg bliver nødt til at sige, at Kommissionens forslag om elektronisk mærkning, som det foreligger, vil ødelægge industrien. Hvis der nogensinde er stillet et forslag, der ikke er gennemtænkt, så er det det. Industrien har simpelthen ikke råd til at betale for det. I de fleste tilfælde ville mærkningen faktisk koste mere, end dyret måske er værd.
<P>
Kommissionen kunne mindske frygten ved at acceptere vores ændringsforslag om at udsætte forslaget til 2012. Dette ville give tid til at se, om den teknologi, der er forbundet med mærkningen, bliver forbedret, og om omkostningen falder. På den måde, og kun på den måde, kan vi virkelig forbedre den sporbarhed, som Kommissionen kræver.
<P>
Lad mig nu tage fat på forslaget om en ekspertgruppe, som altid synes at blive fremsat som en løsning på alle problemer, hvad enten det er på det nationale område eller i EU. Landbrugsindustrien flyder med rapporter fra ekspertgrupper, der er opstået under stor opmærksomhed for blot at ende i historiens skraldespand og aldrig have opnået de erklærede mål.
<P>
De er altid velmente, men medmindre man har drivkraft og får økonomisk støtte, er sådanne rapporter dømt til at mislykkes.
<P>
Jeg frygter, at dette vil blive det samme. Der er akut behov for at sætte skub i udviklingen bag denne betænkning. Udvalget for Landbrug og Udvikling af Landdistrikter burde have en rapport hvert halve år med en situationsbeskrivelse for industrien og om, hvad der gøres for at udvikle og forbedre sektoren.
<SPEAKER ID="437" NAME="Bernadette Bourzai" LANGUAGE="FR">
Hr. formand, hr. kommissær, mine damer og herrer! Jeg må først og fremmest takke ordføreren hr. Aylward for det fremragende arbejde, han har gjort ved at rådføre sig med fagfolk og fåre- og gedesektoren, og for den meget omfattende betænkning, som han har fremlagt for os.
<P>
Fåre-, lamme- og gedesektoren har haft en ublid medfart i de seneste 10 år som følge af en række kriser, herunder epizootiske sygdomme, men mere især på grund af afkoblingen af støtten, som har ført til en markant nedgang i fåre- og lammebestanden, da opdrætterne forlader industrien. Sektoren oplever i øjeblikket virkelige vanskeligheder, og det er nu tid for os til at være opmærksomme, for denne sektor er i stand til at fremstille kød og mælk af høj kvalitet, og den spiller en nøglerolle i sikringen af den naturlige pleje og forbedringer af det lokale terræn, hvilket også medfører en nedsættelse af risikoen for brand og naturkatastrofer.
<P>
Jeg støtter de forslag, der er blevet stillet af vores ordfører og af Udvalget for Landbrug og Udvikling af Landdistrikter med hensyn til finansiel støtte til produktion og fremme af landbrugsprodukter. Når vi står over for udenlandsk import, som allerede udgør næsten en fjerdedel af EU's produktion, tror jeg, at det er vigtigt at udvikle et europæisk kvalitetsmærke, som kan anvendes ud over de lokale og nationale oprindelsesmærker.
<P>
Jeg tror også, at indførelsen af et elektronisk mærkningssystem fra den dato, som er fastsat af EU-institutionerne, kun vil være mulig, hvis EU først tilvejebringer de nødvendige midler, for industrien i sig selv ville i sin nuværende vanskelige situation ikke være i stand til at gøre det. I modsætning til den tidligere taler tror jeg, at oprettelsen af en ekspertgruppe til gennemførelsen ville være et passende skridt, men efter min mening skulle dette inkludere repræsentanter fra de faglige organisationer, således at udviklingen på området kan overvåges nøje.
<P>
Til sidst vil jeg gerne minde Dem om, at det er nødvendigt, at vi gør det til en hastesag, og bestemt senest næste år, hvis vi ønsker at redde denne sektor, for jeg frygter, at hvis vi anvender artikel 69, som nu er blevet til artikel 68, som et sundhedstjek for sektorer i krise, vil det simpelthen være for sent.
<SPEAKER ID="438" NAME="Alyn Smith">
for Verts/ALE-Gruppen. - (EN) Hr. formand! Jeg vil gerne tilføje mine egne lykønskninger til ordføreren i aften. Jeg har været glad for at støtte denne betænkning, siden jeg så den første gang, og fortsætter denne støtte i aften på min gruppes vegne.
<P>
Det er helt tydeligt, at hr. Aylward har i vid udstrækning rådført sig med industrien - de folk, der ved, hvad de taler om - og det skinner igennem i denne betænkning, som kunne forsyne nogle andre ordførere med nogle eksempler på bedste praksis.
<P>
Jeg vil tage to spørgsmål op: Forslaget om at få nedsat en ekspertgruppe til gennemførelsen er helt fundamentalt. Vi finder af og til på hundrede og sytten "juleønskelister" her i Parlamentet, og de bliver ikke nødvendigvis ført ud i livet. Skotlands og EU's fåreopdrættere har behov for en bedre aftale, og vi skal have en regelmæssig orientering om, hvordan denne industri klarer sig, og hvad vi skal gøre for at ordne det.
<P>
Det andet spørgsmål, som ikke vil overraske kollegerne, er identificeringen af får og elektronisk mærkning. Jeg ville også sætte pris på, hvis kommissæren, som jeg hilser velkommen på hans nye post, måske kunne se med friske øjne - i modsætning til et par mærker - på dette spørgsmål, selv om det ikke hører ind under hans ansvarsområde, og acceptere, at dette velmente, men stærkt fejlbehæftede forslag lige netop er, hvad fåre- og gedesektoren i EU ikke har brug for på nuværende tidspunkt eller i det hele taget.
<P>
Det er fejlbehæftet af tre årsager: Forslagene er upraktiske, fordi det, der virker på en flipover-tavle i Bruxelles, ikke virker midt om vinteren i det skotske højland. Det er ikke bevist, at de nytter. Selv fabrikanterne af denne teknologi indrømmer, at der mangler en del arbejde. De kommer også på et dårligt tidspunkt, fordi de økonomiske vanskeligheder kunne få mange opdrættere til at gå nedenom og hjem.
<P>
Hr. Aylwards betænkning er således fremragende. Jeg er glad for at støtte den, men der er stadig masser af arbejde at udføre.
<SPEAKER ID="439" NAME="Zbigniew Krzysztof Kuźmiuk" AFFILIATION="UEN">
(PL) Hr. formand, hr. kommissær! Da jeg taler for UEN-Gruppen i denne forhandling, vil jeg gerne henlede opmærksomheden på fire spørgsmål.
<P>
For det første resulterede 2003-reformen af den fælles landsbrugspolitik, som medførte, at de direkte betalinger fra produktionen faldt bort, i en vedvarende nedgang i antallet af får og geder, som blev opdrættet i EU.
<P>
For det andet er der andre faktorer, der har bidraget til nedgangen i denne sektor. Heriblandt højere gennemsnitlige produktionsomkostninger, som hovedsageligt vedrører brændsel, elektricitet og foder. Desuden er der importeret en for stor mængde kød fra tredjelande, hvor opdrætterne ikke er bundet af så strenge regler i forbindelse med husdyravl.
<P>
For det tredje spiller denne type husdyravl en vigtig rolle i beskyttelsen af det naturlige miljø, herunder vedligeholdelse af mindre frugtbar jord ved naturlige metoder og beskyttelse af biodiversiteten. Den hjælper også med til at beskytte landskabet. Desuden opdrættes får og geder i områder, som praktisk talt ikke er egnede til andre former for landbrugsvirksomhed.
<P>
For det fjerde er der brug for øjeblikkelig handling for at beskytte fåre- og gedesektoren på EU-niveau. Dette skulle især omfatte indførelsen af en ordning med indkomststøtte til producenter for at tilskynde dem til at udvikle denne type produktion.
<SPEAKER ID="440" NAME="Ilda Figueiredo">
for GUE/NGL-Gruppen. - (PT) Hr. formand! Det er velkendt, at fåre- og gedeopdræt er yderst vigtigt, især i ugunstigt stillede områder og bjergområder, da det hjælper med til at holde folk på landet, vedligeholde mindre frugtbare områder på en naturlig måde og beskytte landskaber og følsomme økosystemer. Det hjælper også med til at forebygge skovbrande, f.eks. i mit land.
<P>
Når jeg har sagt dette, dækker produktionen i EU ikke efterspørgslen, og antallet af dyr reduceres konstant. Det er derfor absolut nødvendigt at indføre foranstaltninger, som vil hjælpe med til at forbedre producenternes indkomst og øge produktionen af kød, mælk, ost og andre produkter for at tilskynde unge landmænd til at gå ind i sektoren og til at støtte små og mellemstore familiebaserede bedrifter.
<P>
Der er behov for øjeblikkelig handling gennem en række støtteforanstaltninger, hovedsageligt finansielle, når man tager hensyn til de høje produktionsomkostninger, de sygdomme, som disse dyr ofte lider af, og manglen på teknisk hjælp på flere områder, især medicinsk hjælp og dyrlægehjælp.
<P>
Vi må se på den store forskel mellem de lave priser, som producenterne får af mellemleddene og de store supermarkeder, og de meget høje priser, der betales af forbrugeren. Dette betyder, at Kommissionen og medlemsstaterne må give dette problem med prisgennemsigtighed i denne sektor absolut prioritet.
<P>
Vi skal imidlertid især tilskynde til dannelse af foreninger, garantere en udvikling hen imod retfærdige priser for kød, mælk og ost, som produceres i lille målestok, og etablere lokale markeder, der bringer producenterne og forbrugerne tættere sammen.
<P>
For at standse den nedgang, der har været i EU med hensyn til produktionen af fåre- og gedekød siden 2003, da den fælles landbrugspolitik blev reformeret, og enkeltbetalingsordningen blev indført, hvor tilskud ikke længere kædes sammen med produktionen, skal den nye revision ændre denne situation ved at gennemføre de nødvendige foranstaltninger. Disse skal inkludere særlig støtte for indførelse af det elektroniske identifikationssystem, som kun skal være frivilligt, i det mindste i denne fase, for ikke at overbebyrde producenterne, som det allerede er blevet sagt.
<P>
Jeg må også understrege betydningen af at garantere yderligere betaling til producenter af sjældne racer, traditionelle og regionale racer får og geder. Denne type produktion skal øges i bjergene og andre særlige områder for at bevare biodiversiteten i landbruget og beholde disse dyr i følsomme områder.
<P>
Til slut vil jeg gerne genbekræfte behovet for gennem en række foranstaltninger at støtte produktionen af traditionelle oste fra mælken af disse dyr. Vi skal holde liv i de ikkeindustrialiserede processer, som har overlevet indtil i dag, og som udgør en del af vores kulturelle arv, og vi skal garantere, at fårehyrderne og andre producenter af kød og mælk fra får og geder har mulighed for at fortsætte deres osteproduktion og sælge denne direkte til forbrugerne på de lokale markeder.
<P>
Jeg må takke ordføreren for hans rapport.
<SPEAKER ID="441" NAME="Jean-Claude Martinez" AFFILIATION="NI">
(FR) Hr. formand, hr. kommissær! Vi beskæftiger os med et alvorligt emne, nemlig den gradvise forsvinden af EU's får og EU's fårehyrder. Der er 1 milliard får i verden, men EU har kun 97 millioner, med andre ord færre end 10 %, og når det kommer til moderfår, er situationen endnu værre, for der er nu kun 67 millioner af dem i EU. Det Forenede Kongerige kan ganske vist skabe en illusion med sine 15 millioner får og ligeså Spanien med sine 16 millioner, mens formand Parishs Irland er selvforsynende med ikke mindre end 333 %. Frankrig har imidlertid set sin flok blive reduceret fra 13 millioner dyr for ca. 25 år siden til ca. 8 millioner i dag, og dette bliver reduceret yderligere til blot 5 millioner inden 2015. I Frankrig kommer en ud af hver anden lammekølle, der fortæres, fra udlandet. Hvad der er endnu værre, er, at det er de diegivende moderfår, der forsvinder.
<P>
Selvfølgelig er årsagerne velkendte: massiv stigning i omkostningerne til foder, nedsat forbrug, fåreopdrætternes vanskelige liv, katarralsk feber, faldende priser, afkobling af hjælp og frem for alt toldfri import af fåre- og lammekød fra New Zealand. Ca. 227.000 tons kommer fra New Zealand hvert år, dvs. dobbelt så meget som produktionsniveauet i Frankrig. Det er ikke et spørgsmål om ulve, der æder får, det er et spørgsmål om, at de newzealandske får æder de europæiske. For 150 år siden havde New Zealand 1 million får. I dag har det 40 millioner. I samme periode er det franske tal faldet fra 30 millioner til 8 millioner.
<P>
Hvad kan vi så gøre? Vi har brug for en overordnet plan for fåre- og lammeindustrien, viljen til at betale en støtte på 15 euro for hvert diegivende moderfår og en fårestøtte, som er 125 % af støtten til kvæg, lån til hjælp til modernisering af bygningerne til husdyrene, slagterier, som er placeret på et bekvemt sted, en europæisk risikoforsikringsfond for husdyravlere, en støtteordning og hvorfor ikke Erasmuslegater, således at unge fårehyrder kan tage til Spanien eller Italien for at lære deres fag. Hvis vi har får, har vi civilisation.
<SPEAKER ID="442" NAME="Neil Parish" AFFILIATION="PPE-DE">
(EN) Hr. formand! Tak. Jeg vidste godt, hr. Martinez, at de newzealandske får var skyld i meget, men jeg var ikke klar over, at de spiste andre får, især de europæiske!
<P>
Men alvorlig talt, jeg takker ordføreren for en meget god betænkning. Jeg vil gerne gentage hr. Nicholsons ord, at det er dejligt at se Dem her, hr. kommissær, og jeg er glad for at høre, at De kommer fra et område i Italien med fåreopdræt, så jeg er sikker på, at De vil være i stand til at kaste lys på hele dette projekt.
<P>
Fåreopdræt er yderst godt, ikke kun for landbruget, men for miljøet, og vi taler meget nu om et godt miljø for landbruget. Men det er i det høje landskab, bjergområderne, bakkelandskabet i mit eget område, som jeg repræsenterer - Exmoor og Dartmoor og Bodmin Moor - at det grønne landskab bevares ved hjælp af fåreopdræt.
<P>
Fåre- og lammekød er meget sundt, rødt kød. Det er også kød, der har fået næring fra græs, og når vi nu lever i en tid, hvor mennesker siger, at der skal 8 kg korn til at danne 1 kg protein, så glem ikke, at kød med næring fra græs er yderst værdifuldt.
<P>
Vi må ud og markedsføre dette, for det er sundt kød, men det har brug for at blive markedsført, og det er derfor, jeg siger til ordføreren i hans betænkning: Markedsføring er yderst vigtigt.
<P>
Jeg vil faktisk gerne se en form for betaling for græsmarker til fåreopdrætterne for at holde fårene på bakkeskråningerne. Jeg ønsker ikke en koblet betaling, fordi jeg tror, at alt, hvad der kommer ud af det, er flere får, end landskabet har brug for. Vi skal have det korrekte antal for at bevare landskabet, men vi skal have får af en god kvalitet, som kan markedsføres på den rigtige måde.
<P>
Elektronisk mærkning: Det er vi ikke parate til. Og når man er halvvejs oppe på et bjerg i silende regn og skal forsøge at læse disse nymodens skærme, er svaret, at det vil man ikke være i stand til. Der er ikke noget system endnu, der kan forhindre at tallene kolliderer med hinanden på de forskellige får. Og glem ikke, at vi taler om millioner og atter millioner får i EU. Vi er bare ikke parate, og jeg ville derfor sige: Vent til 2012 eller derefter.
<SPEAKER ID="443" NAME="Rosa Miguélez Ramos" AFFILIATION="PSE">
- (ES) Hr. formand! Fåresektoren i Europa har i flere år befundet sig i en alvorlig krise, der - som det er blevet sagt - er på vej til at afskaffe den.
<P>
Den traditionelt set lave rentabilitet inden for denne sektor er blevet forværret på grund af de øgede priser på foder samt på grund af det store fald i forbruget af disse produkter.
<P>
Hr. Aylwards betænkning giver en korrekt beskrivelse af sektoren, og den påviser dens afgørende betydning for at fastholde befolkningen i de mest følsomme og sårbare områder og for at bevare det naturområde, hvor fåreavlen foregår.
<P>
Det synes klart, at hverken markedet eller den aktuelle støtte fra den fælles landbrugspolitik er tilstrækkelig til at bevare denne sektor, især fordi de nuværende lovbundne produktionsomkostninger får os til at miste konkurrenceevne i forhold til de importerede produkter, der ikke er underlagt tilsvarende krav.
<P>
Hvis vi ikke handler, løber fåreavlerne en stor risiko for at forsvinde, og hermed en af de vigtigste, om ikke den eneste, økonomiske aktivitet i mange landbrugsområder i Europa, hvilket vil medføre alvorlige problemer med at forvalte områderne.
<P>
Min gruppe støtter ordførerens betænkning, og når vi har stillet ændringsforslag, har det kun været med det formål at forbedre den. Vi bekymrer os ikke kun om de traditionelle racer, selv om vi mener, at det er rigtigt, at de er i fare, men det, der reelt er i fare, er selve fåre- og gedeavlen.
<P>
Og selv om hr. Smith tilsyneladende tror, at der kun findes får i Skotland, så er der også får i Spanien. Vi er faktisk den næststørste producent, som det er blevet sagt, efter Det Forenede Kongerige, og vi mener, at det elektroniske identifikationssystem er det eneste, som sikrer flokkenes sporbarhed, og det eneste, der vil gøre det muligt at sikre, at EU-mærkningen er fuldstændig troværdig.
<P>
Min gruppe kræver fælles finansieringsmekanismer til at fremme indførelsen heraf til den fastsatte dato. Vi ønsker også, at Kommissionen medtager genetableringen af erhverv som hyrde, malkepersonale og fåreklipper i sin strategi for denne sektor.
<SPEAKER ID="444" NAME="Zdzisław Zbigniew Podkański" AFFILIATION="UEN">
(PL) Hr. formand, hr. kommissær! Situationen i fåre- og gedesektoren tyder på, at den fælles landbrugspolitik er i krise. Det er et yderligere bevis på, at landbrugspolitikken ikke lever op til forventningerne, og at hvis den opretholdes i dens nuværende form, vil det medføre tab at fødevaresikkerhed.
<P>
Vi har oplevet en krise på kornmarkedet, da det viste sig at være nødvendigt at tage 2.900.000 ha ud af braklægningen. Derefter var der krise på mælkemarkedet på grund af en stram politik og indførelsen af sanktioner over for landmændene. Mælkekvoten skulle øges hurtigt med 2 %, hvilket ikke gør det muligt at opfylde forpligtelserne på behørig vis i fremtiden.
<P>
Det viser sig nu, at vi også har en krise i fåre- og gedesektoren. Situationen med hensyn til heste og mange afgrøder er også alvorlig. Kort sagt skal landbrugspolitikken ændres, men ikke under pres fra industrien. Vi kan ikke tillade, at der pålægges yderligere byrder, som skal betales af opdrætterne og forbrugerne. Jeg tænker f.eks. på elektronisk mærkning af får.
<SPEAKER ID="445" NAME="Mairead McGuinness" AFFILIATION="PPE-DE">
(EN) Hr. formand! Jeg vil gerne sige tak og velkommen til kommissæren. Hvis De ikke har hørt det allerede, hr. kommissær, er det klare budskab her fra Parlamentet, at elektronisk mærkning er en meget dårlig idé, og det må ikke føres ud i livet. Hvis der opnås noget med denne betænkning - og jeg takker Liam Aylward for hans arbejde med den - håber jeg, at der vil være en smule realisme med hensyn til elektronisk mærkning af får. De har hørt grundene - det er ikke praktisk, det er for dyrt, og fåreopdrætterne vil ganske enkelt ikke bruge det.
<P>
De irske fåreopdrættere er vrede i øjeblikket - som De ved, har vi stemt om Lissabontraktaten - og det ville være ret praktisk, hvis Kommissionen kunne sige: "Lad os lytte til dem og holde op med at beskæftige os med den". Lad være med at indføre den.
<P>
Jeg vil gerne sige nogle få ting om betænkningen, som i detaljer redegør for problemerne i fåresektoren og gør det særdeles godt. Den virkelige løsning for fåreopdrætterne er bedre markedspriser, og hvis det ikke er muligt, en bedre andel af den pris, vi som forbrugere betaler for lam. Vi skal tilskynde unge mennesker til at begynde at spise dette kød, der, som De har hørt, er et sundt produkt. Derfor er foranstaltninger i forbindelse med markedsføringsinitiativer, der hjælper med hertil, meget vigtige.
<P>
Jeg er bekymret for artikel 69. Vi krydssubsidierer ganske enkelt mellem landmændene, og jeg er ikke sikker på, at de landmænd, som pengene bliver taget fra, vil finde sig i det.
<P>
Jeg støtter idéen om en betaling, der hænger sammen med miljøet, men jeg er lidt bekymret. Vi havde dem tidligere, og der var af den grund problemer på bjergene. Derefter - gæt, hvad der skete - afkoblede vi støtten og håbede, det ville løse problemet, og nu forsøger vi at tilkoble den igen. Men fåresektoren har brug for yderligere betalinger for at holde fåreopdrætterne i gang, især i de følsomme områder.
<P>
Jeg går videre til ekspertgruppen. Jeg er ikke nogen stor tilhænger af ekspertgrupper, men jeg støtter gerne denne idé, hvis ordføreren, som han sagde, er rede til at holde ud og sikre, at der sker noget. Må jeg bede Kommissionen om at redegøre for, hvor mange mennesker der evt. beskæftiger sig med fårekød i Kommissionen? Jeg kan forstå, det ikke er ret mange. Jeg tror, der er én person, men jeg vil gerne vide det.
<P>
Kort sagt er erfaringen i Irland med en strategirapport om får ikke god. For halvandet år siden blev der under stor ståhej givet tilsagn om 28 millioner euro til irske landmænd. Hvad tror De, der er sket? Der er blevet udbetalt 9.000 euro til dato. Jeg håber, at denne betænkning gør det noget bedre.
<SPEAKER ID="446" NAME="Giovanna Corda" AFFILIATION="PSE). - (FR">
Hr. formand, hr. kommissær! Først vil jeg gerne lykønske ordføreren hr. Aylward med det arbejde, han har udført i forbindelse med denne betænkning, som har til hensigt at genoplive fåre- og gedesektoren i EU. Disse industrier er virkelig i fare, da deres produktionsniveauer er faldet stødt i en række år.
<P>
Producenterne foretrækker nu at skifte over til andre produkttyper, fordi priserne er faldet dramatisk og ikke længere kan garantere dem en tilstrækkelig indkomst. Hvad mere er, EU's forbrugere, og især den unge generation, har mistet interessen for produkter af denne slags. Vi har brug for at genoplive disse sektorer, fordi ikke kun kød, men også mælk og ost er naturprodukter fra vores landbrug, og vi bør markedsføre dem. Det er meget vigtigt, at vi opretholder disse sektorer af flere grunde.
<P>
Den første er, at mælkesektoren, ligesom kødsektoren, udgør en tradition og en kvalifikation, som vi fortsat bør tilbyde vores kunder. For det andet giver disse to sektorer også beskæftigelse til dem, der er beskæftiget med produktionen, forarbejdningen og salget af disse produkter. Vi må heller ikke glemme, at fåre- og gedeopdrætterne ofte bor i afsidesliggende bjergområder eller områder af økarakter. Jeg ved dette, fordi jeg er født i Sardinien, en region, som jeg kender godt, hvor mulighederne for diversificering er meget begrænsede. Hvad mere er, får og geder spiller en nyttig rolle, når det drejer sig om at beskytte miljøet. Derfor skal vi sikre, at disse husdyrbrug opretholdes, og at markedet for fåre- og gedeprodukter genoplives.
<SPEAKER ID="447" NAME="Czesław Adam Siekierski" AFFILIATION="PPE-DE">
(PL) Hr. formand, hr. kommissær! Jeg tror, at den betænkning, der ligger foran os, indeholder mange bestemmelser, som, hvis de blev gennemført, ville vise sig at være gavnlige for fåre- og gedesektorens fremtid i EU. Den foranstaltning, der indeholder bestemmelse om indførelsen af ekstra støtte til fåreopdræt i bjergområder og i områder, hvor fåreopdræt er den eneste form for landbrug, ville efter min mening være særlig værdifuld.
<P>
Denne sektor er ikke ret indbringende og har oplevet mange problemer i temmelig lang tid. En nedgang i produktionen og forbruget har været ledsaget af en stigning i importen og produktionsomkostningerne. Desuden har det nuværende udbrud af bluetongue og deraf følgende restriktioner med hensyn til dyrenes færden og markedsføringen af dem skabt socioøkonomiske vanskeligheder.
<P>
Det bør understreges, at sektorens problemer bl.a. stammer fra afkoblingen af betalinger og produktion. Der bør foreslås støtteinstrumenter til hjælp til genopbygningen af fåre- og gedebestandene i EU. Jeg kan ikke forestille mig en situation, hvor fårene forsvandt totalt fra bjerglandskabet: De er simpelthen en del af det landskab.
<P>
I lyset af sektorens finansielle situation er det vanskeligt at forsvare indførelsen af elektronisk mærkning af får og geder. Omkostningerne ved at indføre nye chip vil endnu en gang skulle afholdes af landmænd i EU. Jeg tror, at vi i stedet bør fokusere på at finde måder at øge forbruget af lamme- og gedekød på. Begge er meget fordelagtige ud fra et ernæringsmæssigt synspunkt.
<SPEAKER ID="448" NAME="Marios Matsakis" AFFILIATION="ALDE">
(EN) Hr. formand! For fåreopdrætterne i mit land Cypern har hovedproblemet i det sidste år været forvirringen, og da det kom frem, de tilsyneladende forkerte resultater i forbindelse med mund- og klovsygediagnoser, som kom fra et referencelaboratorium for dyresygdomme i Det Forenede Kongerige. Dette laboratorium for dyresygdomme anvendes af Kommissionen som et referencelaboratorium. De derfra fremkomne resultater førte til, at tusindvis af dyr blev slagtet, og til en katastrofe for mange fåreopdrættere på øen.
<P>
Dette laboratorium, bemærker jeg, er det samme sted, som der slap en virus ud fra nogle få måneder tidligere, hvilket forårsagede et udbrud i Det Forenede Kongerige med katastrofale følger for opdrætterne der.
<P>
Må jeg anmode Kommissionen om endnu en gang at kaste et kritisk blik på standarderne for det referencelaboratorium for dyresygdomme, som den bruger, for at sikre, at deres videnskabelige troværdighed er af det ønskede højeste niveau?
<SPEAKER ID="449" NAME="Wiesław Stefan Kuc" AFFILIATION="UEN">
(PL) Hr. formand, hr. kommissær! Jeg er ked af at måtte sige, at hr. Aylwards betænkning faktisk handler mere om at redde fåre- og gedesektoren i EU end om at sikre dens fremtid.
<P>
Vi lagde knap nok mærke til det, da får og geder, ligesom heste, praktisk talt forsvandt fra landskabet. Vi hører ikke længere lyden af klokker eller gøende hunde. Produkter, der fremstilles af lokale råmaterialer, forsvinder også. Jeg hentyder til produkter som mælk, kød, uld og skind.
<P>
Jeg tror, der stadig er en mulighed for at redde avlen af disse dyr, i det mindste i visse områder. Hvis det ikke lykkes for os i det mindste at gennemføre de foranstaltninger, der er foreslået af ordføreren, vil zoologiske haver blive det eneste sted, hvor vi vil være i stand til at se disse kreaturer i fremtiden. Hvis produktionen ikke kan betale sig, kan vi selvfølgelig købe forsyninger fra New Zealand, Australien og andre lande. Vi bør imidlertid stræbe efter at redde vores fauna, som fårene og gederne er en del af. Det er vigtigt at huske på.
<SPEAKER ID="450" NAME="Antonio Tajani">
medlem af Kommissionen. - (IT) Hr. formand, mine damer og herrer! Det ser ud til, at vi alle her i aften kommer fra regioner med græsmarksbrug, og der er stor interesse for fåre- og gedesektoren. Derfor har jeg behov for og vil bestemt oplyse mine kolleger fru Fischer Boel og fru Androulla Vassiliou om alt, der er blevet sagt i Parlamentet, og om alle de opfordringer, medlemmerne er kommet med.
<P>
Fru McGuinness, jeg forstår fuldt ud Parlamentets holdning til det følsomme spørgsmål om mærkning. Jeg vil, som jeg sagde, oplyse den ansvarlige kommissær om det synspunkt, som flere medlemmer har givet udtryk for i aften. Jeg forstår Parlamentets bekymringer, og jeg håber, at vi sammen med kommissær Fischer Boel kan finde en positiv løsning.
<P>
Jeg tror og håber på, at så snart forhandlingen i Parlamentet og Rådet er afsluttet, vil sundhedstjekket give et tilstrækkeligt svar på mange af de bekymringer, der er rejst af ordføreren og under denne forhandling af mange medlemmer med hensyn til fremtiden for fåre- og gedesektoren.
<P>
Løsninger på nogle af spørgsmålene kunne være tæt på i den nærmeste fremtid. Vi arbejder frem mod en aftale om de landbrugsmæssige aspekter af Dohaudviklingsdagsordenen, som skulle være færdig før sommerpausen. Dette skulle kaste mere lys på spørgsmålet, som ordføreren har rejst om følsomme produkter.
<P>
Hvad promovering angår, er vi åbne over for alle konstruktive forslag, men som jeg har nævnt, er vi forpligtede til princippet om at målrette støtte til fællesskabsprodukter af en klart påviselig kvalitet.
<P>
Der er opstået et andet spørgsmål med hensyn til fremtiden for denne sektor, som jeg personligt - men også de andre kommissærer - betragter som absolut nødvendigt for økonomien i EU, men frem for alt spørgsmålet med hensyn til visse bjergrige regioner og regioner med et særligt vanskeligt hydrogeologisk system.
<P>
Jeg ønskede derfor at svare på forslaget om at danne en gruppe bestående af repræsentanter for Kommissionen og medlemsstaterne til overvågning af udviklingerne i denne sektor. Vedrørende dannelsen af en sådan gruppe er det klart, at kommentarerne og forslagene fra medlemsstaterne og fra interessenterne altid hilses velkommen af Kommissionen, som, tror jeg, vil blive endnu mere åben over for anmodninger fra hele EU. Ikke desto mindre findes der allerede i Kommissionen forskellige organer med ansvar for denne sektor.
<P>
Forvaltningskomitéen for Får og Geder afgiver udtalelser om lovgivningen i forbindelse med denne sektor. Gruppen vedrørende prognoser om fåre- og gedesektorerne er sammensat af markedseksperter og mødes to gange om året for at drøfte markedstendenser og prognoser. Konklusionerne af disse møder sendes til Den Rådgivende Gruppe for Fåre- og Gedekød, som også mødes to gange årligt og repræsenterer hele sektoren fra jord til bord. Den sidste gruppe drøfter også en lang række emner, hvor dens medlemmer kan foreslå, at de bliver inkluderet i dagsordenen.
<P>
Det forekommer mig, at dannelsen af endnu en arbejdsgruppe ville medføre ekstra administrative byrder og på en måde være en gentagelse af det nuværende forvaltningssystem: Det ville faktisk være i strid med formålet om at forenkle reformen af den fælles landbrugspolitik.
<P>
Jeg er ikke desto mindre villig til - og jeg tror, jeg kan tale på kommissær Fischer Boels vegne - at undersøge eventuelle muligheder inden for de nuværende rammer.
<SPEAKER ID="451" NAME="Liam Aylward">
ordfører. - (EN) Hr. formand! Det var en forsømmelse fra min side ikke at hilse den nye kommissær velkommen og takke ham og ønske ham tillykke. Jeg vil naturligvis også gerne takke alle talerne her i aften, især skyggeordførerne, for deres bidrag.
<P>
Jeg vil også gerne takke det slovenske formandskab for deres støtte igennem de sidste seks måneder, hvor de indvilligede i, at udviklingen af fåresektoren skulle på dagsordenen i Rådet af landbrugsministre i marts. Dette gav landbrugsministrene over hele EU mulighed for at drøfte krisen.
<P>
Også tak til formanden for Udvalget for Landbrug og Udvikling af Landdistrikter, Neil Parish, som har været meget hjælpsom og støttende.
<P>
Jeg vil gerne kort henvise til de ændringsforslag og sager, der er taget op her i aften. Jeg har hørt Kommissionens synspunkt med hensyn til ekspertgruppen for gennemførelse. Nu ved jeg, at jeg har ret, fordi de er imod den. Jeg finder det meget vanskeligt at være enig i ændringsforslag 2. Nogle forslag er stillet til mig. Hvis vi kan finde frem til en passende ordlyd, har jeg ingen vanskeligheder med det, men jeg vil ikke svække betydningen af det, vi forsøger at opnå.
<P>
Jeg gentager, at min holdning til elektronisk identifikation altid har været klar. Jeg er imod det - ikke mindst på grund af de høje omkostninger, der er forbundet hermed - men fordelene er heller ikke bevist, og der er vanskeligheder med gennemførelsen. Jeg har imidlertid altid givet udtryk for, at alle medlemsstater burde have mulighed for at indføre dette system på frivillig basis. Jeg er derfor ikke i stand til at støtte ændringsforslag 4, men jeg kan støtte ændringsforslag 1 fra PPE-DE-Gruppen om at udsætte gennemførelsen af systemet til tidligst i 2012.
<P>
Jeg vil acceptere alle de andre stillede ændringsforslag. Jeg vil ikke gennemgå dem nu, men jeg kan acceptere ændringsforslagene 6, 7, 8, 9, 3 og 5.
<P>
Jeg mener, det er værd at understrege, at det siden 2003 har været fremført, at alle sektorer i den fælles landbrugspolitik, der står over for vanskeligheder eller er ugunstigt stillede, vil blive prioriteret i forbindelse med sundhedstjekket af den fælles landbrugspolitik. I det forestående tjek ville jeg bede landbrugskommissæren om at sikre, at der virkelig gøres noget ved fåre- og gedesektorens interesser.
<P>
Til sidst vil jeg gerne benytte denne lejlighed til at ønske det franske formandskab held og lykke i de næste seks måneder. De bliver meget vigtige for denne betænkning. Jeg har mødt den franske landbrugsminister hr. Barnier, som allerede er forpligtet til at drøfte disse sektorer på mødet i november i Rådet af landbrugsministre. Jeg er sikker på, at han, som har en velorienteret forståelse for de udfordringer, som fåre- og gedesektoren står over for, vil gøre sit yderste for at sikre, at de nødvendige forslag i denne betænkning om fremtiden for fåre- og gedesektorerne gennemføres i sammenhæng med sundhedstjekket af den fælles landbrugspolitik.
<SPEAKER ID="452" NAME="Formanden">
Forhandlingen er afsluttet.
<P>
Afstemningen finder sted torsdag den 19. juni 2008.
<P>
Skriftlig erklæring (artikel 142)
<SPEAKER ID="453" NAME="Andrzej Tomasz Zapałowski  " LANGUAGE="PL">
Fåreavl er en af de sektorer af dyreproduktion, som har fået mindst opmærksomhed i den senere tid sammenlignet med svineavl eller kvægavl.
<P>
Fåreavl er imidlertid særligt vigtigt for lande med vanskelige geografiske forhold. Den er også vigtig for regioner, hvor opdræt og forbrug af lam af historiske grunde er meget vigtige faktorer for befolkningen.
<P>
Man bør sørge for at sikre, at denne sektor ikke kollapser. Dette er især relevant nu, hvor vi ser skyhøje prisstigninger på fødevarer. Vi har ganske enkelt ikke råd til at indskrænke denne produktion.
<P>
Jeg støtter fuldt ud ordførerens forslag til indførelse af ekstra betalinger rettet mod traditionelle bjergracer for at beskytte fårene i de følsomme områder. Jeg støtter også forslaget om at mærke fårekød med et EU-logo, således at det kan skelnes fra produkter fra tredjelande. Vi har også en forpligtelse til at hjælpe EU's borgere til at skelne mellem gode fødevarer og fødevarer, som måske ikke lever op til de europæiske standarder.
