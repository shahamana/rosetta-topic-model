<CHAPTER ID="003">
Erklæring fra formanden
<SPEAKER ID="008" NAME="Formanden">
I dag højtideligholder vi for fjerde gang den europæiske dag for ofrene for terror. Det er en dag, vi skal huske for at mindes alle de mennesker, som er blevet terrorismens uskyldige ofre.
<P>
Terrorangrebene i Madrid den 11. marts 2004 - altså for fire år siden i dag - og i London den 7. juli 2005 krævede mange ofre. Med dem blev mange familier sønderrevet af barbarisk terrorisme.
<P>
Fredag i sidste uge dræbte terrororganisationen ETA igen. Isaías Carrasco, en socialistisk kommunalpolitiker, blev skudt, da han forlod sit hjem i Mondragón. Jeg vil gerne udtrykke vores dybeste medfølelse med hans familie og alle hans slægtninge. Som formand for Europa-Parlamentet og også helt personligt kan jeg love, at vi altid vil mindes ofrene for terrorismen over alt i verden. I dag mindes vi Isaías Carrasco og alle ofrene for at forsikre ofrene for de vanvittige terrorangreb vores respekt og deltagelse. De er og vil altid være til stede i vores hjerter og i vores arbejde. Vores deltagelse og solidaritet med alle ofrenes familie er en pligt for os alle.
<P>
Europa-Parlamentet deltager aktivt i at bekæmpe terrorismen og støtte ofrene for terrorangreb. Jeg kan ikke gentage tit nok, at terror ikke kan retfærdiggøres på nogen måde. Derfor skal vi i fællesskab kæmpe denne kamp på grundlag af retfærdighed og med hele lovens kraft.
<P>
Jeg beder Dem rejse Dem for i stilhed at mindes ofrene for terrorismen.
<P>
(Parlamentet iagttog stående et minuts stilhed)
