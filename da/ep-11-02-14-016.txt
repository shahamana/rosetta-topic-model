<CHAPTER ID="016">
Praktiske aspekter vedrørende revisionen af EU-instrumenter til støtte for små og mellemstore virksomheders finansiering i den næste programmeringsperiode (forhandling) 
<SPEAKER ID="131" NAME="Formanden">
Næste punkt på dagsordenen er redegørelse fra Kommissionen om praktiske aspekter vedrørende revisionen af EU-instrumenter til støtte for små og mellemstore virksomheders finansiering i den næste programmeringsperiode.
<SPEAKER ID="132" NAME="Antonio Tajani" LANGUAGE="IT">
Hr. formand, mine damer og herrer! Spørgsmålet, der her stilles, er, hvordan Kommissionen agter at hjælpe de små virksomheder med at finde den finansiering, de behøver for at kunne vokse. I Europa 2020-strategien lovede Kommissionen at fokusere på vækst baseret på viden og innovation. Iværksættere, der starter nye virksomheder og kommer med nye idéer, skaber arbejdspladser og vækst. Vi skal derfor målrette vores indsats således, at disse virksomheder kan få stillet de fornødne ressourcer til rådighed, herunder naturligvis især finansielle ressourcer, der er midlet, hvormed man skaber innovation. Jeg bliver faktisk aldrig træt af at gentage, at der ikke er nogen vækst, og at der ikke her nogen konkurrencedygtighed, hvis der ikke er nogen innovation.
<P>
Kommissionen agter i sine forslag først og fremmest at lægge vægt på forskning og innovation. Som vist med den grønbog, Kommissionen vedtog i sidste uge, om den fremtidige forsknings- og innovationsfinansiering vil Kommissionen forsøge at forenkle forvaltningen af disse programmer ved at gøre brug af fælles instrumenter. Fælles instrumenter af den type vil forenkle forvaltningen og relationerne til vores partnere og vil også fungere som garanti for større gennemsigtighed på markedet. Forenkling og fleksibilitet vil derfor være nøgleordene for vores arbejde i fremtiden, idet vi vil satse på at tilskynde til vækst og at støtte små og mellemstore virksomheder (SMV'er).
<P>
Der skal faktisk være let adgang til programmer og fælles finansiering for alle europæiske virksomheder, frem for alt for dem, der har vækstpotentiale. For at nå dette mål er det min klare holdning, at programmerne for SMV'er skal reorganiseres i et enkelt fælles program for vækst og konkurrenceevne på baggrund af de erfaringer, som er indhøstet indtil nu, især med hensyn til tilvejebringelse af den type fleksibilitet, der kræves for at kunne reagere på ændringer på markederne og i vores økonomier i den næste programmeringsperiode.
<P>
For det andet agter Kommissionen i sine forslag at lægge vægt på finansieringsinstrumenter, dvs. at gå væk fra en kultur baseret på tilskud og over til en kultur, der mere er orienteret mod virksomhedslån. Denne tilgang vil selvsagt favorisere dem, der kan udarbejde en velbegrundet forretningsplan. Ét opnået resultat, vi kan tage som udgangspunkt, er sikkert det, der kommer til udtryk via garantierne og investeringerne i venturekapital som fastsat i rammeprogrammet for konkurrenceevne og innovation (CIP). Disse instrumenter har været en stor succes. Vi har til dato hjulpet mere end 100 000 SMV'er, og inden programmets udløb, har vi hjulpet over 300 000.
<P>
Jeg vil desuden gerne understrege, at den første generation af EU-investeringer i venturekapital omfatter 98 % kapitalinvestering, hvilket endda bliver mere relevant, når man tænker på, at vi med knap 2 % af midlerne har kunnet hjælpe mange europæiske SMV'er med at vokse. Derudover et det også væsentligt, at det ikke drejer sig om bureaukratiske instrumenter. De står faktisk til disposition via banker og venturekapitalfonde. Man behøver kort sagt ikke bede Bruxelles om dem. Vi ved, at SMV'er sætter pris på, at disse instrumenter er fleksible, og at der er let adgang til dem.
<P>
Jeg vil også gerne understrege, at Rådet for nogle få dage siden opfordrede Kommissionen til at iværksætte en EU-dækkende venturekapitalordning. Kommissionen agter at gøre dette. Faktisk deler vi Rådets bekymringer med hensyn til hullerne på venturekapitalmarkederne. Desuden er vi udmærket godt klar over, hvor nyttige lånegarantiordninger er, idet de gør det nemmere for en lang række små virksomheder. Jeg kan forsikre om, at Kommissionen er overbevist om, at lånegarantier er nødvendige, uanset om det er på europæisk eller regionalt plan. Kommissionen vil derfor fremlægge en sammenhængende række instrumenter beregnet til SMV'er. Vi opfordrer derfor medlemsstaterne, der er medbestemmende med hensyn til anvendelse af strukturfondene, om at være med til denne arbejdsopgave. Det er det, der er blevet gjort med hensyn til den fremtidige programmering.
<P>
Jeg vil dog gerne præcisere, at Kommissionen i den mellemliggende tid ikke har ligget på den lade side. Den 28. oktober sidste år igangsatte jeg et finansieringsforum for SMV'er med det formål at overvåge udviklingen af SMV-finansiering, fremme bedste praksis og tilskynde til nye løsninger. Dette stående forum giver små og mellemstore virksomheder en formel lejlighed til at træffe udlånsinstitutionerne. Markedssituationen og de retlige rammer, hvorunder SMV'er har adgang til finansiering, tages løbende op til revision. Det har også været drøftet, hvordan man kan udvikle det europæiske marked for mezzaninfinansiering, og det glæder mig at kunne berette, at vi gør fremskridt på dette område.
<P>
Endelig er det lige så vigtigt igen at se på lovrammerne. Her vil jeg gerne rette en særlig tak til min kollega Michel Barnier, der i meddelelsen "På vej mod en akt for det indre marked" foreslår nogle vigtige udspil, der gør vores lovgivning mere effektiv, herunder lovgivningen om det indre marked for venturekapital. Vores fælles mål er faktisk lige præcis at fremme det indre marked og skabe de bedste betingelser for vækst, konkurrenceevne og iværksætterkultur.
<P>
For så vidt angår kapitalkravene til banker - "Basel III" - der også ligger inden for kommissær Barniers kompetenceområde, vil Kommissionen komme med et lovforslag i juni 2011. Kommissionens forslag vil omfatte en grundig vurdering af de mikroøkonomiske og makroøkonomiske virkninger af sådanne foranstaltninger, hvilket vil sikre, at vores forslag er velgennemtænkte med hensyn til tidshorisonten og konsekvenserne, idet der også tages hensyn til, hvad der sker i andre verdensdele.
<P>
Sammenfattende påhviler det budgetmyndigheden, Parlamentet og Rådet at træffe afgørelse om, hvordan man skal anvende de begrænsede ressourcer, der er til rådighed på europæisk plan. I denne tid, hvor midlerne er begrænsede, er det oplagt, at det bliver endnu vigtigere at bruge disse ressourcer med større fornuft. Jeg er overbevist om, at de finansielle instrumenter vil bidrage til at øge EU's ressourcer og mobilisere de private investeringer.
<P>
Man kan være sikker på, at Kommissionen bliver ved med at arbejde på at sikre, at vores forslag altid har fokus på den betydning, udviklingen af SMV'er har for Europas fremtid, idet vi er overbevist om, at man i forbindelse med hele den arbejdsindsats, der skal ydes i de næste par måneder for at komme helt ud af krisen, herunder omstruktureringen af store industrisektorer, skal tage højde for den rolle, som små og mellemstore virksomheder kan spille. Kun de vil efter min mening kunne skabe nye arbejdspladser og dermed håndtere de sociale aspekter af den finanskrise, vi har befundet os i, og de vil naturligvis udgøre et vigtigt springbræt for igangsættelse af en ny fase efter den økonomiske krise.
<SPEAKER ID="133" NAME="Bendt Bendtsen" LANGUAGE="DA">
Hr. formand! Først tak til kommissær Tajani for indlægget. Når vi i dag har valgt at tage dette emne op, er det, fordi det er vigtigere end nogensinde at sætte fokus på finansiering af vore små og mellemstore virksomheder i Europa. Der kan jo ikke herske nogen tvivl om, at SMV'ernes begrænsede adgang til at finde finansiering er en stor hindring for, at der skabes vækst, og at nye virksomheder opstår, og det er blevet forstærket under den nuværende økonomiske krise. Det er blevet meget sværere at finde den tilstrækkelige finansiering i Europas banker. Europas SMV'er er i høj grad afhængige af bankfinansiering, bl.a. set i forhold til amerikanske virksomheder.
<P>
Dertil kommer, at vi står over for implementering af Basel III-reglerne, altså et nyt kapitalkravsdirektiv, som skal implementeres. Det risikerer at betyde endnu større besværligheder, når vi taler om risikovillig kapital til vore små og mellemstore virksomheder. Det er betænkeligt, at den stadig mere kapital- og risikofølsomme banksektor nu stiller krav om højere sikkerhedsstillelse og højere risikopræmier. Begge dele resulterer i utilstrækkelig finansiering og tabte forretningsmuligheder, som igen i den sidste ende betyder tab af arbejdspladser.
<P>
Europa har behov for at øge konkurrenceevnen. Der er derfor behov for at styrke de EU-instrumenter, som kan være behjælpelige med at øge investering, innovation og udvikling af SMV'er, og jeg vil gerne opfordre til en forhøjelse af budgetmidlerne til innovativ finansiering og til de instrumenter, som vi allerede kender. Kommissionen må jo sikre, at der i forbindelse med næste generation af programmer lægges meget større vægt på mezzaninfinansiering, ligesom der også skal skabes bedre sammenhæng i de SMV-støtteforanstaltninger, som vi allerede kender i øjeblikket, altså programmer som Competitiveness and Innovation Framework Programme (CIP), strukturfonde, det 7. forskningsprogram etc. Og derfor er der kun at sige, at det er en sag, som Parlamentet vil have meget fokus på i de kommende måneder.
<SPEAKER ID="134" NAME="Edit Herczog" LANGUAGE="HU">
Hr. formand, hr. kommissær! Her i aften vil jeg også gerne tale på mit modersmål, således at de små og mellemstore virksomheder (SMV'er) kan følge med i mine kommentarer. På det pågældende tidspunkt var der i selve lovpakken vedrørende små og mellemstore virksomheder fastsat tre hovedmål. Det første var at hjælpe SMV'er til at få større omsætning ved at komme ind på europæiske markeder og ved at bringe innovative produkter på markedet. Det andet mål var at reducere omkostningerne ved at skære ned på bureaukratiet. Et fremragende eksempel herpå er servicedirektivet. Vores tredje mål var at forenkle og fremme adgangen til finansieringsinstrumenter for SMV'erne.
<P>
Internt i EU står små og mellemstore virksomheder for en tredjedel af BNP. Hvis vi regner på denne måde, bidrager SMV-sektoren også til EU's budget med ca. en tredjedel. Hvis vi derimod ser på den andel, SMV'erne får af EU's budget, kan vi ikke være tilfredse. Vi kan se, at indtil udgangen af 2010 fik ca. 100 000 SMV'er en form for bankgaranti inden for rammeprogrammet for konkurrenceevne og innovation (CIP), hvilket er et enormt stort antal, men for 23 mio. virksomheder er det meget lidt. Dette tal vil sandsynligvis stige med 200 000 SMV'er, men selv da er dette tal lille i forhold til 23 mio. Det er lykkedes os at mobilisere venturekapital på 1,3 mia., men igen, hvis jeg sammenligner dette tal med de 23 mio. virksomheder og deres økonomiske værdi, er det meget, meget lidt. Det skal lykkes for os, hr. kommissær, at udarbejde et proceduresystem internt i EU, der på den ene side giver mulighed for at anvende instrumenter, der er bevilget i EIB, på en langt lettere og langt mere effektiv måde end i øjeblikket. På den anden side skal det lykkes for os via tilskyndelse til udarbejdelse af årlige rapporter at sikre, at medlemsstaterne selv støtter de små og mellemstore virksomheder ikke bare med ord, men i handling.
<P>
Vi vil gerne via vores anmodning på vegne af fem politiske grupper ved hjælp af vores skrivelse, hvor vi henvendte os til kommissæren, bede ham om, ikke at forsømme iværksætterkulturen, som forsøger at overleve efter at være havnet i en yderst vanskelig situation efter de forskellige hestekure. Det er her, man først kan forvente en kraftig stigning i væksten, og det er her, man kan forvente øget beskæftigelse. Vi vil give vores støtte hertil i Parlamentet.
<SPEAKER ID="135" NAME="Olle Schmidt" LANGUAGE="SV">
Hr. formand, hr. kommissær! Kommissionen har al mulig grund til at være ambitiøs i betragtning af, at man, og også vi, står over for en meget stor udfordring. Vi har 20 mio. små og mellemstore virksomheder, der tilsammen udgør 99 % af alle europæiske virksomheder. Vi siger ofte, at Europas små virksomheder er centrale i den europæiske økonomi. Det er sandt, men det må ikke betyde, at små virksomheder ikke får lov til at vokse sig store. Vi har derfor brug for finansieringsfaciliteter, hvilket mine kolleger har nævnt, og som hr. Tajani selv kom ind på. Vi skal bl.a. udnytte de finansieringsfaciliteter, som allerede står til rådighed, og jeg vil slå til lyd for, at man f.eks. udnytter strukturfondene mere.
<P>
Som hr. Bendtsen nævnte, er de problemer, som europæiske små og mellemstore virksomheder står over for, blevet større. Parlamentet har udarbejdet en lang række bestemmelser vedrørende det finansielle marked, hvoraf de fleste har været nødvendige. Men disse bestemmelser har øget låneomkostningerne for de små virksomheder. Vi bør være klar over dette, og vi bør være omhyggelige, når vi foreslår forskellige bestemmelser. Vi skal under alle omstændigheder være klar over, hvad det i sidste ende kommer til at koste.
<P>
Hr. Bendtsen nævnte også Baselkriterierne, som vi alle kender til. Kommissær Tajani talte om enkelhed og fleksibilitet og mente, at disse egenskaber skal afspejles i EU's programmer og finansieringsfaciliteter. Han vil gerne have os til at fjerne bureaukrati og komplicerede procedurer. Men tror han vitterlig, det er det, de små virksomheder og deres medarbejdere mener, at EU gør? Er det ikke snarere sådan, at vi skaber mere bureaukrati og flere komplicerede procedurer? Jeg mener, at der i den forbindelse skal et fuldstændig holdningsskifte til.
<P>
Som sagt har vi 20 mio. små virksomheder i Europa, men vi har også over 20 mio. arbejdsløse i Europa. Vi ved, at social udstødelse og fattigdom er for opadgående, og for at håndtere dette skal vi og ligeledes Kommissionen være i stand til at reagere på en resolut måde med henblik på at skaffe finansieringsfaciliteter til de små og mellemstore virksomheder, for det er dér, arbejdspladserne bliver skabt i Europa.
<SPEAKER ID="136" NAME="Ryszard Czarnecki" LANGUAGE="PL">
Hr. formand! Vi taler om en sektor i økonomien, der er af absolut afgørende betydning, fordi de små og mellemstore virksomheder samlet set faktisk er den største arbejdsgiver i EU. De giver mange flere arbejdspladser, end de store virksomheder gør. Desuden blev SMV'erne, der ofte er familieforetagender, hårdest ramt af den økonomiske krise. Jeg vil gå endnu videre og sige, at de sociale omkostninger i forbindelse med den tabte styrke i denne sektor er af helt og aldeles fundamental betydning. Det kan naturligvis godt være, at de største virksomheder og de største erhvervslobbyister er mere effektive med hensyn til at tale deres egen sag, men SMV'erne skal beskyttes, fordi det sådan set er en beskyttelse af borgerne og skatteyderne i EU's medlemsstater. Jeg har en yderligere kommentar, idet jeg gerne meget kraftigt vil understrege, at EU's medlemsstater ikke skal skyde ansvaret for det hele over på EU som sådan. De skal selv tage sig af SMV'erne, men det gør de i stor grad ikke. Her er jeg enig i det, fru Herczog sagde.
<SPEAKER ID="137" NAME="Claudio Morganti" LANGUAGE="IT">
Hr. formand, mine damer og herrer! I de sidste par år - og den globale finanskrise har også spillet en rolle - er det blevet endnu vanskeligere for små og mellemstore virksomheder at optage lån og få nem adgang til kredit, når det er påkrævet.
<P>
De instrumenter, som EU hidtil har anvendt inden for den finansielle ramme 2007-2013, har vist sig at have alvorlige mangler på en række områder som f.eks. knapheden på ressourcer og dækning, forekomsten af tunge administrative forpligtelser, for ikke at tale om, at de er fordelt over mange og forskelligartede aktionslinjer. Med den nye finansielle ramme skal vi fokusere på at forenkle bestemmelserne for de små og mellemstore virksomheder - bestemmelser, som er blevet en væsentlig hindring især for de mindre virksomheder - og f.eks. tænke på at etablere et enkelt kontaktpunkt vedrørende adgang til EU-midler.
<P>
Det vil være nødvendigt at anspore til at ty til nye finansieringsinstrumenter, der vil fremme kreditadgangen, give præcise lånegarantiordninger og opprioritere reel støtte i den vanskelige indledende udviklingsfase, navnlig hvad angår de i vid udstrækning innovative og teknologiske virksomheder. Vi skal derfor forsøge specifikt at gøre det så let som muligt for en sektor, der beskæftiger over 100 mio. mennesker og uden tvivl er den mest betydningsfulde katalysator for vækst og udvikling.
<SPEAKER ID="138" NAME="Dimitar Stoyanov" AFFILIATION="NI">
(BG) Hr. formand! Jeg er enig i den generelle opfattelse, jeg fornemmer her i Parlamentet vedrørende små og mellemstore virksomheder, og støtter helhjertet det, der lige er blevet sagt, dvs. at de virksomheder, som er blevet hårdest ramt af den økonomiske krise, er SMV'erne.
<P>
Jeg er også enig med hr. Czarnecki, der sagde, at der oftest er tale om små familieforetagender, hvor familierne har hovedparten af deres indkomst fra. Når en stor virksomhed bliver ramt - for de har også haft det hårdt under krisen - er det kun overskuddet, det går ud over. Men når en mindre virksomhed bliver ramt, mister den familie, der er afhængig af virksomheden en indtægtskilde af helt afgørende betydning.
<P>
Af disse grunde vil jeg gerne sige, at vi skal træde varsomt, når vi foretager ændringer, for både højre- og venstreorienterede tiltag kan have en skadelig virkning på SMV'er, alt afhængigt af hvad de er rettet imod.
<P>
Jeg vil gerne sige, at det ikke slår til bare at uddele finansielle garantier og bankgarantier, og at der er brug for større lovgivningsmæssig udvikling - større regulering af banksektoren, om jeg så må sige - for at sikre finansieringen for små virksomheder og endelig holde op med at stille spørgsmålet i forbindelse med nogle ikkeeksisterende lige vilkår - for små virksomheder kan aldrig blive jævnbyrdige med store virksomheder - men at hjælpe dem med at blive virkelig konkurrencedygtige, når der dukker en stor virksomhed op.
<SPEAKER ID="139" NAME="Paul Rübig" AFFILIATION="PPE">
(DE) Hr. formand, hr. kommissær! Jeg vil allerførst gerne sige tak til hr. Bendtsen, for CIP-programmet er en af de centrale grundpiller for virksomhederne og for finansieringen på dette område. Jeremie- og Jasmine-programmerne samt Erasmus-programmet for unge iværksættere er særdeles vigtige som hjælp til at få kendskab til markederne. Jeg vil gerne sige tak til fru Herczog for hendes opbakning til EIB og EIF, Den Europæiske Investeringsfond, og for hendes opfordring til at øge det beløb, der er til rådighed. Jeg vil dog opfordre kommissær Tajani til at sikre, at målene for 2020 også omfatter et bindende krav om et kapitalgrundlag på 20 % for SMV'er. Det er noget, vi allerede kræver af bankerne, så det burde også gælde for SMV'er. Dette er vigtigt for begge sektorer.
<P>
Jeg vil også foreslå, at en skat på overskud først skal opkræves, når udbyttet tages ud af en virksomhed. Dvs. at det skal kunne lade sig gøre at geninvestere overskuddet som egenkapital. Men hvis en virksomhedsleder eller en arbejdstager tager penge ud af en virksomhed, bør man beskattes på normal vis.
<P>
Et sidste punkt, som jeg synes, er særdeles vigtigt, er muligheden for at afskrive gæld på mindst 5 000 EUR. Vi mener, at man skal have ret til at afskrive overskud på op til 5 000 EUR. Det vil give det bedste grundlag for at finde en balance mellem risikovillig kapital og egenkapital til ordentlig finansiering af lån.
<SPEAKER ID="140" NAME="George Sabin Cutaş" AFFILIATION="S&amp;D">
(RO) Hr. formand! Princippet om at tænke småt først, der er udgangspunktet for Kommissionens politikker om iværksætteraktiviteter, er vigtigt. Vi må ikke glemme at to tredjedele af arbejdspladserne i EU er skabt af SMV'er. Under den aktuelle krise har SMV'erne imidlertid svært ved at optage lån, da bankerne betragter dem som risikable foretagender. Faktisk skal man holde øje med, hvordan man fremmer offentlige garantiordninger i medlemsstaterne og giver adgang til garantierne fra Den Europæiske Investeringsbank med henblik på at lempe finansieringsrestriktionerne.
<P>
Vi hæfter os også ved, at der er problemer med at give oplysninger om vilkårene for tildeling af midler, og i visse tilfælde mangler der endda den fornødne administrative kapacitet til at formidle låneadgang.
<P>
I tidsrummet 2014-2020 skal Kommissionen fokusere på større gennemsigtighed i relationerne mellem finansieringssektoren og erhvervslivet og på adgang til rådgivning og konsulentydelser vedrørende tilvejebringelse af oplysninger om de udlånsplatforme og -betingelser, SMV'er har til rådighed. Samtidig har Den Europæiske Investeringsbank som repræsentant for EU's politikker pligt til at tilbyde teknisk bistand til nationale og lokale administrationer med henblik på at gøre det nemmere for de erhvervsdrivende at få adgang til finansiering.
<SPEAKER ID="141" NAME="Elisabetta Gardini" AFFILIATION="PPE">
(IT) Hr. formand, hr. kommissær, mine damer og herrer! Det er fundamentalt vigtigt at styrke den fælleseuropæiske forpligtelse til at støtte små og mellemstore virksomheder, fordi de som sagt spiller en afgørende rolle i EU's sociale struktur, og det er dem, der reelt kan levere et økonomisk opsving. Jeg vil i den forbindelse gerne minde om, at de mellem 2002 og 2008 med den voldsomme vækst, de oplevede i 27 lande, skabte 9 400 000 nye arbejdspladser og allerede udgjorde drivkraften med hensyn til beskæftigelse. Som følge af krisen har de i dag mistet en tredjedel af de arbejdspladser, der blev skabt.
<P>
Det er derfor nødvendigt at udtænke specifikke instrumenter, der vil give små og mellemstore virksomheder deres evne til at generere og skabe nye arbejdspladser tilbage, fordi hele samfundet vil få gavn af dette. Adgang til kredit er afgjort et af nøglepunkterne - og det, som de erhvervsdrivende sætter størst pris på. I første halvdel af 2010 oplevede 18 % af de små og mellemstore virksomheder at blive nægtet adgang til banklån. I det foregående år var den pågældende procentdel på 12. Disse oplysninger kommer fra en undersøgelse foretaget af Den Europæiske Centralbank.
<P>
Det er præcis adgang til kredit, der sammen med administrativ forenkling og markedsadgang, vil være blandt de centrale højt prioriterede områder i "Small Business Act", som kommissær Tajani fremlægger i Rom i næste uge, og som vi ser yderst positivt på. Jeg vil gerne afslutningsvis nævne, at jeg har mine rødder i en del af Italien - mod nordøst - der har oplevet en kolossal udvikling og en betydelig vækst lige præcis på grund af et intelligent udlånssystem, som har fungeret i god samklang med væksten i de små og mellemstore virksomheder. Lad os følge dette eksempel.
<SPEAKER ID="142" NAME="Zoran Thaler" AFFILIATION="S&amp;D">
(SL) Hr. formand! Jeg vil gerne tilslutte mig mine kolleger, der foreslår, at politikere, medlemsstater og EU skal give de små og mellemstore virksomheder en central plads i forbindelse med indsatsen for at skabe økonomisk opsving.
<P>
99 % af samtlige virksomheder i EU falder ind under denne kategori, og de skaber mere end 100 mio. arbejdspladser. Hvad er det så, at de små eller mellemstore virksomheder i EU er bekymret over? Lad os ikke glemme dette spørgsmål i forhandlingen i dag.
<P>
Først og fremmest er disse virksomheder bekymret over den manglende betaling af fakturaer, dvs. manglende betalingsdisciplin. Virksomhederne får selv efter 90 eller 120 dage ikke betaling for deres fakturaer, eller også bliver de aldrig nogensinde betalt. Den finansielle og økonomiske krise har i høj grad forværret problemet, og SMV'erne står totalt magtesløse over for disse problemer.
<P>
Vi har i EU vedtaget ny lovgivning. Det er derfor nu på tide, at medlemsstaterne forbedrer deres disciplin, deres betalingsdisciplin. Det er der, det hele begynder, og derefter går det hele vejen ned i kæden.
<P>
For det andet er disse virksomheder, SMV'erne, bekymret over deres finansieringssituation. Mange ville ikke have nogen finansielle problemer, hvis deres fakturaer blev betalt. Bankerne har trukket sig tilbage i deres skjul og tjener ikke deres formål. Det er grunden til, at den økonomiske vækst i EU er meget lavere, end den kunne være. Jeg støtter Kommissionens foranstaltninger, som kommissær Tajani har slået til lyd for, og jeg opfordrer Kommissionen til at give de små og mellemstore virksomheder en central plads i dens indsats. Tiden er nu inde til, at vi i fællesskab gennemfører henstillingerne i "Small Business Act".
<SPEAKER ID="143" NAME="Seán Kelly" AFFILIATION="PPE">
(EN) Hr. formand! Dette er en god dag for Parlamentet og EU med hensyn til de emner, vi drøfter, og som har en reel indvirkning på realøkonomien. Vi har drøftet servicedirektivet, det fælles patent og nu nye instrumenter til støtte for SMV'erne. Det er blevet nævnt, at SMV'erne er af ekstrem stor betydning, og at der ikke ville være nogen arbejdsløshed i Europa, hvis hver enkelt SMV skabte én ekstra arbejdsplads. For mange af dem ville det ikke være så svært endda at skabe én ekstra arbejdsplads, især hvis de får kredit, men der er belæg for, at de ikke kan få kredit.
<P>
Hver weekend møder jeg erhvervsfolk, der ikke kan få kredit, specielt i mit hjemland. Jeg traf en person sidste weekend, der gerne ville have haft 4 000 EUR til en SMV af hensyn til pengestrømmen, men ikke kunne få det. Så situationen i mit hjemland er kronisk. På trods af at Den Europæiske Centralbank har kapitaliseret bankerne, er det ikke slået igennem længere nede i systemet. Det skal der bestemt ses på. Det er ikke godt nok.
<P>
Vi har hørt mantraet om banker, der er for store til at gå nedenom og hjem. Vi bør ændre det til et mantra om, at SMV'er er for vigtige til at gå nedenom og hjem. Hvis vi giver dem kredit og opbakning, kan hver enkelt af dem givetvis skabe én ekstra arbejdsplads, og én ekstra arbejdsplads ville få os ud af den økonomiske recession, vi befinder os i. Det er ikke for meget forlangt, og her i aften kan vi ved at drøfte de nye instrumenter til støtte for SMV'er bestemt komme langt med dette.
<SPEAKER ID="144" NAME="Elena Băsescu" AFFILIATION="PPE">
(RO) Hr. formand! Hvis man giver støtte til SMV'er og iværksættere, kan det være med til at føre os ud af finanskrisen. Det skal på både nationalt plan og EU-plan prioriteres højt at sikre adgang til det indre marked og forbedre gennemførelsen af "Small Business Act". Jeg vil gerne nævne, at vi med de nuværende foranstaltninger endnu ikke har fået bugt med de problemer, der hindrer udviklingen af SMV'er. Faktisk forventer 23 mio. europæiske SMV'er, at Kommissionen griber ind med nogle positive foranstaltninger.
<P>
Et andet vigtigt aspekt er også udviklingen af alternative finansieringskilder. Der skal vedtages initiativer med det formål at øge adgangen til kapitalmarkedet og skabe bedre skatteincitamenter for investorer. Man skal fokusere specifikt på at støtte en storstilet finansiering til innovative virksomheder. Den rumænske regering skal til at indføre et program, der tilskynder unge iværksættere til at starte og udvikle mikrovirksomheder. Det er en specifik ny foranstaltning i regeringens pakke af initiativer til fremme af erhvervssektoren.
<SPEAKER ID="145" NAME="Zigmantas Balčytis" AFFILIATION="S&amp;D">
(LT) Hr. formand! Finansieringen af små og mellemstore virksomheder er fortsat et stort problem. På trods af de foranstaltninger, der er truffet, er situationen i dag i denne betydningsfulde sektor stadig kritisk.
<P>
Man kender sikkert til den analytiske rapport fra den internationale organisation Bankwatch, hvor man analyser Den Europæiske Investeringsbanks udlån delt op på fire medlemsstater. Det fremgår af rapporten, at de lån, som Den Europæiske Investeringsbank hidtil har ydet, fundamentalt set kun gavnede bankerne selv, der fik tildelt 15 mia. EUR og fik en frist til at finde virksomheder, som har brug for denne støtte.
<P>
Der hersker bekymring om, at de kommercielle banker strammede bankkreditgivningen til de små virksomheder, selv om man havde fået pengene fra Den Europæiske Investeringsbank, og at pengene for det meste blev brugt til at finansiere store og fremgangsrige virksomheder.
<P>
Jeg mener, at en sådan situation viser, at der på dette område er behov for langt strengere overvågning af og kontrol med de kommercielle banker, og Kommissionen skal også spille en større rolle, således at denne støtte ikke misbruges.
<SPEAKER ID="146" NAME="Pat the Cope Gallagher" AFFILIATION="ALDE">
(EN) Hr. formand! Jeg vil gerne udtrykke min glæde over redegørelsen fra Kommissionen om en ændring af EU-instrumenter til støtte for små og mellemstore virksomheders finansiering. Det er helt oplagt, at omkostningerne ved og så sandelig også tilgængeligheden af kredit fortsat er den enkeltstående største udfordring, som SMV'erne i Europa og bestemt også i mit hjemland, Irland, står over for.
<P>
Mange levedygtige virksomheder har fortsat svært ved at få adgang til økonomisk overkommelig kredit fra bankerne. Det er uacceptabelt. Jeg kan kun udtale mig for mit eget lands vedkommende, men på baggrund af den støtte, SMV-sektoren har fået fra skatteyderne i Irland, er denne sektor katalysatoren for økonomisk vækst. Det er den private sektor, der skaber arbejdspladserne. Det eneste, vi i Kommissionen, Parlamentet og Rådet skal gøre, er at skabe en økonomisk atmosfære, der er befordrende for investeringer, og vi skal fortsætte med at gøre det.
<P>
Det glæder mig, at kommissæren henviste til fleksibilitet og sagde, at adgang til kapital ikke bør være bureaukratisk, men han følger blot op på den redegørelse, som formanden for Kommissionen kom med i sin tale om situationen i EU. Vi skal holde nøje øje med, hvad der sker, for formanden sagde, at vi ville få en årlig besparelse på 38 mia. EUR for europæiske virksomheder. Vi skal sikre, at vi hjælper disse små virksomheder, for de kan være med til at skabe arbejdspladserne og reducere arbejdsløsheden.
<SPEAKER ID="147" NAME="Ilda Figueiredo" AFFILIATION="GUE/NGL">
(PT) Hr. formand! Situationen for mange mikrovirksomheder og små virksomheder er kritisk i mange lande i EU, idet disse virksomheder er blevet hårdest ramt af den økonomiske krise og de nyliberale politikker. I Portugal må titusindvis af små familieforetagender, dvs. små og mellemstore virksomheder (SMV'er), lukke i en lang række brancher - industrien, handel, tjenesteerhverv og landbrug - og dermed stiger arbejdsløsheden og fattigdommen.
<P>
Problemerne i form af bankkredit, bureaukrati og besværet med at få adgang til EU-støtte, specielt for disse mikrovirksomheder og små virksomheder, kvæler den økonomiske udvikling inden for store områder og hæmmer væksten i beskæftigelsen. Det er derfor nødvendigt med en fuldstændig ændring af politikken på disse områder med henblik på at støtte disse SMV'er effektivt, og det finansielle system skal kraftigt opfordres til at give SMV'erne adgang til kredit, sideløbende med at der ydes tilstrækkelig EU-støtte.
<SPEAKER ID="148" NAME="Andreas Mölzer" AFFILIATION="NI">
(DE) Hr. formand! EU skamroser altid de små og mellemstore virksomheder for at være drivkraften i økonomien og den primære kilde til beskæftigelse, i særdeleshed når arbejdsgiverne ikke med det samme afskediger deres arbejdstagere selv i nedgangstider. Samtidig er selvsamme virksomheder i årtier blevet overbebyrdet med bureaukratiske regler, og bliver også forfordelt, for så vidt angår EU-støtte. På papiret støder vi på det ene SMV-initiativ efter det andet. Men i praksis oplever de små og mellemstore virksomheder, at de som følge af bestemmelserne i Basel II og nu Basel III ikke kan få adgang til kapital.
<P>
Innovation er af helt afgørende betydning for, at SMV'erne kan overleve i fremtiden. Men innovation kræver også penge og forskning. Det er selvfølgelig al ære værd, at der fremover er mere fokus på SMV'erne ifølge de nye EU-regler om offentligt indkøb, og at det bliver gjort lettere for dem at få adgang til EU-forskningsmidler. Det er imidlertid en kendsgerning, at mange SMV'er måske ikke overlever længe nok til at se disse længe drøftede foranstaltninger blive ført ud i livet, fordi de rent finansielt har tabt pusten inden da.
<SPEAKER ID="149" NAME="Petru Constantin Luhan" AFFILIATION="PPE">
(RO) Hr. formand! I betragtning af de specifikke og vanskelige omstændigheder i den nuværende periode står SMV'erne i Rumænien som bekendt over for mere eller mindre de samme problemer, som man gør i andre medlemsstater. Der er imidlertid perspektiver ved at forbedre mulighederne for, at SMV'erne kan modtage økonomisk støtte, der primært kommer via adgang til teknisk bistand med det formål at få adgang til finansielle instrumenter, navnlig de instrumenter, der er møntet på at øge forsknings- og udviklingskapaciteten.
<P>
Jeg mener, det er nødvendigt at øge adgangen til højkvalitative oplysninger og kompetente serviceydelser. Jeg vil gerne minde om, at Kommissionens repræsentant på et plenarmøde i september sidste år sagde, at det var planen, at der i 2011 skulle være en undervisningsplatform på internettet specifikt for SMV'er. Formålet hermed er at give SMV'er nemmere adgang til forsknings- og udviklingsprojekter og at udnytte deres resultater ved at sørge for gratis onlineundervisning og individuelle oplysninger samt stille et kommunikationsforum til rådighed. Uddannelse af SMV-chefer i, hvordan man anvender de finansielle instrumenter kan måske ud over at understøtte de relevante procedurer og skære ned på bureaukratiet føre til langt mere effektive resultater.
<SPEAKER ID="150" NAME="Giovanni Collino" AFFILIATION="PPE">
(IT) Hr. formand, mine damer og herrer! Jeg ser overordentlig positivt på kommissær Tajanis indlæg. Han lagde endnu en gang vægt på en faktor af stor betydning, nemlig at små og mellemstore virksomheder ses og opleves som et produktionsmæssigt forbillede og dermed som et samfundsmæssigt forbillede, fordi de udgør grundlaget, for så vidt angår beskæftigelse.
<P>
Den økonomiske krise, vi oplever, er ikke forbigående, men strukturel og har at gøre med ændringer på markederne som endnu en konsekvens af globaliseringen. Små og mellemstore virksomheder står for 99 % af hele det europæiske erhvervsliv. I forslaget til beslutning er der fokus på visse uundgåelige krav, nemlig bedre information, lettere adgang til kredit og mindre bureaukrati, med henblik på at gøre det lettere at finde rundt i mulighederne for at få adgang til EU-ressourcer.
<P>
Som kommissæren selv lige bekræftede, er der brug for mere forenkling og fleksibilitet samt flere ressourcer til innovation og forskning. Derudover skal Kommissionen udarbejde nye retningslinjer, som er klarere og mere forståelige, således at de små og mellemstore virksomheder får nemmere adgang til nyttige informationer, og der er brug for en ny indfaldsvinkel vedrørende udlån. Det er i krisetider ikke rimeligt, at kun små og mellemstore virksomheder betaler prisen, hvorimod banksystemet fortsætter med at tjene penge og øger overskuddet.
<P>
Det er vigtigt at sikre, at der i Kommissionens nye rammer tages højde for disse krav, således at Europa 2020-strategien ikke kun er tomme ord, men rent faktisk indeholder instrumenter, der er egnet til at nå målene i selvsamme strategi.
<SPEAKER ID="151" NAME="Vasilica Viorica Dăncilă" AFFILIATION="S&amp;D">
(RO) Hr. formand! Jeg vil gerne pointere, at de hindringer, der hæmmer udviklingen af SMV'er, skabelsen af arbejdspladser og innovationen i Europa, endnu ikke er blevet ryddet af vejen. Kommissionens specifikke strategier, foranstaltninger og handlingsplaner skal derfor efter min mening forbedres. 23 mio. SMV'er venter på nogle positive tiltag på områder som offentligt indkøb, håndtering af forsinkede betalinger, adgang til erhvervsuddannelse, støtte til iværksætteraktiviteter og forbedringer af beskatningsforhold og finansiering.
<P>
Hvis man giver støtte til SMV'er og iværksættere, kan det være med til at få os ud af finanskrisen. Det skal på nationalt plan og EU-plan prioriteres højt at forbedre forordningerne og SMV'ers adgang til det indre marked og til finansiering samt sørge for bedre gennemførelse af "Small Business Act".
<SPEAKER ID="152" NAME="Czesław Adam Siekierski" AFFILIATION="PPE">
(PL) Hr. formand! Den vigtigste forudsætning, der er nødvendig for en vellykket politik over for virksomhederne, deriblandt de små og mellemstore virksomheder, er at sikre, at det indre marked fungerer efter hensigten. Den frie varestrøm betyder, at alle virksomheder har adgang til et højere antal potentielle forbrugere, om end de også skal være forberedt på større konkurrence. Lovgivningen om det indre marked skal konstant tilpasses for at sikre ligestilling mellem alle virksomheder i EU. Det er afgørende at holde øje med medlemsstaternes hang til at beskytte deres eget nationale erhvervsliv.
<P>
Vi siger alle sammen, at små og mellemstore virksomheder udgør grundlaget i de moderne europæiske økonomier, at de er en uhyre vigtig faktor for den økonomiske vækst, at sektoren beskæftiger to tredjedele af alle de erhvervsaktive i EU, og at den står for en tredjedel af EU's BNP. Lad os huske på, at vanskelige forhold for SMV'er først og fremmest påvirker skæbnen for de mennesker, der arbejder i de pågældende virksomheder, for der er i vid udstrækning tale om familieforetagender. Disse virksomheder går først nedenom og hjem på et senere tidspunkt, så de fleste af dem ser ud til at have reageret langsomt på krisen, men det betyder ikke, at krisen ikke har påvirket deres økonomiske situation.
<P>
Afslutningsvis vil jeg gerne sige, at denne sektor kræver særlig støtte for at tilskynde til indførelse af innovative metoder - og denne støtte bør komme fra EU.
<SPEAKER ID="153" NAME="Antonio Tajani" LANGUAGE="IT">
Hr. formand! Drøftelsen her i aften har, som man også allerede har kunnet udlede af teksten til beslutningsforslaget, været en understregning af den perfekte overensstemmelse, der er mellem Parlamentets og Kommissionens ønsker om at placere realøkonomien centralt i den økonomiske politik for at komme ud af krisen og lægge særlig vægt på små og mellemstore virksomheder, som er livsnerven i vores økonomi.
<P>
Kommissionen er stærkt engageret i at forsøge at omsætte et politisk valg til konkret handling, og det er ikke en ren tilfældighed, at vi takket være Parlamentets og Rådets støtte har vedtaget teksten til direktivet om forsinket betaling, der er af principiel betydning for små og mellemstore virksomheder. Det er i øjeblikket op til os at opfordre medlemsstaterne kraftigt til at fremskynde gennemførelsen af direktivet i deres nationale lovgivning (de har 24 måneder til det fra oktober at regne), selv om jeg personlig gerne så, at medlemsstaterne ville skynde sig mere med at gennemføre et direktiv, der også har en direkte virkning på mulighederne for at inddrive udeståender, således at disse penge kan anvendes til innovation. Når direktivet træder i kraft, vil der komme ca. 180 mia. EUR i omløb.
<P>
Det er dog ikke nok. For så vidt angår støtte til små og mellemstore virksomheder, vedtager Kommissionen den 23. februar den reviderede "Small Business Act", der indeholder en række vigtige foranstaltninger, herunder det forslag om et enkelt kontaktpunkt vedrørende adgang til finansiering, der er blandt de forslag, vi vil fremsætte over for medlemsstaterne. Og derudover vil vi opfordre alle medlemsstater og alle lokale myndigheder til at udpege en "Mister SMV" eller "Ms SMV".
<P>
Den 16. februar udnævner jeg Daniel Calleja som vicegeneraldirektør i en ny stilling i Kommissionen. Han får ansvaret for at overvåge og kontrollere anvendelsen af "Small Business Act" og skal fungere som et kontaktpunkt for europæiske SMV'er vedrørende Kommissionens politik. I teksten til "Small Business Act", som vi, hvilket man venligst bør notere sig, vedtager den 23., opfordres alle medlemsstater til at gøre det samme, ligesom vi vil opfordre lokalsamfund med lovgivningsbeføjelser til at gøre det.
<P>
For så vidt angår finansiering, kan problemet med adgang til debitorers udeståender, hvilket vi allerede har henvist til i forbindelse med direktivet om forsinket betaling, og med adgang til lån, som små og mellemstore virksomheder anmoder om eller gerne vil have, kun løses ved at forsøge at aktivere forbindelserne mellem udlånsinstitutionerne og erhvervslivet, men også Den Europæiske Investeringsbank. Jeg anerkender derfor erklæringerne fra dem, der er enige i, at det er nødvendigt at opdyrke disse forbindelser samt få løst de flaskehalssituationer, der førhen navnlig under krisen har forsinket udbetalingen af de berømte 30 mia. EUR afsat til små og mellemstore virksomheder, og som på grund af problemer med at foretage overførsler til nationale finansieringsinstitutioner har betydet, at SMV'erne har modtaget pengene for sent.
<P>
Jeg må sige, at der på det første møde i finansieringsforummet for SMV'er var fokus på lige præcis denne flaskehalssituation, som findes mellem Den Europæiske Investeringsbank og de nationale finansieringsinstitutioner. "Sherpaerne" er i gang med forberedelserne, og på næste møde vil der blive fremsat en række forslag for at forsøge at lette de små virksomheders adgang til kredit.
<P>
Vi arbejder naturligvis allerede på at forenkle specifikke ting, og jeg vil gerne her komme med et eksempel. For så vidt angår REACH-forordningen, har jeg fået gennemførelsesbestemmelserne for en forordning, der er temmelig teknisk, oversat til hvert eneste EU-sprog. Det har været et kraftigt signal til små og mellemstore virksomheder om, at de ikke behøver at ansætte en ekspert i teknisk engelsk eller i kemisk teknologi. Faktisk har vi nærmest afskaffet registreringsgebyret, idet vi er nået frem til en reduktion på 90 % for mikrovirksomheders REACH-registrering og en reduktion på 60 % for små virksomheder. Dette er nogle af de specifikke ting, der også vedrører forenkling.
<P>
Testen for små og mellemstore virksomheder, der kom til verden i "Small Business Act", findes naturligvis fortsat. Vi vil fortsætte med den og anvende den konsekvent. Testen for konkurrenceevne, også kaldet "fitness check", som vi indførte med dokumentet om industripolitik, der også vedrører konkurrenceevne og eksisterende lovgivning, vil givetvis og med sikkerhed også hjælpe små og mellemstore virksomheder. Jeg må lykønske hr. Rübig, og jeg glæder mig over Parlamentets opfordring og støtte med hensyn til at forpligte sig til at øge finansieringen til det næste rammeprogram, CIP II.
<P>
Endelig kan jeg kun forsikre Dem om mit engagement, for så vidt som jeg er enig i alt det, der er blevet sagt. Som jeg altid har bedyret, når jeg har haft mulighed for at fremføre mine synspunkter om SMV-politik, kan jeg bekræfte, at jeg vil prioritere det allerhøjest at sørge for, at bureaukratiske barrierer, adgang til kredit og en politik til støtte for små og mellemstore virksomheder bliver det primære punkt på dagsordenen for kommissæren for erhvervsliv og iværksætteri i de kommende år, dvs. indtil afslutningen på Parlamentets nuværende valgperiode. Parlamentets støtte er efter min opfattelse også af grundlæggende betydning, fordi der som sagt i starten mit svar er perfekt sammenfald mellem Parlamentets og mine synspunkter.
<SPEAKER ID="154" NAME="Formanden">
Jeg har modtaget et forslag til beslutning fremsat i overensstemmelse med forretningsordenens artikel 110, stk. 2.
<P>
Forhandlingen er afsluttet.
<P>
Afstemningen finder sted kl. 12.00 onsdag den 16. februar 2011.
<P>
Skriftlige erklæringer (forretningsordenens artikel 149)
<SPEAKER ID="156" NAME="Ioan Enciu" LANGUAGE="EN">
Det er alment accepteret i EU, at SMV'er skal have bedre, mere direkte adgang til finansiering. Som fremhævet i 2020-meddelelsen har finanskrisen halveret Europas vækstpotentiale. Man kan sige, at indvirkningen på den realøkonomiske aktivitet er mere udtalt i Europa, på grund af at SMV'erne i høj grad er afhængige af banklån. Vejen ud af krisen for SMV'erne vil være yderligere at støtte og udvikle aktiemarkederne og de små innovative virksomheder. Etableringen af et forum for SMV-finansiering i maj sidste år var udtryk for et positivt skridt i retning af at forbedre SMV'ernes finansielle udsigter og deres fremtidige levedygtighed i Europa. Jeg tror, at over 1,8 mio. SMV'er har nydt godt af lånegarantier i 2009. Vi må ikke glemme, at SMV'erne er selve livsnerven i europæisk økonomi. Det er af afgørende betydning, at bankernes udlånsaktiviteter i tilstrækkelig grad hurtigst muligt kommer tilbage til det normale. Man bør fra europæisk side først og fremmest arbejde hen imod at etablere et levedygtigt venturekapitalmarked.
<SPEAKER ID="155" NAME="Małgorzata Handzlik" LANGUAGE="PL">
Som følge af krisen på finansmarkederne har de små og mellemstore virksomheder været udsat for at have begrænset adgang til finansiering. Nystartede og innovative virksomheder, hvis aktiviteter skønnes at være risikable, finder det især vanskeligt at få økonomisk støtte. Det økonomiske opsving vil i stort omfang afhænge af SMV'ernes muligheder for at udvikle sig, idet de immervæk sammen udgør næsten 99 % af alle virksomheder. Jeg ser derfor positivt på initiativet i dag vedrørende revisionen af EU-instrumenter til støtte for små og mellemstore virksomheders finansiering i den næste programmeringsperiode. Især skal virksomheder, der arbejder med innovative metoder, have adgang til nye former for finansiering. Jeg mener også, at en forenkling af de administrative procedurer og eksisterende bestemmelser vil bidrage til øget effektivitet ved forvaltning af europæiske programmer, der er udarbejdet med SMV'er for øje, og også til betydelige besparelser for SMV'erne selv, idet de vil bruge mindre tid på administration og mere tid på de projekter, de arbejder med.
<SPEAKER ID="157" NAME="Filip Kaczmarek" LANGUAGE="PL">
Jeg glæder mig meget over forslaget til beslutning og drøftelsen af revisionen af EU-instrumenter til støtte for små og mellemstore virksomheders finansiering. Støtte til SMV'er er vigtig, fordi disse virksomheder er væsentlige for Europas nutid og fremtid. SMV'er er af central betydning for at bevare vores konkurrenceevne, overvinde krisen, skabe nye arbejdspladser og øge innovationen i den europæiske økonomi. Vi skal støtte SMV-finansiering, men EU kan og skal også tage andre initiativer for at støtte denne sektor. Jeg tænker på behovet for at reducere de administrative og bureaukratiske byrder. SMV'er skal kunne fungere ubesværet og reagere hurtigt. I USA er der steder, hvor det tager 10 minutter at starte en virksomhed. Hvis vi gerne vil gøre brug af europæernes iværksætterpotentiale, skal vi gøre det lettere for dem at drive deres forretning og befri det europæiske marked for de restriktioner, der i dag betyder, at vi ikke gør brug af samtlige udviklingsmuligheder. SMV'er er udtryk for en økonomisk model, der er meget effektiv i og gunstig for den sociale udvikling. De fleste fattige lande og udviklingslande har ikke denne sektor, eller også står den meget svagt der. Det er indirekte tegn på denne sektors store betydning for hele økonomien og livskvaliteten i visse lande.
<SPEAKER ID="157" NAME="Vilja Savisaar-Toomast" LANGUAGE="ET">
Det er godt at se, at Kommissionen beskæftiger sig med at tage brugen af EU's ressourcer op til revision med henblik på at støtte de små og mellemstore virksomheder (SMV'er), især i betragtning af den følgende programmeringsperiode. Det skal dog siges, at SMV'erne har haft brug for yderligere hjælp i løbet af især de sidste to et halvt år, idet mange af dem har haft likviditetsproblemer på grund af recessionen. Rent ud sagt har bankerne nægtet at yde lån til SMV'er eller har gjort det til særdeles høje rentesatser, hvilket yderligere har forværret situationen for disse virksomheder. Både i Estland og i EU som helhed udgør SMV'er 99 % af samtlige virksomheder, og mikrovirksomheder udgør 83 % af samtlige virksomheder i Estland og ca. 92 % af samtlige virksomheder i EU i alt. Det er derfor vigtigt, at der er adgang til finansielle midler for dette specifikke flertal af virksomheder, især i vanskelige kriseår. Jeg håber oprigtig talt, at både EU og SMV'erne inden længe vil få økonomien til at gå fremad, og at vi vil være bedre forberedt på en eventuel fremtidig krise. Den aktuelle økonomiske krise, der begyndte med finanskrisen, blev i høj grad forstærket af SMV'ernes reducerede likviditet som følge af bankernes indstilling under den økonomiske krise. Mere end to tredjedele af de erhvervsaktive, arbejder i SMV'er, og to tredjedele af merindtægterne skabes i disse virksomheder. Det må man ikke glemme, og vi skal derfor gå i brechen for, at disse virksomheder trives.
<SPEAKER ID="157" NAME="Olga Sehnalová" LANGUAGE="CS">
EU's støtteinstrumenter til små og mellemstore virksomheder (SMV'er) skal frem for alt være fleksible og så ubureaukratiske som muligt. Bankerne er fortsat ikke villige til at finansiere mere risikobetonede forretningsplaner, herunder nyetablerede virksomheder og innovative produkter. Adgang til finansiering er derfor en af de største hindringer, som SMV'er i dag står over for. Det er derfor nødvendigt at styrke de forskellige metoder, hvormed man støtter mikrofinansiering til virksomheder, og sikre bedre koordinering og sammenkædning af de individuelle programmer, der i forvejen findes. Men kompleksiteten, den tid og de penge, der anvendes, og de alt for store administrative krav vedrørende forholdsvis små beløb udgør også en barriere med hensyn til tilgængelighed. Jeg synes også, det er vigtigt at øge den generelle bevidsthed om de eksisterende muligheder og instrumenter til støtte af SMV'er i EU.
