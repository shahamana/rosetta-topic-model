<CHAPTER ID=1>
Genoptagelse af sessionen
<SPEAKER ID=1 NAME="Formanden">
Jeg erklærer Europa-Parlamentets session, der blev afbrudt fredag den 17. juli 1998, for genoptaget.
<P>
Mine damer og herrer, jeg håber, at De alle har haft en dejlig ferie, og jeg ønsker Dem et frugtbart arbejde her i det sidste år af indeværende valgperiode.

<CHAPTER ID=2>
Mindeord
<SPEAKER ID=2 NAME="Formanden">
Jeg vil gerne hylde dr. Allan Macartney, som døde pludseligt i sit hjem i Aberdeen den 25. august. Vi har mistet en kollega, der var respekteret over hele det politiske spektrum, både hjemme i Skotland og her i Europa-Parlamentet.
<P>
Allan Macartney, som blev valgt til Europa-Parlamentet for valgkredsen Nordøstskotland i 1994, var en meget aktiv parlamentariker. Som næstformand i Fiskeriudvalget kæmpede han utrætteligt for fiskeriindustrien. Han var også medlem af Udvalget om Udvikling og Samarbejde, hvor han bidrog med sin store viden om og stærke engagement i Afrika.
<P>
Allan Macartney var medlem af det Skotske Nationalistparti i omkring 40 år og grundlagde som formand partiets studenterfløj. Han havde forskellige poster i partiet, før han i 1992 blev næstformand. Han var partiets talsmand i europæiske og udenrigsanliggender og var stærkt engageret i partiets forberedelser til det nye skotske parlament. Hans sidste offentlige fremtræden var dagen, før han døde, da han fremlagde sine forslag til forbindelser mellem det nye skotske parlament og Europa.
<P>
Allans kone, Anne, og andre familiemedlemmer er her i dag på tilhørerpladserne. Jeg vil gerne bede jer om at rejse jer sammen med dem og iagttage et minuts stilhed til minde om vores kollega.
<P>
(Parlamentet iagttog stående et minuts stilhed)

<CHAPTER ID=3>
Arbejdsplan
<SPEAKER ID=3 NAME="Formanden">
Næste punkt på dagsordenen er fastsættelse af arbejdsplanen.
<P>
Det endelige forslag til dagsorden, som det blev opstillet af Formandskonferencen i overensstemmelse med forretningsordenens artikel 95, er omdelt.
<P>
Jeg giver ordet til fru Theato.

<SPEAKER ID=4 NAME="Theato">
Hr. formand, betænkningen af Bösch om UCLAF's uafhængighed er blevet taget af dagsordenen. Det har jeg fået at vide mere eller mindre uofficielt. Jeg har fået at vide, at der skulle være et brev på vej fra Dem til mig som udvalgsformand. Jeg finder det noget mærkværdigt, at jeg så sent får kendskab til, at betænkningen er blevet taget af dagsordenen. GD I havde ellers efter vedtagelsen af betænkningen den 4. september i Budgetkontroludvalget signaleret, at denne betænkning ville komme på dagsordenen. Men så blev den ikke frigivet, og den er stadig ikke tilgængelig, så der har ikke været mulighed for at indgive ændringsforslag.
<P>
Årsagerne til at tage betænkningen af dagsordenen kender jeg fra skrivelser fra administrationen, men en politisk begrundelse har vores udvalg indtil videre ikke fået. Jeg vil her gerne slå fast, at denne betænkning er baseret på EF-traktatens artikel 206, idet der er tale om en betænkning på grundlag af Revisionsrettens særberetning nr. 8/98; dette retsgrundlag er tilstrækkeligt, og forretningsordenens artikel 50 kommer derfor efter min mening ikke til anvendelse.
<P>
I øvrigt er der her tale om et politisk spørgsmål. I medierne optræder der et aktuelt tilfælde af mistanke i forbindelse med spørgsmålet om humanitær hjælp og uregelmæssigheder på dette område. Politisk ville det have været særdeles godt, hvis vi i denne uge kunne have vedtaget betænkningen af Bösch og dermed tydeligt have vist, hvordan dette Parlament reagerer for bedre at kunne forebygge og også retsforfølge bedragerier. Derfor beder jeg Dem føre denne protest til protokols, som jeg her fremsætter i min egenskab af udvalgsformand. Denne betænkning figurerer desværre ikke som planlagt på dagsordenen, selvom den er vedtaget endeligt i udvalget. Jeg protesterer mod dette, og jeg beder om at få at vide, hvornår betænkningen vil foreligge.
<P>
(Bifald fra højre)

<SPEAKER ID=5 NAME="Formanden">
Fru Theato, jeg har faktisk svaret Dem i brev af den 11., hvori jeg oplyste, at jeg havde læst Deres brev, og at jeg er forpligtet til at sikre, at betænkningerne er i overensstemmelse med traktaterne og forretningsordenen. Jeg beklager meget, at De ikke har fået mere detaljerede oplysninger, og jeg vil sørge for, at dette sker så hurtigt som muligt. Som De så udmærket fremførte, er problemet, at betænkningen ikke indeholder oplysninger om retsgrundlaget, hvilket er nødvendigt, for at vi kan stemme om den med det flertal, der er nødvendigt, for at den bliver gyldig, og den indeholder heller ikke en finansieringsoversigt.
<P>
Jeg tror, at Deres udvalg kan få opfyldt disse to krav i forretningsordenens artikel 50 inden første mødeperiode i oktober. Formandskonferencen har derfor til hensigt at opføre denne betænkning på dagsordenen for første mødeperiode i oktober ud fra de politiske synspunkter, som De netop har forklaret. Det drejer sig ganske enkelt om, at retsgrundlaget skal oplyses i betænkningen, for De ved meget bedre end jeg, at hvis Kommissionen skal være forpligtet til at behandle et forslag til retsakt, som De fremlægger, skal det fremlægges i henhold til artikel 138 B, og at det skal vedtages med flertal. Hvis det ikke gøres i henhold til denne artikel, ved De, at forslaget ikke har samme bindende virkning for Kommisionen. Det er Deres udvalg, som skal afgøre, hvilken vej der vælges, men De skal angive det. Og forretningsordenens artikel 50 kræver også en finansieringsoversigt. Jeg antager, at det i Budgetkontroludvalget er forholdsvis nemt at vide, hvad en organisation med 300 arbejdspladser koster. Jeg tror ikke, at det vil medføre nogen problemer at få afklaret dette til første mødeperiode i oktober.

<SPEAKER ID=6 LANGUAGE="FR" NAME="Fabre-Aubrespy">
Hr. formand, jeg vil med udgangspunkt i artikel 96 også gerne tale om dette emne. I øvrigt gør jeg opmærksom på, at fru Theatos anmodning i hendes egenskab af formand for Budgetkontroludvalget bør medføre en afstemning om anmodningen om genopførelse af Bösch-betænkningen på dagsordenen. På vegne af min gruppe og i overensstemmelse med artikel 96 fremsætter jeg anmodning om genopførelse af denne betænkning.
<P>
De er blevet misinformeret, hr. formand. Det, som De lige har fortalt os, har ingen juridisk hjemmel. Vi befinder os hverken inden for rammerne af artikel 50 i forretningsordenen eller inden for rammerne af artikel 138 B i traktaten, og jeg beder alle medlemmerne om at bevidne, hvad jeg siger. Der har ikke været nogen initiativbetænkning, der foreligger ikke nogen tilladelse fra Formandskonferencen til at udarbejde denne betænkning. Betænkningen falder inden for rammerne af dechargeproceduren. Den ligger i forlængelse af en særrapport fra Revisionsretten om UCLAF's arbejdsmetoder, som er en belastende rapport om den svindel, der sker til skade for fællesskabsbudgettet.
<P>
Vi befinder os altså ikke inden for rammerne af artikel 50, og vi har hverken behov for juridisk hjemmel eller finansieringsoversigter. Det er i øvrigt ikke første gang, at Budgetkontroludvalget foreslår lignende bestemmelser i dets betænkninger, og jeg taler af erfaring, for, som De måske har bemærket, er det hændt, at jeg ikke har stemt for dem. Budgetkontroludvalget opfordrer Kommissionen til at tage et initiativ. Det er overhovedet ikke et lovgivningsforslag, som nogen fejlagtigt har fortalt Dem.
<P>
Den pågældende betænkning bør derfor opføres på dagsordenen, for hvis vi venter til den første mødeperiode i oktober, vil vi komme efter Budgetudvalget, der holder møde den 28. september. Men de foranstaltninger, der skal træffes, er af hastende og budgetmæssig karakter, og Budgetudvalget skal påtage sig sit ansvar fra den 28. september. Det er grunden til, at jeg anmoder om genopførelsen af denne betænkning på dagsordenen under anvendelse af artikel 96.
<P>
(Bifald fra højre)

<SPEAKER ID=7 NAME="Formanden">
Hr. Fabre-Aubrespy, De er jurist og medlem af Udvalget for Forretningsordenen, og De ved, at artikel 138 B i traktaten ikke begrænser lovgivningsforslagene af denne art til dem, der fremsættes inden for rammerne af initiativbetænkningen. De ved også, at når man stiller Kommissionen et lovgivningsforslag, hvilket er formålet med stk. 2 og 3 i beslutningen, skal man anvende artikel 138 B i traktaten, undtagen hvis det berørte udvalg præciserer, at det ikke ønsker at anvende artikel 138 B i forbindelse med anmodningen.
<P>
Derfor er det beklageligt, at Budgetkontroludvalget ikke har præciseret retsgrundlaget, for det får betydning for det krævede flertal. Hvis det er flertallet i artikel 138 B, er det absolut flertal. Hvis det ikke er dette flertal, er det kompetente udvalg ikke nødsaget til at anvende artikel 138 B, og så er der tale om simpelt flertal. Derfor kræves det i artikel 50 i forretningsordenen, at teksten til den pågældende beslutning præciserer retsgrundlaget. Jeg kan for mit eget vedkommende desværre ikke gøre andet end at overholde forretningsordenen.
<P>
Det er ganske nemt at løse problemet. Jeg synes også, at det er nemt at give Parlamentet mulighed for at udtale sig om et forslag til oprettelse af 300 nye budgetposter på grundlag af finansieringsoversigten. Det er formålet med artikel 50, og det er ret enkelt. Jeg kan ikke holdes ansvarlig for, at Budgetkontroludvalget, som burde råde over taloplysningerne, ikke har oplyst disse. Tjenestegrenene gjorde mig opmærksom på problemet, og jeg havde ingen anden mulighed end at anmode om, at betænkningen blev udarbejdet hurtigst muligt.
<P>
Hvis De er i tvivl, vil jeg med glæde sende denne fortolkning til Udvalget for Forretningsordenen.

<SPEAKER ID=8 LANGUAGE="DE" NAME="Müller">
Hr. formand, før jeg tager stilling til forretningsordenen vil jeg gerne takke for noget, som min gruppe har arbejdet for lige så længe, som jeg har været her i Parlamentet. Endelig, endelig er der kommet affaldssortering på mit kontor. Der er kommet nye skraldespande, og jeg vil gerne takke for, at dette skridt endelig har kunnet realiseres!
<P>
Nu til det mere alvorlige punkt. Jeg har personligt i forbindelse med undersøgelser hos Echo anmodet om, at Kommissionen skulle afgive en erklæring i denne uge. Min gruppe har også henvendt sig skriftligt til Dem om dette anliggende. Nu har jeg - og også andre medlemmer af Budgetkontroludvalget - for omtrent en time siden af hr.Trojan fået et udførligt papir med stillingtagen til de spørgsmål, som vi har stillet i Budgetkontroludvalget. Af denne grund formoder jeg, at vi, hvis kommissærernes invitation til samtale er alvorligt ment, kan nå til enighed med kommissærerne om dette emne i denne eller i næste uge, og derfor vil jeg her og nu ikke længere støtte anmodningen om at diskutere denne sag i plenum.
<P>
Men jeg vil gerne sige en ting: Det umiddelbare sammenfald mellem vores Echo-undersøgelser og Bösch-betænkningen ville have ført til, at der i dag kl. 17.00 kunne have fundet en eksakt, udførlig og solid debat sted her i Parlamentet om spørgsmålet om, hvordan vi håndterer uregelmæssigheder og mistanker med hensyn til bedrageri i vores egne rækker. Hr. formand, jeg er ked af at måtte sige til Dem, at denne politiske manøvre trods al Deres juridiske argumentation forekommer mig at være for åbenlys, og i denne sag vil jeg gerne sige til Dem, at henvisningen til forretningsordenens artikel 50 efter min opfattelse er helt uholdbar!
<P>
Det har fra starten været klart, at denne betænkning af Bösch er en betænkning i henhold til artikel 206. Hvis Præsidiet mener ikke at vide det, så havde en telefonopringning til fru Theato eller til ordføreren været det mindste, man kunne forvente. I stedet besværer man generaldirektioner med henvisninger, bemærkninger og juridiske eventualiteter op ad vægge og ned ad stolper for at opklare ting, som der hersker fuldstændig enighed om hos de personer, der i Budgetkontroludvalget har vedtaget denne betænkning. Det er ikke i orden, hr. formand, at De her undergraver den politiske debat med juridiske argumenter, og i øvrigt anmoder jeg som supplement til det, som hr. Fabre-Aubrespy har anmodet om, om, at betænkningen, som det ansvarlige parlamentariske udvalg har vedtaget, foreligger for alle medlemmer af dette Parlament i morgen kl. 12.00 på alle sprog!

<SPEAKER ID=9 NAME="Formanden">
Fru Müller, jeg vil ikke kommentere Deres insinuationer. Min pligt er ganske enkelt at anvende forretningsordenen. Og når et parlament som dette får stadig flere beføjelser, får det også stadig større pligt til at kende de regler, der gælder for udøvelsen af magtbeføjelserne, og dermed at overholde dem. Sådan er det ganske enkelt, fru Müller. Det drejer sig ikke om at vide, hvad hvert udvalg ønsker, men derimod om hvad det kan gøre i henhold til reglerne. Dette er mit ansvar, og hvis nogen har en anden fortolkning, må de henvende sig til Udvalget for Forretningsordenen, og dette siger jeg med al respekt for enhver anden mening.
<P>
Jeg giver ordet til hr. Crowley.

<SPEAKER ID=10 LANGUAGE="EN" NAME="Crowley">
Hr. formand, hvad angår forretningsordenen, så vil jeg gerne have ført til protokols, at jeg ønsker min kollega i valgkredsen og gode ven, hr. Cox, tillykke med udnævnelsen til formand for ELDR-gruppen. Det er en stor ære for ham og hans familie og især for Irland at have en gruppeformand fra Irland.

<SPEAKER ID=11 NAME="Formanden">
Mange tak, hr. Crowley. Personligt har jeg allerede haft lejlighed til at lykønske hr. Cox, men nu er det bekræftet af Parlamentet.
<P>
(Arbejdsplanen fastsattes)

<CHAPTER ID=4>
Tredjelandes luftfartøjers sikkerhed
<SPEAKER ID=12 NAME="Formanden">
Næste punkt på dagsordenen er indstilling ved andenbehandling (A4-0295/98) fra Udvalget om Transport og Turisme om Rådets fælles holdning (C4-0338/98-97/0039(SYN)) fastlagt med henblik på vedtagelse af Rådets direktiv om indførelse af sikkerhedskontrol af tredjelandes luftfartøjer, der benytter Fællesskabets lufthavne. (Ordfører: González Triviño)
<P>
Jeg giver ordet til hr. Dary som stedfortræder for ordføreren.

<SPEAKER ID=13 NAME="Dary">
Hr. formand, dette forslag har sin oprindelse i et direktiv, der indfører en procedure til evaluering af sikkerheden af luftfartøjer fra tredjelande, der benytter Fællesskabets lufthavne. Det er den første af en række foranstaltninger, som er blevet foreslået af en arbejdsgruppe på højt niveau, som havde til opgave at definere en fællesskabsstrategi til forbedring af sikkerheden i lufttrafikken.
<P>
Det Europæiske Fællesskab har siden den 1. januar 1992 rådet over en række harmoniserede sikkerhedskrav, som gælder for luftfartsforetagenderne i Fællesskabet, og som gør de europæiske flyselskaber til nogle af de sikreste i verdenen.
<P>
Til gengæld er sikkerheden for et antal luftfartøjer fra tredjelande ikke lige så betryggende. De europæiske borgere og luftfartselskaberne berøres tydeligvis af denne situation, når de benytter Fællesskabets lufthavne. Problemet blev især understreget ved et flystyrt i februar 1996, hvor et tyrkisk fly, der var chartret, forulykkede, og hvor 176 passagerer blev dræbt. Det drejede sig desværre ikke om en isoleret ulykke.
<P>
På det seneste er sikkerheden i gamle Boeing 737- og 747-fly blevet diskuteret, og således blev 152 af de pågældende fly kaldt til kontrol i USA. De europæiske flyselskaber og for den sags skyld alle operatører af denne flytype bør foretage lignende kontrol.
<P>
Desuden er der siden slutningen af august styrtet et 20 år gammelt fly ned i Quito i Ecuador, og et andet fly tilhørende Swissair forulykkede for endnu kortere tid siden i havet ud for Halifax af endnu uvisse årsager.
<P>
Det forslag, som vi drøfter, sigter mod at indsamle oplysninger fra piloter, passagerer, flymekanikere eller andre, og hvis der er formodning om manglende overholdelse af de internationale standarder, at kontrollere de berørte fly og udbedre eventuelle mangler. Hvis reglerne ikke overholdes, kan forslaget i sidste ende bevirke, at flyene gives startforbud, eller at luftfartsselskaberne ikke får lov at anvende Fællesskabets lufthavne.
<P>
De vigtigste elementer i Kommissionens forslag til direktiv er følgende. Først og fremmest skal luftfartsmyndighederne sammenholde og dele alle relevante oplysninger om rampcheck. Dernæst fastsættes de forhold, som kan give anledning til rampcheck og i sidste ende til startforbud. Sluttelig planlægges der en kollektiv fællesskabsaktion, der strækker sig fra fastsættelsen af indholdet af og procedurerne for rampcheck til indførelsen af forbud mod bestemte operatører.
<P>
Det er det sidste punkt, der er direktivets kerne, og som har afstedkommet de største uoverensstemmelser i forhold til Rådet. Det, Kommissionen foreslog, var i hovedtræk, at den om fornødent kunne foreslå, at der skulle iværksættes en særlig overvågning af en operatør fra et tredjeland eller indføres forbud mod, at lufttransportoperatører fra et bestemt land anvendte fællesskabslufthavne. De seneste erfaringer med operatører fra tredjelande, der omgår et forbud i en medlemsstat ved at lande på den anden side af grænsen i en nabomedlemsstat i en bekvemmelighedslufthavn, synes at berettige denne kollektive fællesskabsaktion.
<P>
Parlamentet støttede under førstebehandlingen fuldt ud Kommissionens forslag om at forbedre udenlandske luftfartsselskabers sikkerhed ud fra den betragtning, at man hverken kan eller skal gå på kompromis med hensyn til sikkerheden. Ikke desto mindre blev 14 ændringsforslag vedtaget med det formål at styrke fælles aktioner, udvide informationskilderne og indføre et mål af åbenhed ved at sikre, at startforbud blev offentliggjort i de tilfælde, hvor der var tale om umiddelbar sikkerhedsrisiko. Det sidste aspekt forekom at være væsentligt, da Parlamentet altid har opfattet frigivelsen af oplysninger om luftfartssikkerhed til offentligheden som et vigtigt element i en fællesskabspolitik for luftfartssikkerhed.
<P>
Kommissionen accepterede næsten alle ændringsforslagene og fremlagde et ændret forslag. Imidlertid accepterede Rådet i sin fælles holdning kun halvdelen og fjernede de mest vigtige og progressive elementer, især dem, som drejede sig om offentliggørelse af startforbud.
<P>
Ordføreren, som jeg træder i stedet for i dag, beklager stærkt teksten i Rådets fælles holdning. I betragtning af udtalelserne fra det britiske formandskab med hensyn til behovet for at opprioritere sikkerheden i den fælles transportpolitik, står det klart, at denne tekst ikke tilfører noget som helst nyt, men begrænser sig til at anerkende den ret, som medlemsstaterne allerede nu har, uden at give Kommissionen beføjelse til at fastsætte generelle sanktioner, som i hele Fællesskabet kunne være gældende for medlemsstater, fly og operatører, der ikke opfylder de internationale sikkerhedsstandarder.
<P>
Ændringsforslaget bekræfter ganske enkelt Parlamentets holdning, som går på, at alle tredjelandes luftfartøjer, der lander i fællesskabslufthavne og mistænkes for ikke at være i overensstemmelse med de internationale sikkerhedsnormer, skal underkastes rampcheck. Dette er en minimumsbestemmelse, hvad sikkerhed angår. Derudover mener ordføreren, at bestemmelsen skal gælde for alle - og ikke kun de vigtigste - lufthavne, der er åbne for internationale passager- og godstransportflyvninger, eftersom mange af de registrerede ulykker vedrører udenlandske fragtselskaber eller charterselskaber, der anvender regionale lufthavne for at spare på landingsafgifterne.
<P>
Ændringsforslag 3 og 4 drejer sig om Kommissionens beføjelser til at fastsætte sanktioner.

<SPEAKER ID=14 LANGUAGE="DE" NAME="Schmidbauer">
Hr. formand, betænkningen af González Triviño om sikkerhedskontrol af tredjelandes luftfartøjer er nu blevet enstemmigt vedtaget ved andenbehandlingen i udvalget, sådan som det også var tilfældet allerede ved førstebehandlingen. Denne betænkning er af særlig betydning, for det drejer sig om sikkerhed og liv for besætning og passagerer. Når Den Europæiske Union garanterer friheden for persontrafikken, så må den også kunne tage ansvaret for sikkerheden i persontrafikken.
<P>
Netop de flypassagerer, som benytter sig af billige flytilbud, er sig for det meste ikke bevidst, hvor farlig en rejse, de begiver sig ud på, er, især da de ikke får nogen pålidelige oplysninger om, om og hvor der er konstateret sikkerhedsmangler og hos hvilke selskaber. Med direktivforslaget er vi kommet et godt stykke videre mod at opnå en omfattende sikkerhed for alle flypassagerer i den europæiske flytrafik. Parlamentet og Kommissionen er under diskussionen om direktivet hurtigt nået til enighed om, at der kun kan garanteres en effektiv beskyttelse af flypassagererne, hvis de forudgående inspektioner gennemføres i henhold til en fælles inspektionsliste overalt og på alle flyvemaskiner.
<P>
I denne forbindelse må medlemsstaterne informere hinanden og Kommissionen grundigt om resultaterne af kontrollerne og om de foranstaltninger, der træffes over for tredjelandes luftfartøjer. Medlemsstaterne må træffe fælles foranstaltninger over for de luftfartøjer, som opviser sikkerhedsmangler. I Den Europæiske Union opnår vi kun den størst mulige sikkerhed i lufthavnene, hvis kontrolsystemet er fælles, og tredjelandes luftfartøjer ikke længere kan undvige fra en medlemsstat til en anden eller fra en lufthavn til en anden.
<P>
Det sikkerhedsnet, som vi spænder ud, må ikke have så store masker, at der er mulighed for at slippe ubemærket igennem. På denne baggrund er det uforståeligt for mig, og sikkert også for næsten alle mine kolleger her i Parlamentet, at Rådet i sin fælles holdning foretager nogle ganske væsentlige indskrænkninger i Kommissionens og Parlamentets oprindelige forslag. Det er heller ikke forståeligt, hvorfor Kommissionen ikke skulle udstede selvstændige, EU-dækkende flyveforbud. Naturligvis respekterer vi medlemsstaternes beslutningsfrihed. Men på hvilket område ville det være rimeligt, at Kommissionen skulle træffe centrale afgørelser om sanktioner, hvis ikke på området for sikkerheden i Europa?
<P>
Hvis vi i denne sag tillader et for stort spillerum for medlemsstaternes enkeltbeslutninger, risikerer vi endnu en gang at ramme ved siden af målet for dette direktiv, nemlig sikkerheden. Medlemsstaternes beslutningsfrihed og subsidiaritetsprincippet må ikke forveksles med national egoisme. Jeg er derfor ordføreren meget taknemmelig for det solide og fair kompromis, som han har foreslået i sine ændringsforslag, og som vi har vedtaget enstemmigt. Min gruppe står uden forbehold bag dette kompromis. På denne måde er det, tror jeg, lykkedes at bygge bro mellem Parlamentets og Kommissionens anliggende og medlemsstaternes betænkeligheder.

<SPEAKER ID=15 LANGUAGE="DE" NAME="Ferber">
Hr. formand, hr. kommissær, kære kolleger, jeg vil fatte mig i korthed og håber, at jeg på den måde kan indhente lidt af den tid, som kollegerne har overskredet indtil nu.
<P>
Først vil jeg gerne hjerteligt lykønske ordføreren, som desværre ikke er til stede i dag, med hans fortræffelige betænkning. Han har virkelig gjort et godt stykke arbejde. Jeg vil ganske enkelt tilslutte mig hans kritik af Rådet. Vi ønsker ikke det umulige, vi ønsker sikre flyvemaskiner, også selvom de kommer fra ikke-EU-stater. For EU-staternes vedkommende har dette jo været reguleret siden 1992. Vi ønsker ikke noget overdrevet bureaukrati, vi ønsker udveksling af informationer og informationsmuligheder for offentligheden. Alt det er ikke overdrevet, det, vi ønsker, er at opnå noget fornuftigt for Europas borgere, nemlig så høj en sikkerhedsstandard som muligt.
<P>
Det Europæiske Folkepartis Gruppe støtter derfor alle Udvalget om Transport og Turismes ændringsforslag, som vi har gjort det allerede i udvalget. Vi er af den opfattelse, at der her er fundet et fornuftigt kompromis. Samtidig forventer vi af Kommissionen, at den under forhandlingerne med Rådet i andenbehandlingen eftertrykkeligt støtter disse forslag, som er et kraftigt udtryk for dette Parlaments vilje. Også Rådet ville gøre klogt i at overtage vores forslag.

<SPEAKER ID=16 LANGUAGE="EL" NAME="Kaklamanis">
Hr. formand, også jeg vil gerne takke ordføreren, selvom han ikke er til stede, fordi han har fastholdt de rigtige synspunkter. Samtidig vil jeg sige, at min politiske gruppe støtter denne betænkning 100 %, ligesom vi støtter kommissær Kinnocks arbejde, men jeg tager afstand fra Rådets politik.
<P>
Rådet må indse, at opportunistisk politik og kompromispolitik er på sin plads, når det drejer sig om andre spørgsmål. Men når vi behandler spørgsmål, der vedrører vores liv, vores familiers og børns liv, har Rådet ingen, absolut ingen ret til at præsentere os for beslutninger, der er resultat af et politisk kompromis. Det er især beklageligt, fordi vi alle har fået at vide, at Rådet ikke agter at godtage hverken kompromisforslaget eller de ændringsforslag, der blev fremsat under andenbehandlingen.
<P>
I et tilfælde som dette må vi overlade sagen til kommissær Kinnock, stå sammen med ham og gå imod Rådet med en offentlig anklage: Den europæiske borger bør vide, hvem der har det moralske ansvar, når der sker en flyulykke med dødsofre, enten på grund af manglende information eller manglende sikkerhedsbestemmelser. Når det drejer sig om den europæiske borgers liv, har ingen minister eller noget Råd ret til at træffe egenrådige beslutninger.

<SPEAKER ID=17 LANGUAGE="NL" NAME="van Dam">
Hr. formand, den direkte anledning til dette direktiv var flyulykken i februar 1996 i Den Dominikanske Republik, hvor 176 mennesker omkom. Nu efter to et halvt år og efter den seneste endnu alvorligere flyulykke ved Canada er praksis ikke forbedret ret meget. Vi kan desværre ikke forhindre alle ulykker, men vi må dog anvende alle til rådighed værende midler for at forhindre ulykker, der kan undgås. Menneskeliv er jo ubetalelige, og medlemsstaterne skal beskytte dem med alt, hvad der ligger i deres magt.
<P>
Et vigtigt hjælpemiddel er EU-lovgivning. Med rette er luftfartsselskaberne i Fællesskabet underkastet strenge tekniske regler. Disse regler er i betydelig grad en følge af Chicago-konventionen, som alle medlemsstaterne har undertegnet. Fællesskabet kan ikke pålægge andre lande disse regler. At opstille betingelser for at lande i EU's lufthavne kan dog stimulere tredjelande til at overholde disse regler. Det kan komme passagerernes sikkerhed til gode, hvis lovgivningen kommer til at gælde både for EU-luftfartsselskaber og for luftfartsselskaber fra tredjelande, som lander i EU-lufthavne.
<P>
Jeg er enig med hr. González Triviño i, at både den aktive og den passive sikkerhed for passagerer skal forbedres. Den aktive sikkerhed kan øges gennem tilsyn med flyenes luftdygtighed med rampcheck i lufthavnene. Disse rampcheck og deres konsekvenser for luftfartsselskaberne skal have et bredt grundlag. Sådanne check skal virkelig udføres, hvis der er begrundet tvivl om visse flys luftdygtighed. For at undgå undvigelsesadfærd skal negative resultater af disse check videregives til de andre medlemsstater. Den passive sikkerhed kan påvirkes ved at sørge for korrekte og fuldstændige oplysninger om de forskellige luftfartsselskaber. Således kan forbrugerne, inden de bestiller deres flybillet, på grundlag af så fuldstændige oplysninger som muligt beslutte, om de ønsker at løbe en risiko ved at flyve med et bestemt selskab. Med henblik herpå er det nødvendigt, således som ordføreren foreslår, at offentliggøre de relevante oplysninger.
<P>
Jeg slutter med at udtrykke håb om, at Rådet ikke på ny vil lade hånt om Parlamentets udtalelse.

<SPEAKER ID=18 NAME="Sindal">
Hr. formand, hr. kommissær, nu er vi ved vejs ende med dette direktivforslag, og jeg håber, vi bliver enige om et fornuftigt forslag. Sikkerhed i transport ligger os alle sammen på sinde. Desværre mindes vi en gang imellem om, at det er nødvendigt at tænke på sikkerhed inden for transport. Menneskelige såvel som tekniske fejl bør forhindres via fornuftige procedurer og uddannelse. Og jeg er lidt betænkelig ved, om vi nu også opnår det, vi ønsker med dette forslag.
<P>
Man kan trække en parallel til søfarten, hvor vi har port state control , som indebærer, at skibe kontrolleres, og vi kan med en vis succes sige, at det er lykkedes at få fat i de rigtig dårlige skibe. En formulering som i ændringsforslag 1, hvori det hedder: »Hver medlemsstat tager passende midler i brug for at sikre, at tredjelandes luftfartøjer, der er mistænkt for ikke at være i overensstemmelse...«. »Passende midler« og »mistænkt« er nogle meget vage formuleringer. Mistanke er ikke nok for mig. Der skulle gerne være lidt mere sikkerhed for, at man kan holde et fly tilbage end blot en mistanke. Men hverken kommercielle hensyn eller venlighed skal indgå i disse vurderinger i lufthavnene. Jeg håber meget, at Kinnock sammen med udvalget og Rådet kan finde nogle kontrolformer, som gør, at direktivet kommer til at leve op til intentionerne. Der er ingen mening i at lave et direktiv, hvis det ikke virker.
<P>
Den næste ting, jeg vil nævne, er, at europæiske flyselskaber i disse år udfaser en stor del af deres flåde. Man indsætter nye ressourcer og energivenlige fly, og det er jo en god ting. Desværre ser man mange af de udfasede fly - ofte 20 år gamle - i ny forklædning og opererende i det europæiske område under andre flag. Det understreger, at det er nødvendigt med dette direktiv. Det understreger, at vi ikke blot skal tage kommercielle hensyn eller være venlige, men at vi virkelig må have et system, der fungerer. Jeg håber meget, at man kan blive enig om noget, der fungerer. Vi må have vedtaget et papir, som ikke blot ser godt ud, men som virkelig kan implementeres i medlemslandene, og som medlemslandene er i stand til at efterleve. Dette er egentlig min største bekymring.

<SPEAKER ID=19 LANGUAGE="EN" NAME="Andrews">
Hr. formand, jeg finder det ret trist, at vi drøfter flysikkerhed så kort tid efter den tragiske Swissairulykke ud for Nova Scotia for 10 dage siden.
<P>
Jeg vil gerne tilslutte mig Parlamentets kollektive kondolencehilsen til venner og familie til ofrene for flystyrtet.
<P>
Efter min mening er der ikke gjort nok fra politisk hold, hverken fra Den Europæiske Unions eller medlemsstaternes side, for at afhjælpe problemet med trafikpropper i luften. Sammenslutningen af Europæiske Luftfartsselskaber er gået så vidt som til at antyde, at visse landes regeringer, især den britiske, udviser en vis laden stå til, når det gælder om at finde en holdbar løsning på problemet med trafikpropper i luften. Statistikken er ret skræmmende.
<P>
Europa har oplevet de værste flyforsinkelser i ni år. 30 % af alle rutefly i Europa er forsinket ved afgang 45 % af tiden. Der er store forsinkelser på charterfly. Det mest trafikerede luftrum i Europa er over det sydøstlige England, hvor flyvelederne alene i år indberetter et rekordstort antal overbelastninger. Der er flere og flere rapporter om, hvordan det nær var gået galt. Åbningen af et nyt flyveledercenter i England er fire år forsinket. To tredjedele af flyforsinkelserne skyldes trafikpropper i luften. Jeg mener, at tiden nu er inde til, at Kommissionen og EU-medlemsstaternes regeringer sammen gør noget ved det her hurtigt. I de sidste tre år har jeg ikke rejst med et eneste fly, der afgik eller landede til tiden. Der er noget galt et eller andet sted, hr. formand.

<SPEAKER ID=20 NAME="Kinnock, Neil">
Hr. formand, jeg vil gerne starte med at tilslutte mig det, som formanden for Parlamentet sagde tidligere, og beklage dr. Allan Macartneys pludselige og tragiske død.
<P>
Som alle her ved, blev han mødt med respekt og velvilje fra alle politiske fløje. Vi sender vores kondolencehilsen til hans kære og noterer os samtidig, at han vil blive savnet af alle, herunder selvfølgelig i hans valgkreds.
<P>
Vi tilslutter os også hr. Andrews' kondolencehilsen til dem, der har mistet deres kære, og som lider som følge af den forfærdelige og tragiske Swissair-ulykke ud for Nova Scotia for bare 10 dage siden.
<P>
Jeg vil gerne lykønske ordføreren, hr. González Triviño, med det fremragende arbejde i forbindelse med andenbehandlingen af dette forslag fra Kommissionen her i Parlamentet i dag, samt takke hr. David, fordi han er her i stedet for sin kollega i dag, da hr. González Triviño jo er lovligt undskyldt.
<P>
Som ved førstebehandlingen udtrykte ordføreren en udpræget støtte i sin henstilling, og det glæder mig at sige, at hans fire ændringsforslag danner grundlag for et acceptabelt kompromis mellem Rådets fælles holdning og Kommissionens forslag. Som Parlamentet jo husker, så hed det i det oprindelige forslag, at tredjelandes luftfartøjer, der er mistænkt for ikke at være i overensstemmelse med de internationale sikkerhedsnormer, underkastes kontrol i Fællesskabets lufthavne. Som hr. Sindal sagde, så er dette forslag en forholdsvis beskeden begyndelse, som vi håber vil blive udviklet endnu mere, men den er absolut nødvendig.
<P>
De nationale myndigheder har jo allerede beføjelser til at udøve kontrol og overvågning og tilbageholde fly, men Kommissionens forslag betyder desuden, at der kan iværksættes fællesskabsaktioner mod fly, der ikke er sikre, eller operatørerne af sådanne fly eller deres oprindelsesland, der tolererer sådanne standarder. Det blev desværre ikke anerkendt i den fælles holdning, som heller ikke tog højde for offentlighedens legitime interesse i at blive informeret om, hvor sikker den lufttransport, de benytter, er. Det er, for at sige det mildt, ret inkonsekvent, især i de medlemsstater, hvor offentlige virksomheder allerede er forpligtet ved lov til at frigive alle de oplysninger, de modtager.
<P>
Parlamentet ved, at når det drejer sig om sikkerhed, så stræber vi i Kommissionen altid efter den prekære balance mellem at give offentligheden legitime oplysninger og beskytte offentliggørelse af oplysninger, der kan skade enkeltpersoner eller virksomheder og sætte en stopper for informationskilder, som vi mener er afgørende for forbedring af sikkerheden og sikkerhedsnormerne.
<P>
Alle vores forslag var i overensstemmelse med denne fornuftige og ansvarlige balance. Derfor glæder det mig, at ordførerens forslag gør det muligt for Kommissionen at foreslå fællesskabsaktioner mod farlige operatører, og at de også fører til en korrekt balance mellem videregivelse af oplysninger og beskyttelse af sikkerhedsoplysninger.
<P>
Derfor støtter Kommissionen alle fire ændringsforslag i hr. González Triviños henstilling, dog med forbehold for en mindre omformulering af ændringsforslag 2 om frigivelse af oplysninger til passagerforeninger. Den ændring ønsker vi simpelthen, fordi vi mener, at emnet allerede er godt behandlet tidligere i samme ændringsforslag.
<P>
Afslutningsvis er jeg især glad for at konstatere, at vejen nu er banet for hurtig vedtagelse og gennemførelse af EU-retsakter, der vil bidrage til at øge sikkerheden for dem, der rejser med fly, og desuden for andre, især dem, der bor i nærheden af en lufthavn.
<P>
Jeg takker naturligvis hr. González Triviño og hans kolleger for deres effektive arbejde og for deres fortsatte samarbejde i bestræbelserne på at forbedre sikkerhedsniveauet for de rejsende.

<SPEAKER ID=21 NAME="Formanden">
Forhandlingen er afsluttet.
<P>
Afstemningen finder sted i morgen kl. 12.00.

<CHAPTER ID=5>
Retlig beskyttelse af mønstre
<SPEAKER ID=22 NAME="Formanden">
Næste punkt på dagsordenen er indstilling ved andenbehandling (A4-0315/98) af Medina Ortega for Parlamentets delegation til Forligsudvalget om Forligsudvalgets fælles udkast til Europa-Parlamentets og Rådets direktiv om retlig beskyttelse af mønstre (C4-0467/98-00/0464(COD)).

<SPEAKER ID=23 NAME="Medina Ortega">
Hr. formand, den tekst, som vi behandler i dag - Forligsudvalgets fælles udkast - er resultatet af et ret langvarigt arbejde i Parlamentet, i Rådet og naturligvis i Kommissionen.
<P>
For fem år siden, i 1993, fremlagde Kommissionen det første udkast til direktiv inden for dette område sammen med et udkast til direktiv om en forordning. Direktivet har til formål at harmonisere medlemsstaternes retsordninger på området, men det er indlysende, at det endelige resultat vil blive en forordning, og i denne forordning vil der kræves en fællesskabsret med egen fællesskabsregistrering og med egne fællesskabsregler.
<P>
Vi har dog lige fra starten stået over for en vanskelighed, en form for »sten« på vejen, en vanskelighed, der er forårsaget af en klausul, den såkaldte »reparationsklausul«, ifølge hvilken indehaverens rettighed til et bilmønster eller -design stod i modstrid med en praksis og endog mod lovens regler i de forskellige medlemsstater. Når en synlig, udvendig reservedel udskiftes i et køretøj, er der producenter, som i henhold til disse regler har mulighed for at reproducere den uden at behøve autorisation fra bilproducenten.
<P>
Der er her tale om et forhold med betydelige økonomiske følger, da der som bekendt hver dag sker tusindvis af bilulykker. Kommissær Kinnock talte for lidt siden om flyulykker, men vi ved, at der dør flere mennesker på landevejene og i bilulykker, og at de materielle skader, der hver dag sker i vores Fællesskab, beløber sig til helt astronomiske tal. Vi taler om milliarder ecu, arbejde osv. og om en sag, der vedrører selve den intellektuelle ejendomsret.
<P>
Det er altså ikke bagateller, der her er tale om. Det er et vigtigt emne, fordi det også har følger set ud fra et beskæftigelsesmæssigt synspunkt i bestemte regioner og bestemte fællesskabslande, hvor denne sektor er vigtig, mens bilproducenterne på den anden side er interesseret i at kræve beskyttelse af en form for rettighed på baggrund af de forskellige lovgivninger.
<P>
Efter fem år er det eneste, vi har kunnet nå frem til, en form for våbenhvile. Parlamentet talte for en løsning med en rettighed til fremstilling af reservedele med vederlag til bilproducenterne, men Rådet kunne ikke nå til enighed. Som nævnt efterlader den endelige tekst sagen i en form for våbenhvile, eftersom artikel 14, som var den artikel, der indeholdt reparationsklausulen, er blevet til en overgangsbestemmelse, og i henhold til artikel 18 skal Kommissionen begynde at analysere situationen og fremlægge forslag til færdiggørelse af direktivet inden tre år. På nuværende tidspunkt er der således en standstill -situation, hvor hver medlemsstat opretholder sin gældende lovgivning, og det vil så vidt muligt blive tilstræbt, at det indre marked ikke forstyrres, ved at medlemsstaterne forpligtes til, hvis de ændrer lovgivningen, ikke at gøre det for at vanskeliggøre situationen for disse produkter på det indre marked yderligere, men at gøre det for at fremme liberaliseringen af det indre marked.
<P>
Vi er måske ikke særligt stolte over det udførte arbejde, men vi har da med våbenhvilen undgået en krig.
<P>
Men direktivet er ikke kun reparationsklausulen. En hel række sektorer har afventet dette direktiv for at konsolidere deres rettigheder, og i denne direktivtekst er der bestemmelser, som jeg finder anvendelige, fordi de indeholder en definition af et mønster. Der henvises f.eks. til, at et mønster som grundlæggende egenskab skal være brugbart. Denne nye egenskab defineres især ud fra et synspunkt om en vis synlighed, således at den oplyste forbruger kan skelne denne nyhed fra et tidligere produkt.
<P>
Der er ingen tvivl om, at dette direktiv blot er en begyndelse inden for dette område. Direktivet skal inkorporeres i de forskellige medlemsstaters retsorden.
<P>
Vi vil uden tvivl få en fællesskabslovgivning, en lovgivning fra Domstolen, som vil hjælpe os med at udrede dette område. Jeg håber, at direktivet får en endelig formulering, og endvidere at Parlamentet og Rådet i mellemtiden fortsætter fremad med vedtagelsen af forordningen om brugsmønstre, hvormed vi i sidste ende vil få en fællesskabsret, der tillader fri bevægelighed for alle disse produkter.

<SPEAKER ID=24 LANGUAGE="DE" NAME="Gebhardt">
Hr. formand, kære kolleger, direktivet om retlig beskyttelse af mønstre, som vi diskuterer i dag, har en lang og trang vej bag sig, men det har endnu ikke klaret forhindringerne. Det forligsresultat, man er nået frem til mellem Parlamentet og Rådet, lader vigtige spørgsmål ubesvarede. På denne baggrund vil jeg gerne takke min kollega Manuel Medina, også på min gruppes vegne, for den stædighed, hvormed han har forfægtet Europa-Parlamentets standpunkt over for Rådet og Kommissionen.
<P>
Hans stædighed viste sig særligt i kampen om den såkaldte reparationsklausul. Selv når vi nøjes med at se på automobilområdet, ser vi betydningen af denne detalje. Europa-Parlamentet har fundet en afvejning mellem bilindustriens, reservedelsproducenternes og forbrugernes interesser. For borgerne ville det have været et bevis på nytten af Den Europæiske Union, hvis Rådet havde tilsluttet sig vores forslag. Det kuldsejlede på grund af enkelte medlemsstaters egoisme, og det er ikke noget godt vidnesbyrd for Europas kompetence som problemløser.
<P>
Det forligsresultat, som vi tænderskærende tilslutter os, er ingen løsning. Det udskyder blot løsningen. Vi vil kun stemme for denne stilstand i lovgivningen, fordi den ikke forringer noget, og fordi vi går ud fra, at det alligevel stadig vil være muligt at opnå en tilfredsstillende ordning for reservedelene. Den skal forhindre en konkurrencehæmmende monopolisering og samtidig sikre forbrugerne billige reparationer med reservedele efter deres eget valg.
<P>
Det er Europa-Kommissionens opgave at gøre det muligt at nå dette mål inden for de næste syv år. Hr. kommissær, vi vil som Parlament - og især i min gruppe - kontrollere meget nøje, om og hvordan dette kommer til at ske.

<SPEAKER ID=25 LANGUAGE="FR" NAME="Fontaine">
Hr. formand, mine damer og herrer, dette er måske et af de vanskeligste forlig, vi til dato har skullet drøfte.
<P>
Tvisten drejede sig denne gang ikke om et institutionelt eller budgetmæssigt spørgsmål. Der er en grundlæggende forskel i Rådets og Parlamentets opfattelse af et vigtigt punkt i direktivet. Europa-Parlamentet forsvarede naturligvis den såkaldte reparationsklausul, som var blevet vedtaget ved andenbehandlingen med et meget stort flertal. Rådet derimod forkastede det enstemmigt.
<P>
Efter lange uger med uformelle forhandlinger, som desværre var forgæves - hr. Medina Ortega sagde for et øjeblik siden, at denne sag har henstået uafgjort siden 1993 - står vi foran et ganske ubehageligt valg, hr. formand. Enten forsøger vi sammen med Rådet at finde et kompromis om det kontroversielle spørgsmål vedrørende reservedele, eller også afslutter vi sagen uden forligsindgåelse med risiko for alvorligt at skade de mange aktivitetssektorer, som havde store forhåbninger til dette direktiv.
<P>
Jeg takker vores delegation, og navnlig ordføreren, Manuel Medina Ortega, som har gjort en ekstraordinær indsats med en ærkeengels tålmodighed, hvis De tillader mig denne udtryksmåde, idet den har udvist fremsynethed. Den har efter modne overvejelser og en ikke altid lige let debat vurderet, at harmoniseringen af den retlige beskyttelse af mønstre i alle den europæiske industris sektorer virkelig var af afgørende betydning, og at vi ikke kan tage ansvaret for at udsætte den yderligere. Vi var altså nødt til at nå det bedst mulige eller det mindst dårlige kompromis om beskyttelse og anvendelse af reservedele til motorkøretøjer med henblik på reparation.
<P>
Under hele dette arbejdskrævende forløb var der to ting, der slog mig. Jeg vil gerne nævne dem hér, for jeg synes, de er et tegn på en positiv udvikling i forligsproceduren. Under det første møde i udvalget havde vi en meget lang og grundlæggende drøftelse, hvor både medlemmerne af delegationen og repræsentanterne for Rådet i vid udstrækning kunne udtrykke deres divergerende opfattelser.
<P>
Dette synes en selvfølge. Ikke desto mindre var det en slags premiere. Det skyldes Lord Simons vilje til at komme til bunds i sagen og hans store politiske erfaring - jeg vil gerne lykønske ham dermed - men også den dialogånd, som lidt efter lidt fandt vej mellem den lovgivende myndigheds to grene.
<P>
Den anden ting, som jeg vil nævne, drejer sig om kommissær Montis aktive og personlige deltagelse i denne sag. Det siges ind imellem, at Kommissionen ikke har det godt med forligsproceduren, fordi den her spiller en mindre rolle. Nuvel, jeg synes, at det alene er op til Kommissionen at gøre brug af det sidste afsnit i artikel 189 B4 i traktaten om Den Europæiske Union. Kommissær Monti har forstået dette ligesom kommissær Kinnock i andre forbindelser - jeg tænker her på de transeuropæiske transportnetværk. Jeg takker ham oprigtigt for hans effektive indsats for at få sagen ud af dødvandet.
<P>
Ordføreren og andre parlamentsmedlemmer har allerede udtalt sig om indholdet i kompromiset, og jeg kan for mit eget vedkommende kun sige, at den mere passende standstill -klausul om Kommissionens meget vigtige engagement burde lette indgåelsen af den ønskede aftale mellem de involverede parter. Jeg er af den opfattelse, at vi bør vedtage det fremlagte fælles udkast, og at vi skal insistere på, at det er bydende nødvendigt at overholde det til punkt og prikke. Kommissær Kinnock vil helt sikkert endnu en gang forpligte sig til dette på Kommissionens vegne. Det skal Europa-Parlamentet nok se til.

<SPEAKER ID=26 LANGUAGE="SV" NAME="Thors">
Hr. formand, jeg vil gerne takke fru Fontaine, som anførte vores delegation. De øvrige talere har allerede beskrevet arbejdet. Jeg tror, at fru Fontaines bemærkninger i dag om, hvordan forligsproceduren forløb, er vigtige for det videre forløb. Hun spillede en yderst central rolle. En varm tak til fru Fontaine.
<P>
Som tidligere talere har været inde på, har diskussionen kredset meget om erstatningsklausulen. Vi må ikke glemme, at dette direktiv vil forlænge mønsterbeskyttelsens varighed i mange medlemsstater, og dette vil fremme interessen i at beskytte mønsterindehavernes juridiske indhold og krav.
<P>
En ting, som jeg spørger mig selv om, med hensyn til det videre forløb, og som jeg har set eksempler på i mit hjemland, er følgende: Hvad gør vi med varer, som importeres til Unionen, og som ikke har denne beskyttelse? Det bliver måske et spørgsmål for vores toldmyndigheder i fremtiden.
<P>
Vores gruppe mener heller ikke, at slutresultatet med hensyn til erstatningsklausulen er perfekt, men vi må leve med det. Kommissionen har afgivet et skriftligt løfte om at gennemføre høringer med henblik på fremsættelse af ændringsforslag. Dette løfte er blevet offentliggjort og må efterleves. Vi er fortsat bekymrede over, at det indre marked ikke fungerer perfekt, selvom vi har indføjet en klausul i teksten, hvor der tages hensyn til dette. Vi håber, at Kommissionen virkelig er opmærksom på dette aspekt, det vil sige, at der ikke indføres uberettigede hindringer for den fri handel, og at Kommissionen sammen med os sørger for, at lovgivning og praksis ikke ændres på måder, der er i strid med denne standstill -klausul.

<SPEAKER ID=27 LANGUAGE="ES" NAME="Sierra González">
Hr. formand, direktivet, som ligger til grund for dette udkast til betænkning, havde til formål at sikre fair konkurrence især til fordel for forbrugerne. Er dette opnået? På nuværende tidspunkt efter næsten et års forligsarbejde står vi ikke kun over for, at Parlamentets oprindelige forslag ikke er blevet vedtaget, men også at aftalen ikke indeholder reparationsklausulen, en klausul, hvis indførsel var grundlæggende for etablering af en fair konkurrenceramme mellem reservedelsproducenter og bilproducenter.
<P>
Aftalen, der fastslår ønsket om, at reservedelsproducenternes retsstilling ikke forværres, løser ikke problemet helt. Da problemet ikke løses, overlades løsningen af denne interessekonflikt til reservedels- og bilproducenters egen frie vilje, fordi de ikke har samme vilkår og samme indflydelse. Denne holdning er til skade for forbrugernes interesser, og dette afhjælpes næppe af vedtagelsen af direktivets artikel 10, som fastsætter en mønsterbeskyttelsesfrist på indtil 25 år.
<P>
Herfra kan jeg kun fremføre vores uenighed med en holdning, som er til fordel for automobilstorindustrien, men som ikke tager hensyn til den almindelige borgers interesser, som vi er valgt til at forsvare.

<SPEAKER ID=28 LANGUAGE="EN" NAME="Oddy">
Hr. formand, jeg vil gerne takke især ordføreren og fru Fontaine for deres store arbejde med at bringe denne svære forhandling til afslutning og også takke mine kolleger i Forligsudvalget, som udviste en meget pragmatisk holdning.
<P>
Det glæder mig især, at aftalen kom i hus under det første britiske formandskab under en Labour-regering. Lord Simon, som er medlem af House of Lords, kunne selv se, hvor hårdt og flittigt vi arbejder i Europa-Parlamentet.
<P>
Denne aftale er en sejr for fornuften. Jeg repræsenterer en valgkreds med store bilfabrikker, bl.a. Peugeot, Rover, Jaguar og mange flere. Der er endnu flere virksomheder, der fremstiller reservedele. Derfor var jeg særlig opsat på et kompromis, der ville bevare arbejdspladser, og det er lige præcis, hvad dette kompromis gør.

<SPEAKER ID=29 LANGUAGE="IT" NAME="Casini, C.">
Hr. formand, alle de kolleger, som talte før mig, understregede de besværligheder, der har været forbundet med dette direktiv. Disse besværligheder skyldes navnlig, at det har været svært at træffe en fornuftig beslutning om den såkaldte reparationsklausul for reservedele til sammensatte produkter, som f.eks. biler. Besværlighederne skyldes ikke blot, at der er gået lang tid mellem Kommissionens forslag, som er fra 1993, og den første fælles holdning, som er fra 1997; de skyldes ikke blot den tid, der gik, før det nåede frem til Forligsudvalget, og de skyldes ikke blot den modsætning, der var mellem de ændringsforslag, der blev godkendt af Parlamentet, og Rådets holdning, men også den objektive kendsgerning, at der sammen med direktivet var blevet fremlagt et forslag til forordning. Dette har endnu ikke været til behandling, men som følge af en beslutning fra Udvalget om Retlige Anliggender har man vedtaget først at vente på, at det direktiv, som vi har til behandling, og som vedrører harmoniseringen, er blevet færdigbehandlet. Herefter vil forordningen skulle behandles, så der kan blive truffet en afgørelse om et fællesskabsmønster.
<P>
Man kan ikke undre sig over disse vanskeligheder, eftersom de økonomiske og juridiske problemer ikke var enkle. De juridiske problemer drejede sig ikke blot om at fastlægge kriterierne samt betingelserne for vurderingen af mønsterets nyhed eller originalitet, og de drejede sig ikke blot om at definere dets synlighed, men også - og ikke mindst - om at finde ud af, om det er juridisk korrekt at bedømme udseendet ud fra et enkelt element eller udelukkende ud fra en helhed. Dette er et juridisk spørgsmål, som staternes egne kassationsretter har beskæftiget sig med til bevidstløshed, og det gælder også Domstolen med dens afgørelse fra '95. Og så har jeg slet ikke sagt noget om, hvor alvorlige de økonomiske spørgsmål er, som drejer sig om visse virksomheders risiko for lukning, forbindelsen mellem uheldsstatistikken og valget af de dele, der enten skal dækkes af den retlige beskyttelse eller ej osv. Min konklusion er, at vi er nået frem til et kompromis, som jeg anser for at være acceptabelt, og det gør jeg også, fordi det netop går i retning af en større konkurrence og således en større handelsfrihed, også selvom tingene i øjeblikket kan forblive, som de er, uden nogen form for harmonisering - hver stat gør således, som den selv vil.
<P>
Jeg mener derfor, at vi bør stemme ja, og jeg håber, at Kommissionen fremsætter nogle gode forslag med hensyn til forordningen. Vi kan således også godt gå i denne retning, og det er derfor, at jeg som ordfører om denne forordning er særligt interesseret.

<SPEAKER ID=30 LANGUAGE="ES" NAME="Gasòliba i Böhm">
Hr. formand, mine damer og herrer, allerførst vil jeg gerne - ligesom min kollega fru Thors - udtrykke vores støtte til denne betænkning og vores enighed med de holdninger, der er vedtaget i Forligsudvalget, både af hr. Medina Ortega og af fru Fontaine.
<P>
Jeg havde mulighed for at analysere dette emne i dybden som ordfører for udtalelsen fra Udvalget om Økonomi, Valutaspørgsmål og Industripolitik, og jeg vil gerne minde om, at direktivet set i et økonomisk perspektiv søgte at opfylde to mål: for det første at gennemføre det indre marked og fremme den frie bevægelighed for varer med samme beskyttelse for de produkter, der er omhandlet af dette direktiv, og for det andet at indføre beskyttelse mod kopier eller produkter, som kunne komme fra tredjelande og være til skade for vores industri.
<P>
Der er gået fem år. Det betyder, at vi ikke kan være specielt tilfredse, når vi inden for dette tidsrum ikke har kunnet løse to emner, som tydeligt vedrører den europæiske industri, både på det indre marked og set i lyset af den internationale konkurrence. Endvidere er resultatet, som det allerede er blevet nævnt her, heller ikke helt tilfredsstillende. Ingen har villet give sig, der er opnået en minimumsaftale, men det er indlysende, at direktivets oprindelige mål ikke er nået.
<P>
Det glæder mig, at et af de forhold, der blev foreslået af Udvalget om Økonomi, Valutaspørgsmål og Industripolitik i min egen betænkning, er blevet indført, nemlig gennemførelsen af en analyse af spørgsmålet og løftet om, at det kan revideres inden for en bestemt tidsperiode. Lad os håbe, at direktivet til sidst vil blive gennemført, på trods af at der har været udvist ubehørig langsommelighed med at give vores egen industri beskyttelse mod den internationale konkurrence.

<SPEAKER ID=31 NAME="Sindal">
Hr. formand, også jeg vil gerne gratulere hr. Medina og fru Fontaine med et godt resultat. Som hr. Medina skriver i betænkningen, er det nok ikke det bedst tænkelige resultat, men måske er det resultatet af det muliges kunst. Standstill -beslutningen synes jeg er god. Konflikten reservedelsfabrikanter kontra bilfabrikanter vil sikkert eksistere længe endnu. Høringen og frivillige aftaler kan måske føre til et nyt og endeligt direktiv og bringe modsætningsforholdene til ophør. Det er min opfattelse, at vi ikke skal være så kede af resultatet, som den foregående taler gav udtryk for. Specielt ikke, når vi tænker på direktivets bredde og den mangfoldighed af brancher, det skal dække. Jeg tror, at det kan vise sig at være en fornuftig fremgangsmåde, der dækker det indre marked og de mange forskellige opfattelser, medlemslandene måtte have.

<SPEAKER ID=32 LANGUAGE="EN" NAME="Cassidy">
Hr. formand, også jeg vil gerne rose ordføreren, hr. Medina Ortega, og formanden for vores Forligsudvalg, fru Fontaine, for deres arbejde. Jeg gratulerer dem begge to med deres tålmodighed i den lange tid, det har taget at få dette på plads. Det er trods alt ikke et helt nyt forslag. Vi har haft det på dagsordenen lige siden 1993. Mange mennesker uden for Parlamentet forventede en afgørelse fra vores side for længe siden, især repræsentanter for forbrugergrupper, reservedelsfabrikanter, ja endda motorcykelentusiaster.
<P>
Der er selvfølgelig ikke noget kompromis - og dette er jo et kompromis - der kan opfylde alle interessenters krav 100 %. Europa-Parlamentet handler jo om kompromiser, og Det Europæiske Fællesskab fungerer ved hjælp af kompromiser. Jeg kan uden videre støtte dette kompromis, fordi det giver mulighed for at udvikle det indre marked inden for områder som reservedele til biler, og samtidig hindrer det ikke mønsterbeskyttelse inden for de områder, hvor der er behov for det.
<P>
En af de ting, jeg har været lidt bekymret over, nu hvor det har taget så lang tid at bringe direktivet frem til ikrafttrædelse, er, at der kan være tale om skadevirkninger for andre brancher, der er afhængige af mønstre, modeindustrien, tekstilindustrien osv. Disse branchers interesser blev jo tilsyneladende underordnet bilindustriens interesser. Jeg håber, at alle uden for Parlamentet er tilfredse med det arbejde, der er gjort. Jeg håber, at Parlamentet i morgen vil vedtage Forligsudvalgets henstillinger med stort flertal.

<SPEAKER ID=33 LANGUAGE="DE" NAME="Pirker">
Hr. formand, hr. kommissær, jeg forstår ikke den negative undertone, der kommer helt ude fra venstre. Vi har her gjort et fremskridt og opnået noget positivt. Faktum er, at 180 millioner bilister og motorcyklister kan ånde lettet op. Det er nemlig lykkedes Europa-Parlamentets Forligsudvalg at afværge de dyre tider for den nærmeste fremtid. Især forhandlerne i dette Forligsudvalg skal have tak. Men også alle frie værksteder og reservedelshandelen med alle dens ansatte, de mange små og mellemstore virksomheder kan ånde lettet op.
<P>
Europa-Parlamentet har med sin klare holdning - også her i salen under diskussionen - forhindret bilkoncernernes prisdiktat. Det ville nemlig have været konsekvensen, hvis vi havde støttet dette forslag. Det monopol, som man indirekte ville have opnået, opstår altså ikke, det vil sige, at der kommer ikke de høje priser, som ville have været konsekvensen, også for forsikringen. Der kommer ingen virksomhedsdød og ingen ødelæggelse af arbejdspladser.
<P>
Jeg har forståelse for producenterne, for design koster. Derfor må vi finde frem til en ordning, som også tager højde for mønsterbeskyttelsen og en tilsvarende honorering til designeren. Men der skal i fremtiden findes et frit marked og kopiering under bestemte betingelser, og nu er der tre år til at finde en sådan ordning i. Jeg tror, at det, vi har opnået, er en succes for borgerne, for forbrugerne, for de mange små og mellemstore virksomheder, fordi der fremover vil findes originale og uoriginale reservedele, frie og autoriserede værksteder ved siden af hinanden, hvilket er i forbrugernes, de beskæftigedes og de mange små menneskers interesse. Det er altså en succes for den hårdnakkethed, som parlamentarikerne her i Parlamentet har udvist.

<SPEAKER ID=34 LANGUAGE="NL" NAME="Oomen-Ruijten">
Hr. formand, jeg vil gerne begynde med at takke ordføreren, hr. Medina, men bestemt også formanden for Forligsudvalget, fru Fontaine, samt alle andre kolleger mange gange for hele deres indsats og engagement i denne meget vanskelige og besværlige sag.
<P>
Den anden bemærkning, som jeg gerne vil fremsætte, er følgende: Når man hører diskussionen og ser, hvad der er skrevet derom, så synes det sommetider, som om direktivet om mønstre kun havde noget at gøre med reparationsklausulen. Selvom den var den mest iøjnefaldende del af direktivet, fordi der var involveret så mange vigtige parter, bilindustrien, hele reparationsmarkedet og forbrugerne, indeholder direktivet alligevel mere, og det er også grunden til, at forligsprocedurens endelige vurdering er, som den er.
<P>
Den mest iøjnefaldende del, denne reparationsklausul, deri havde Europa-Parlamentet en meget velovervejet opfattelse, det vil sige liberalisering, men samtidig også vederlag til indehaveren af mønsterrettigheden. Denne løsning, Parlamentets velovervejede løsning, blev desværre ikke vedtaget. Jeg tror, at det er klogt at søge en kompromisløsning, idet lidt jo er bedre end ingenting.
<P>
Jeg har al mulig tillid til, at hvis Kommissionen sætter de involverede parter omkring bordet og forsøger at nå frem til en slags aftale, selvregulering, med dem, kan vi alligevel konkret udforme dette kompromis, som nu er søgt. Jeg tror, at det er op til os parlamentsmedlemmer, selvom der muligvis også kunne være kritik i medlemsstaterne, at tydeliggøre, at det ikke var Parlamentet, men faktisk Rådet, som blokerede vores løsning.
<P>
Hr. formand, jeg tror også, at der vil komme en god aftale, hvis vi i nogen grad udøver pres sammen med de involverede organisationer. Det er nu ønskeligt, at vi giver det så megen offentlig omtale som muligt. Jeg takker Dem mange gange og gentager min tak til dem, som var involveret i denne vanskelige sag.

<SPEAKER ID=35 NAME="Kinnock, Neil">
Hr. formand, Kommissionen er meget glad for, at det efter fem års intensive og komplicerede drøftelser er lykkedes at nå til enighed om mønsterdirektivet inden for forligsproceduren. Jeg er sikker på, at de ærede medlemmer deler denne glæde, især fru Fontaine og hr. Medina Ortega, som på hver deres måde har været stærkt involveret i sagen. Jeg har faktisk hørt fru Fontaine sige, at hr. Medina har en engels tålmodighed, og mens jeg lyttede til debatten, kunne jeg ikke lade være med at tænke, at forligsproceduren mellem Lord Simon og englen Medina må have været en overjordisk oplevelse. Jeg ærger mig nærmest over ikke at have været til stede. Men når jeg nu tænker på min egen erfaring med forlig, så overlader jeg gerne opgaven til andre.
<P>
Aftalen om mønsterdirektivet er naturligvis et vigtigt skridt mod fuldendelsen af det indre marked inden for industrielt design, og vi kan være sikre på, at det vil tilskynde til investeringer i fremstillingsindustrien og derved bidrage til at styrke konkurreneevnen og forhåbentlig beskæftigelsen.
<P>
Som de ærede medlemmer ved, har reparationsklausulen i de fem år, drøftelserne om direktivforslaget har stået på, som flere medlemmer har sagt under forhandlingen, været genstand for omfattende drøftelser mellem alle de involverede institutioner, og under forligsproceduren blev det klart, at som sagerne står, kan man stadig ikke nå til enighed om klausulen, til trods for de mange bestræbelser. Alle de involverede parter har dog anerkendt, at direktivet er så vigtigt for industrielt design i hele Europa, at vedtagelsen ikke måtte blokeres af problemer med en enkelt reparationsklausul.
<P>
Derfor bifalder Kommissionen enigheden om at fastfryse de eksisterende bestemmelser om mønsterbeskyttelse og brug af reservedele og i mellemtiden overveje direktivets konsekvenser i den nærmeste fremtid. I henhold til standstill plus -klausulen skal medlemsstaterne beholde deres eksisterende retsregler om mønstre, hvad angår kriterierne for beskyttelse af resevedelsmønstre og fri anvendelse af reservedele til reparationer. Desuden må medlemsstaterne kun indføre nye bestemmelser om anvendelse af reservedele i den udstrækning, de har til formål at liberalisere reservedelsmarkedet. Desuden vil Kommissionen opfylde sin forpligtelse til at iværksætte høring, hovedsagelig af bilfabrikanter og reservedelsfabrikanter, for at undersøge mulighederne for at nå frem til en frivillig aftale vedrørende reservedele.
<P>
Endelig vil Kommissionen tre år efter direktivets gennemførelse fremlægge en analyse af direktivets konsekvenser for specielt bilbranchen. Vi agter at overholde de forpligtelser, og jeg er sikker på, at de ærede medlemmer, der har efterlyst forsikringer om dette, kan godtage det, jeg siger på vegne af min kollega, Mario Monti, og mine øvrige kolleger i Kommissionen. Dette er nødvendigvis en pragmatisk tilgang, der giver mulighed for væsentlige fremskridt.
<P>
Jeg vil derfor slutte med at takke ordføreren for mønsterdirektivet, hr. Medina Ortega, som er blevet ældet af arbejdet, eller i det mindste år ældre, selvom han slet ikke ser sådan ud, og formanden for Forligsudvalget, om hvem man med Shakespeares ord om Kleopatra kan sige: »Ingen alder kan visne hende, ingen vane sløve det evigt skiftende behag«, for begge to, sammen med deres kolleger, at have spillet en afgørende rolle for den levedygtige aftale, der nu er indgået om dette vigtige direktiv.

<SPEAKER ID=36 NAME="Formanden">
Tak, hr. kommissær. Tillad for en gangs skyld formanden at sige tak til dem, som faktisk gjorde det muligt at trække denne vanskelige sag ud af dødvandet, og navnlig Lord Simon, kommissær Monti og ordføreren, hr. Medina Ortega, samt fru Fontaine, som var formand for delegationen. Der skulle ganske rigtigt mange englebørn og ærkeengler til at skabe dette lille mirakel.
<P>
Forhandlingen er afsluttet.
<P>
Afstemningen finder sted i morgen kl. 12.00.

<CHAPTER ID=6>
Kaffe- og cikorieekstrakter
<SPEAKER ID=37 NAME="Formanden">
Næste punkt på dagsordenen er indstilling ved andenbehandling (A4-0278/98) fra Udvalget om Miljø- og Sundhedsanliggender og Forbrugerbeskyttelse om Rådets fælles holdning (C4-0306/98-96/0117(COD)) fastlagt med henblik på vedtagelse af Europa-Parlamentets og Rådets direktiv om kaffe- og cikorieekstrakter.

<SPEAKER ID=38 NAME="Lannoye">
Hr. formand, det drejer sig faktisk om et morgenmadsprodukt, og der er egentlig ikke behov for at tale om det nu, for så vidt at den politiske betydning ikke er så stor. Jeg burde i hvert fald ikke bruge mine fem minutter på at tale om det.
<P>
Jeg vil gerne minde om, at det drejer sig om et af de syv lodrette direktiver om næringsmidler, og at problemet med kaffeog cikorieekstrakter er blevet behandlet på lige fod med chokoladeproblematikken, der er langt mere kontroversiel.
<P>
Forslagets overordnede formål er forenkling med henblik på at lette produkternes fri bevægelighed. Det, der har vakt bekymring i Udvalget om Miljø- og Sundhedsanliggender og Forbrugerbeskyttelse, er, at denne forenkling ikke må finde sted på bekostning af forbrugerne, herunder produktkvaliteten. Dette var grunden til, at vi ved førstebehandlingen fremlagde tre ændringsforslag, som blev forkastet af Kommissionen og Rådet.
<P>
Det ene ændringsforslag er ret teknisk, og jeg tror, at det ikke er besværet værd at komme ind på det her. De to andre, til gengæld, berører et problem, som kan være vigtigt for forbrugerne, eftersom det er ændringsforslag vedrørende begrænsning af vægtskalaen for produkter, som leveres af distributøren til forbrugerne. Når vægtskalaen tillader alt, når vægtværdierne er relativt tæt på hinanden, er risikoen for forveksling ikke til at se bort fra. Det er grunden til, at vi ville beholde det, der allerede var i det foreløbige direktiv, nemlig definitionen af en vægtskala, hvor disse vægtværdier er tilstrækkeligt forskellige til, at der ikke opstår forvirring.
<P>
Efter drøftelsen ved andenbehandlingen mener vi derfor, at det er relevant at genindføre disse tre ændringsforslag, herunder det tekniske ændringsforslag. Det har Udvalget om Miljø- og Sundhedsanliggender og Forbrugerbeskyttelse vedtaget med et overvældende flertal. Jeg synes endog at kunne huske, at der var enstemmighed, hvilket ikke sker så ofte, men det gjorde det altså hér.
<P>
Lad mig tilføje en lille bemærkning apropos de to ændringsforslag, jeg har fremlagt på vegne af De Grønne som følge af den manglende drøftelse i Miljøudvalget, som ikke kunne finde sted, fordi vi var pressede af mange årsager, og fordi drøftelsen forekom os at være forholdsvis ubetydelig. Jeg fremlagde på ny to ændringsforslag om komitologien for at give Kommissionen dens beføjelser vedrørende tilpasning til den tekniske udvikling tilbage og ikke, som det desværre fremgår af teksten i ændringsforslagene, for at give Kommissionen beføjelser vedrørende tilpasning til Fællesskabets lovgivning og de generelle fællesskabsbestemmelser vedrørende fødevarer, eftersom det blev forkastet af Parlamentet ved førstebehandlingen. Jeg anmoder derfor om, at denne præcisering kan finde sted ved afstemningen for derved at korrigere en fejl, som jeg alene er skyld i, og som jeg beder mine kolleger om forladelse for.

<SPEAKER ID=39 LANGUAGE="NL" NAME="Thyssen">
Hr. formand, den fælles holdning med henblik på at nå frem til et direktiv om kaffe og cikorie forekommer at være et rent teknisk spørgsmål, men den, som læser sagens akter grundigt, og den, som også læser andre dokumenter om fødevarer grundigt, konstaterer, at der ofte også er knyttet politisk følsomme aspekter til sagen.
<P>
Ordføreren talte om nogle spørgsmål, som vi vil træffe bestemmelser om gennem ændringsforslag. Vores gruppe indtog samme holdning i Miljøudvalget, og vi holder fast ved denne holdning, altså støtter vi fuldt ud den holdning, som ordføreren har begrundet.
<P>
Hvad jeg dog lige vil tale om, er anvendelsen af komitologiproceduren. Under førstebehandlingen valgte Parlamentet at acceptere denne komitologiprocedure for tilpasning til teknikkens fremskridt, men ikke for tilpasning til de generelle horisontale fødevaredirektiver. Vi tror, at vi også, hvad det angår, skal holde fast ved denne opfattelse. Derfor havde vi stillet et ændringsforslag. Det blev i sin tid vedtaget. I den fælles holdning har man netop vedtaget det omvendte system. Der sagde man: komitologi, ikke med henblik på teknikkens fremskridt, men med henblik på tilpasningen til den horisontale fødevarelovgivning. Vi synes, at vi også her må fastholde vores opfattelse.
<P>
Vi har i en række dokumenter, bl.a. i chokoladesagen, set, at der alligevel ofte er knyttet politiske aspekter til denne tilpasning til de generelle regler, sommetider ting, som udløser meget kraftige diskussioner. Vi tror, at det er vigtigt, at Parlamentet i det omfang, der træffes bestemmelser om de politiske punkter, kan inddrages deri, og at proceduren for fælles beslutningstagning også skal kunne gælde der. Vi vil gerne bibeholde denne politik.
<P>
Jeg har haft en kort samtale derom med ordføreren. Jeg er glad for, at jeg for lidt siden hørte ham sige, at han faktisk i sidste øjeblik vil sætte stillede ændringsforslag med henblik herpå til afstemning. Jeg går således ud fra, at vi måske får en delt afstemning om disse ændringsforslag. Jeg vil også gerne opfordre de andre grupper til fortsat at støtte denne holdning, til endnu en gang at læse ændringsforslagene grundigt og til at sørge for, at vi på dette område fortsat enigt kan indtage en holdning.

<SPEAKER ID=40 NAME="Bangemann">
Hr. formand, også vi vil gerne takke hr. Lannoye. Kommissionen drikker som Balzac kaffe fra tidlig morgen til sent om natten for at kunne efterkomme sine pligter, så for os er det ikke usædvanligt at tale om kaffe på denne tid.
<P>
Af de fem ændringsforslag blev de tre forkastet af Kommissionen allerede under førstebehandlingen. De er nu på ny indbragt som nummer 1, 2 og 3, og desuden to nye, 4 og 5, som vi kan godtage, fordi de svarer til vores oprindelige koncept.
<P>
Jeg vil her kun forklare ganske kort, hvorfor ændringsforslagene 1 og 2 ikke er acceptable for os. I henhold til ændringsforslagene skal bestemmelserne om de tilladte sortimenter af færdigpakninger genindføres, som de forefindes i det nuværende direktiv. Vi kan ikke godkende dem, fordi direktivforslaget, i hvert fald i alt væsentligt, kun vedrører sammensætning og etikettering. Sortimenter af færdigpakninger hører altså ikke hjemme her, fordi det ikke falder ind under dette direktivforslag. Disse sortimenter bør behandles i forbindelse med direktiverne om sortimenter af færdigpakninger. Ved udarbejdelsen af den fælles holdning har vi indføjet en erklæring om, at vi er rede til sammen med de berørte at undersøge, om sortimenter af færdigpakninger i forbindelse med kaffe- og cikorieekstrakter bør optages i de pågældende retsforskrifter. Det er altså vores hensigt. Jeg håber, at Parlamentet forstår, at vi af systematiske grunde ikke kan gøre dette her i dag ved behandlingen af dette direktivforslag.
<P>
Ændringsforslag nr. 3 forsøger at gøre ISO-norm 11292 obligatorisk i forbindelse med beregning af det samlede indhold af frie kulhydrater i opløselig kaffe. Dette svarer ikke hverken til vores politik eller til ISO-normernes betydning, idet de pr. definition er frivillige normer, som man naturligvis kan henvise til i forbindelse med meddelelser, reklame osv. Men de er under alle omstændigheder frivillige og ikke bindende.
<P>
Hvad angår tilpasningen af analysemetoderne inden for Fællesskabet har vi allerede forpligtet os til at tilpasse de eksisterende analysemetoder for kaffe. Denne forpligtelse har vi også gjort opmærksom på igen i vores erklæring ved udarbejdelsen af den fælles holdning.
<P>
Hvad angår ændringsforslag 4 og 5, vil vi gerne sige tak. De svarer til vores holdninger. Derfor kan vi naturligvis godkende dem.

<SPEAKER ID=41 NAME="Formanden">
Forhandlingen er afsluttet.
<P>
Afstemningen finder sted onsdag kl. 12.00

<CHAPTER ID=7>
De transatlantiske forbindelser/Echelon-systemet
<SPEAKER ID=42 NAME="Formanden">
Næste punkt på dagsordenen er erklæring fra Kommissionen om de transatlantiske forbindelser efter topmødet mellem Den Europæiske Union og Amerikas Forenede Stater af 18. maj 1998 samt anvendelsen af kontrolteknikker i kommunikationssektoren (Echelon-systemet).

<SPEAKER ID=43 NAME="Bangemann">
Hr. formand, med Deres tilladelse vil jeg gerne komme med to separate redegørelser. For det første den redegørelse, som min kollega Sir Leon gerne ville have afgivet. Desværre blev dette punkt først i fredags sat på dagsordenen for i dag, og jeg beder derfor om forståelse for, at han har bedt mig om at varetage dette punkt. Da vi imidlertid arbejder meget tæt sammen, i det mindste hvad angår de økonomisk-politiske spørgsmål, som optræder mellem USA og os, håber jeg, at jeg også vil være i stand til at redegøre for dette.
<P>
Jeg vil så - hvis De er indforstået - komme med den anden redegørelse efter diskussionen om forbindelserne til USA, fordi jeg tror, at det tjener sagen bedre. Først altså Kommissionens redegørelse om forbindelserne EU/USA.
<P>
Vi har glædet os meget over, at vi ved denne lejlighed kan drøfte dette vigtige spørgsmål med Parlamentet, især da der er sket en positiv udvikling på en række punkter, siden Sir Leon i november sidste år talte til Parlamentet om dette emne. Især må nævnes topmødet mellem EU og USA den 18. maj i London, som førte til enighed om at skabe det transatlantiske økonomiske partnerskab, og hvor der blev truffet aftaler om Helms-Burton-loven og andre spørgsmål i denne forbindelse.
<P>
Det er velkendt, at de økonomiske forbindelser mellem USA og EU er af stor betydning. Vi er begge de største investorer på vores respektive markeder. Hver 12. amerikanske fabriksarbejder arbejder for et europæisk firma, og amerikanske virksomheder beskæftiger tre millioner arbejdstagere i Europa. Denne tætte sammenfletning af vores to økonomiske systemer kommer naturligvis også til udtryk i de klassiske økonomiske forbindelser, og sammenfletningen forstærkes år for år.
<P>
Naturligvis er dette også et udtryk for, at vores grundværdier stemmer overens. Vi bestræber os med forenede kræfter på at fremme disse fælles interesser og værdier i verden, idet vi engagerer os for politisk stabilitet, demokrati, frihandel og overholdelse og forsvar af menneskerettighederne.
<P>
Det hævdes igen og igen, at der er tale om et ulige partnerskab, at USA som verdensmagt betragter Den Europæiske Union som en juniorpartner i denne forbindelse. Det er ikke sandt. Vi udformer i stadigt stigende omfang vores udenrigsforbindelser i sammenhæng. Vi optræder i stadig stigende grad som én aktør på den internationale scene, og selvom der forekommer uoverensstemmelser mellem os og USA - og de forekommer, uden dog at være alvorlige - så er der trods alt tale om en varig forbindelse mellem to ligeværdige partnere.
<P>
Måske er netop det en af grundene til, at vi taler åbent om tingene, også når vi har forskellige meninger. Det kan vi gøre, fordi vores forbindelser hviler på et solidt fundament. Naturligvis indebærer det også forpligtelser for begge parter. I det internationale fællesskab bærer vi uden tvivl et stort ansvar, USA bærer for tiden et måske endnu større. Men vi deler i stadigt stigende omfang dette ansvar. Den Europæiske Union og USA har således siden starten på kriserne i Asien og Rusland stået i fokus for interessen. Vores reaktioner følges opmærksomt, og de berørte søger og får også vores støtte og råd. Vi bærer altså sammen med USA entydigt et stort ansvar for en stærk og sammenhængende ledelse. Det forventes der af os, og vi har pligt til at opfylde denne forventning.
<P>
Set i dette perspektiv er den nye transatlantiske dagsorden af stor betydning. Vi har en ramme, som vi kan udvikle vores fælles rolle inden for. Da vi for ikke en gang tre år siden aftalte den nye transatlantiske dagsorden, var det opfattelsen på begge sider, at der i en lang række eksempler var brug for en omfattende ramme for at fremme vores samarbejde. I den nye transatlantiske dagsorden blev der fastlagt fire store hovedområder for samarbejdet: fremme af fred, stabilitet, demokrati og udvikling, svar på globale udfordringer, udvidelse af verdenshandelen og intensivering af de økonomiske forbindelser, brobygning mellem folkene.
<P>
På alle disse områder har vi i løbet af de sidste tre år måske ikke opnået de fremskridt, vi havde håbet på, men dog alligevel ganske betragtelige fremskridt. Vi fortsætter med at udvide vores samarbejde. Vi gør fremskridt i bekæmpelsen af globale problemer, som narkotika, organiseret kriminalitet og handel med kvinder. Gennem vores samarbejde i internationale organisationer som WTO og inden for rammerne af vores bilaterale aftaler har vi kunnet skaffe vores virksomheder og borgere konkrete fordele.
<P>
Allerede sidste år stod jeg jo her for at diskutere fru Manns betænkning om den nye transatlantiske dagsorden og hr. Souchets betænkning om forbindelserne mellem USA og EU, og vi var enige om, at dette samarbejde har et stort potentiale i fremtiden. Naturligvis vil det transatlantiske økonomiske partnerskab også spille en afgørende rolle i denne sammenhæng. Også her har vi allerede opnået de første konkrete og glædelige - måske sågar i nogle tilfælde uventede - resultater. Europa-Parlamentet har selv i januar i år krævet et samlet koncept, en ramme, en køreplan, en tidsplan og en frist for gennemførelsen af det nye transatlantiske marked. Vi udarbejdede derefter et forslag, som er blevet drøftet intensivt i Rådet og med den amerikanske regering, og det første resultat var, at der på topmødet i London kunne vedtages en ambitiøs fælles erklæring om det transatlantiske økonomiske partnerskab.
<P>
Vi arbejder grundlæggende mod to mål: For det første skal vi have fjernet de handelshindringer, som stadig har en alvorlig negativ effekt på den transatlantiske handel, og hvis fjernelse vil medføre væsentlige nye økonomiske muligheder for vores virksomheder og forbrugere, men også for virksomhederne og forbrugerne i USA. For det andet vil vi fremme den multilaterale liberalisering ved at forbedre vores samarbejde med USA i de internationale handelsfora, især i WTO, for jeg ved, at man også her i Parlamentet ofte har diskuteret disse to muligheder for samarbejde som modstridende, som to muligheder, der udelukker hinanden. Vi er af den opfattelse, at man kan gøre begge ting samtidig. Man kan sagtens gøre fremskridt bilateralt og samtidig også fremme samarbejdet multilateralt.
<P>
Derfor har vi i topmødeerklæringen om det transatlantiske økonomiske partnerskab gjort det klart, at arbejdet mod at opnå EU's og USA's handelspolitiske mål inden for rammerne af WTO og sammen med andre WTO-medlemmer har høj prioritet. I den forbindelse er der nogle centrale elementer i det multilaterale samarbejde: for det første EU's og USA's fælles engagement for forhandlinger om en bredt anlagt liberalisering, for det andet et tæt samarbejde, så vi kan opnå ambitiøse mål ved de forestående GATT-2000-forhandlinger, og for det tredje bestyrkelse af aftalen om de kommende WTO-forhandlinger om en reform af landbrugsområdet.
<P>
Det væsentligste element i det bilaterale samarbejde er en vidtgående afskaffelse af regulatoriske hindringer og dermed en større åbning af vores markeder såvel for varer som for tjenesteydelser. Hertil hører også områder som offentlige licitationer og åndelig ejendomsret. Naturligvis er vi i forbindelse med dette arbejde fast besluttet på at høre de berørte parter og inddrage dem i dialogen. Successen for den transatlantiske business dialogue er åbenbar. Den har ført til en væsentlig større transparens i beslutningsprocesserne. Også de umiddelbare problemer kan behandles bedre, og den fører jo nu også til en række yderligere bestræbelser, som f.eks. den såkaldte global business dialogue . Det betyder, at vi naturligvis vil fortsætte denne transatlantiske mulighed for dialog for at sikre, at vi kan nå vores mål med de involverede parters indforståelse. Kommissionen vil formentlig allerede i denne uge vedtage en anbefaling til Rådet om det transatlantiske økonomiske partnerskab med det tilhørende udkast til forhandlingsdirektiver og en handlingsplan. Vi håber, at vi inden topmødet mellem EU og USA i december kan opnå endelig enighed om planen og begynde at sætte den i værk. Dette økonomiske samarbejde er af betydning for hele verden og uundværligt for styrkelsen af det multilaterale system.
<P>
På topmødet i London blev der imidlertid også opnået en anden væsentlig succes, som vedrører de forskellige meninger om Helms-Burton- og d'Amato-lovene. De kender denne diskussion. De aftaler, der blev opnået i London, er fordelagtige for Europa og de europæiske virksomheder, idet de åbner ægte perspektiver for at neutralisere de ekstraterritoriale konsekvenser af Helms-Burton-loven og loven om sanktioner mod Iran og Libyen.
<P>
Jeg vil gerne gøre dette punkt helt klart: EU har ikke foræret noget væk! Aftalerne er en pakkeløsning, og vi vil først opfylde vores del, når USA har opfyldt sin. Først når der er åbnet mulighed for dispensationer i henhold til kapitel 4 i Helms-Burtonloven, vil EU realisere aftalen om forholdsregler til forbedring af investeringsbeskyttelsen. Denne aftale løfter ikke HelmsBurton-problemet op på multilateralt niveau. Som De ved, ville USA med denne lov begrænse handelen med Cuba og investeringerne i dette land betydeligt, men i virkeligheden lettes EU-virksomhedernes legale investeringer med aftalen.
<P>
Kun en lille del af de fremtidige investeringer i Cuba er berørt, og kun i det omfang, de er afhængige af statsstøtte. De aftalte forholdsregler indeholder ikke noget forbud mod investeringer i eksproprieret ejendom, og investeringer, der allerede er foretaget, berøres slet ikke.
<P>
Desuden udgør aftalen et vigtigt skridt i investeringsbeskyttelsespolitikken, som rækker langt videre end til spørgsmålet om eventuelle retsstridige eksproprieringer i Cuba. Forholdsreglerne til forbedring af investeringsbeskyttelsen sikrer medlemsstaternes ubegrænsede nationale suverænitet, idet disse selv kan bestemme, hvilke eksproprieringer der var retsstridige, og idet de selv anvender størstedelen af de aftalte forholdsregler.
<P>
I erklæringen om det transatlantiske partnerskab på området for politisk samarbejde forpligter USA's regering sig til hverken at tilstræbe eller foreslå, men tværtimod at modvirke økonomiske sanktioner, som er udenrigspolitisk betingede, og som skal foranledige europæiske virksomheder til at forholde sig på samme måde som USA's eget erhvervsliv. Dette er citater.
<P>
Dette skulle i vidt omfang udelukke, at der i fremtiden vedtages love med ekstraterritoriale konsekvenser som Helms-Burtonloven og loven om sanktioner mod Iran og Libyen. Hvad angår d'Amato-loven eller loven om sanktioner mod Iran og Libyen, får vores investorer retssikkerhed med ophævelsen af sanktionerne mod firmaet Total i henhold til § 9, litra c) og udsigten til lignende afgørelser for EU-virksomheder i lignende situationer. Dermed mister loven om sanktioner mod Iran og Libyen i hvert fald noget af sin gru. London-aftalen åbner store muligheder for EU-virksomhederne i disse lande og sågar store konkurrencefordele.
<P>
Hvad angår realiseringen af disse aftaler, arbejder fru Albright for tiden på at overbevise Kongressen om, at det er nødvendigt at ændre kapitel 4, så der bliver mulighed for dispensationer. Det er nu op til den amerikanske regering af opnå Kongressens godkendelse. Vi vil naturligvis give vores støtte i det omfang, det står i vores magt. I denne forbindelse rejser Sir Leon Brittan til Washington den 24.-25. september.
<P>
Bortset fra alle de andre områder for det transatlantiske samarbejde, som jeg af tidsmæssige årsager ikke kan komme nærmere ind på her, viser aftalerne om det transatlantiske økonomiske partnerskab og om Helms-Burton-loven, at vores samarbejde er intensivt og konstruktivt. De bindinger og fælles værdier, som forener borgerne og regeringerne på denne og den anden side af Atlanten, er langt stærkere end forbigående uoverensstemmelser. Medlemmerne af dette Parlament, men naturligvis også medlemmerne af Kongressen, har en central rolle at spille ved intensiveringen af disse forbindelser.
<P>
I forbindelse med det sidste ministermøde mellem EU og USA den 3. september i Wien understregede såvel rådsformand Schüssel som Sir Leon Brittan over for fru Albright den store betydning af yderligere at udvide de interparlamentariske forbindelser mellem EU og USA. Vi glæder os over alle de anstrengelser, som allerede er gjort fra Deres side på dette område. Mange medlemmer af Europa-Parlamentet har været særligt aktive i denne forbindelse: Alan Donnelly, James Elles, fru Mann og Elmar Brok, for blot at nævne nogle få.
<P>
Lad mig slutte af med en sidste bemærkning om det transatlantiske økonomiske partnerskab. Det er gået bare fire måneder siden topmødet i London, hvor dette initiativ blev vedtaget. I denne periode har man fra europæisk side arbejdet intensivt og engageret på at sætte det transatlantiske økonomiske partnerskab i gang. Jeg er sikker på, at man fra amerikansk side gør sig lige så store anstrengelser for at bidrage med sin del. Disse fælles anstrengelser giver os grundlag for at forvente, at det næste topmøde mellem EU og USA endnu inden årets udgang vil bringe vigtige, konkrete resultater i såvel EU's som USA's interesse og dermed især være til nytte for dem, som det først og fremmest drejer sig om i vores daglige arbejde, nemlig borgerne.

<SPEAKER ID=44 LANGUAGE="DE" NAME="Mann, Erika">
Hr. formand, hr. Bangemann, jeg er meget glad for, at De i en kort redegørelse har omtalt de væsentlige punkter. Jeg må imidlertid helt ærligt sige til Dem, at jeg kunne have ønsket mig, at vi først skulle have haft denne debat i november eller december, nemlig på det tidspunkt, hvor vi på ny skal diskutere det transatlantiske økonomiske partnerskab. Til den tid ville Udvalget om Eksterne Økonomiske Forbindelser også have truffet sin beslutning. Men nogle gange går tingene ikke, som man har planlagt.
<P>
Vi ved, hvor svært det er at føre en afbalanceret transatlantisk forbindelse. Vores basis er god, pålidelig og stabil, og hvor vigtigt dette er, ser vi i lyset af de verdensomspændende turbulenser rundt om os. Af de transatlantiske forbindelser forventer de europæiske borgere frem for alt stabilitet og pålidelighed. I spørgsmål om menneskerettigheder og demokrati og om indførelse af arbejds- og sociale standarder i den multilaterale forhandlingspakke kan vi gå foran sammen med amerikanerne. Her svarer den europæiske model ganske godt til den amerikanske model.
<P>
Når det drejer sig om mere ømtålelige emner, særligt på handelsområdet, oplever vi imidlertid store forskelle og gnidninger. Et vigtigt punkt, som De allerede har omtalt, er naturligvis Helms-Burton-loven. Ensidige sanktioner, som tilfældene HelmsBurton, d'Amato og ILSA tydeligt har vist, har ikke ligefrem vist den amerikanske økonomiske politik fra sin bedste side og igen rejst det spørgsmål, om man ikke her forveksler økonomisk politik med udenrigspolitik. Det er imidlertid vores kolleger i Kongressen og Senatet, som har forårsaget disse konflikter. Jeg er sikker på, at vi kun kan undgå denne meningsløse uoverensstemmelse, hvis det lykkes for os at formalisere de parlamentariske forbindelser. Euroen vil også gøre sit til det.
<P>
USA-delegationen under ledelse af Alan Donnelly er kommet med nogle udmærkede forslag i denne forbindelse, som vi skal diskutere igen i forbindelse med betænkningen om transatlantic economic partnership i november og december. Jeg glæder mig over forslagene og de resultater, som De har opnået på dette område, og jeg håber, at vi på dette punkt kan nå til enighed med såvel Kommissionen som medlemsstaterne.
<P>
Mange meningsforskelle er begrundet i spændingsfeltet mellem de eksisterende fælles interesser og værdier og den globale økonomiske konkurrence mellem EU og USA. Dette er kommet særligt tydeligt frem i forbindelse med GATTforhandlingerne og vil sikkert vise sig igen, når næste runde indledes. Hertil kommer så amerikanernes forkærlighed for unilaterale forhandlinger. Men mange meningsforskelle skyldes også den meget følelsesladede konkurrence om lederpositionen i håndteringen af internationale konflikter. Her bliver den europæiske svaghed imidlertid også særligt tydelig.
<P>
Jeg håber, at vi i de efterfølgende forhandlinger vil have held til at involvere den parlamentariske kontrol og grundlægge demokratiske forbindelser mellem Kongressen og Europa-Parlamentet. I så fald vil vi kunne overvinde størstedelen af vanskelighederne. I modsat fald tror jeg, at vi vil blive ved med at løbe ind i den samme blindgyde.

<SPEAKER ID=45 LANGUAGE="ES" NAME="Salafranca Sánchez-Neyra">
Hr. formand, jeg vil takke kommissær Bangemann mange gange for hans tilstedeværelse ved denne forhandling og også for, at den i det hele taget har kunnet finde sted.
<P>
Som supplement til min kollega fru Manns indlæg vil jeg gerne sige, at det sikkert ville være ønskværdigt og hensigtsmæssigt, hvis den ansvarlige kommissær, hr. Brittan, når han vender tilbage fra USA, kunne møde for de kompetente udvalg - Udvalget om Udenrigs-, Sikkerheds- og Forsvarsanliggender og Udvalget om Eksterne Økonomiske Forbindelser - for at kommentere nogle af hans indtryk fra rejsen for os.
<P>
Jeg tror, hr. formand, at vi ud fra vores synspunkt kan være enige i de generelle betingelser, som kommissær Bangemann har forelagt for os om målene med de transatlantiske forbindelser, især i disse tider med verdensomspændende krise.
<P>
Hr. formand, der er dog et punkt, hvor Kommissionen ikke har udtrykt sig tydeligt nok, og som jeg gerne vil uddybe. Jeg henviser her til lovene med ekstraterritorial virkning og rent konkret til den amerikanske udenrigsminister fru Albrights ensidige fortolkning af aftalen om Helms-Burton-loven i et brev, som hun den 7. august fremsendte til formanden for det amerikanske Senats Udenrigsudvalg, hr. Helms.
<P>
I lyset af fru Albrights brev kunne det synes, som om de nævnte aftaler - som blev truffet inden for rammerne af det transatlantiske topmøde - udgør en europæisk anerkendelse af Helms-Burton-loven. Det er korrekt, at aftalerne af 18. maj i sig selv er vanskelige at læse og endnu vanskeligere at fortolke. Men det er ikke mindre korrekt, at Den Europæiske Union både inden for rammerne af disse aftaler fra maj måned og i forskellige og gentagne indlæg fra formand Santer og selv kommissær Brittan for Udenrigsudvalget klart har bekræftet, at denne lov er lovstridig, især på grund af dens ekstraterritoriale virkninger.
<P>
Jeg spørger mig selv, hr. formand - og jeg vil også gerne spørge kommissær Bangemann - om denne fortolkning, som den amerikanske udenrigsminister fremfører i sit brev, er et naturligt svar på den gode vilje, som er udvist af Den Europæiske Union, der har ladet sin klage for Verdenshandelsorganisationens instanser forældes, når vores amerikanske kolleger, venner og partnere i andre kontroverser, f.eks. bananer og hormoner, har handlet upåklageligt.
<P>
Hr. Bangemann mindede om det for et øjeblik siden. Den Europæiske Union har sanktioneret denne aftale via Ministerrådet (almindelige anliggender), mens Clinton-regeringen endnu ikke har opfyldt sin del af aftalen ved at bede den amerikanske Kongres om at ændre afsnit IV.
<P>
Derfor er jeg særdeles tilfreds med, at kommissær Bangemann har sagt, at så længe disse krav ikke er opfyldt, vil Den Europæiske Union heller ikke opfylde sine.
<P>
Jeg spørger mig selv, hr. formand - og jeg vil gerne spørge Kommissionen - om Den Europæiske Union vil fortsætte som hidtil med at give ensidige beviser på sit storsind, uden at USA også opfylder sine forpligtelser.
<P>
Jeg ved, at dette er et politisk følsomt og økonomisk vigtigt emne, og jeg mener, at Europa-Kommissionen bør have en holdning til den fortolkning af disse aftaler, som fremlægges i det nævnte brev fra udenrigsministeren til formanden for Senatets Udenrigsudvalg, således at der ikke er nogen tvivl om sagen.
<P>
Jeg mener, hr. formand, at vi bør være USA's loyale venner og partnere i de store politiske udfordringer, som verden står over for i dag, men Den Europæiske Union skal, som jeg plejer at sige, i økonomiske og handelsmæssige forhold lægge naiviteten på hylden og i stedet se på regnskabsbøgerne.

<SPEAKER ID=46 LANGUAGE="NL" NAME="Plooij-Van Gorsel">
Hr. formand, kære kolleger og hr. kommissær Bangemann, jeg er glad for at se Dem her i eftermiddag i stedet for hr. Brittan. Jeg er glad for, at De er stedfortræder for ham, for det giver mig også lejlighed til at stille Dem et par spørgsmål.
<P>
Kære kolleger, Den Liberale Gruppe tillægger liberaliseringen af den multilaterale handel stor betydning, og nedbrydningen af handelshindringerne mellem EU og USA spiller i den forbindelse en vigtig rolle. Det transatlantiske marked repræsenterer jo den vigtigste handelsforbindelse i verden, ikke blot med hensyn til handelsmængde og investeringer, men også og frem for alt med hensyn til beskæftigelse. Min gruppe glæder sig derfor over forslagene om et nyt transatlantisk økonomisk partnerskab og bifalder i høj grad tilsagnet om at afvikle handels- og investeringshindringer på et stort antal områder. I de seneste år har Transatlantic Business Dialog for øvrigt i den forbindelse ydet et stort og godt stykke arbejde. Men Den Liberale Gruppe gør udtrykkeligt opmærksom på betydningen af den demokratiske påvirkning af udviklingen af det transatlantiske marked og forventer derfor, at Europa-Parlamentet ligesom den amerikanske Kongres bliver fuldstændigt informeret og inddraget i de kommende forhandlinger om det transatlantiske økonomiske partnerskab. Mit spørgsmål til Kommissionen lyder, hvordan Kommissionen agter at inddrage Parlamentet i de videre forhandlinger med henblik på passende demokratisk kontrol. Inden for den transatlantiske forbindelse er opnåelsen af støtte hos borgerne på begge sider af oceanet af stor betydning. I den forbindelse spiller People-to-People -initiativet en rolle, der ikke må undervurderes. Den Liberale Gruppe støtter derfor helhjertet Kommissionens budgetforslag på dette område, for at de projekter, der blev iværksat sidste år, såsom Transatlantic Information Exchange Service, TIES og de 10 europæiske institutter ved amerikanske universiteter, samarbejdet på det videnskabelige og teknologiske område samt andre samfundsmæssige initiativer kan fortsættes og udvides. Dette var, hvad jeg ville sige om den transatlantiske forbindelse på det økonomiske område.
<P>
Mit andet punkt vedrører beretningerne om Echelon-systemet og STOA's undersøgelse på dette område, og derfor er jeg så glad for, at kommissær Bangemann er her i dag. På Den Liberale Gruppes vegne stillede jeg allerede i februar i år spørgsmål til Rådet om eksistensen og følgerne af dette amerikanske aflytningssystem. Rådet tilkendegav i den forbindelse, at det intet vidste herom. Måske kan det ærede kommissionsmedlem også afgive en redegørelse i Rådet. Jeg vil gerne i dag spørge hr. Bangemann om følgende: Er hr. Bangemann allerede orienteret om, at USA systematisk tapper al telefon-, fax-, e-mail- og telexkommunikation i Den Europæiske Unions medlemsstater? I bekræftende fald, sker dette med andre EU-medlemsstaters medviden og godkendelse? Har den omfattende aflytning af kommunikationskanaler fundet sted under forhandlingsrunden inden for rammerne af GATT?
<P>
Hr. kommissær, jeg spurgte Dem, om Kommissionen er orienteret om eksistensen af omfattende aflytningsmetoder mellem medlemsstaterne indbyrdes inden for Den Europæiske Union, og derved er mit spørgsmål specifikt til Dem: Hvad vil Kommissionen gøre for at garantere den europæiske telekommunikations pålidelighed og sørge for, at Echelon-mangelen afhjælpes? For sikkerhedsniveauet inden for telekommunikationssektoren er efter min mening en væsentlig forudsætning for den samfundsmæssige godkendelse af nye systemer.

<SPEAKER ID=47 LANGUAGE="FR" NAME="Pompidou">
Hr. formand, mine damer og herrer, kommissær Bangemann forklarede glimrende de transatlantiske forbindelser, men han kom ikke rigtigt ind på Echelon-systemet, som er på dagsordenen. Det gør han nok om lidt.
<P>
Den erklæring, som blev enstemmigt vedtaget af medlemsstaterne på topmødet i London den 18. maj, styrker det økonomiske transatlantiske partnerskab og gør det til et nøgleinstrument. Der er tale om at udvikle et rigtigt transatlantisk partnerskab baseret på en reel gensidighed i samarbejdsforbindelserne mellem Den Europæiske Union og USA. På den måde vil vi sammen nå vores fælles mål til fordel for demokratiet, freden og den økonomiske vækst.
<P>
I denne forbindelse bevirker den hurtige udvikling inden for informations- og kommunikationsteknologier, at nye økonomiske overvågnings- og informationsinstrumenter gøres tilgængelige. Disse instrumenter er identificeret i en rapport fra STOAudvalget, som Retsudvalget havde anmodet om, og som handler om beskyttelsen af borgerne i lyset af de nye kontrolteknikker. Rapporten fik mig i øvrigt til gentagne gange at stille Kommissionen et spørgsmål, som vi kan drøfte i aften.
<P>
Rapporten bekræftede den nylige indførelse og styrkelse af et globalt telekommunikationssystem. Det drejer sig om et net til opfangning og analyse af kommunikation via satellit, som i øvrigt er ganske lovligt. Echelon-nettet er en del af en bilateral aftale mellem Det Forenede Kongerige og USA, der blev styrket efter afslutningen på den kolde krig, og som siden har drejet sig om den økonomiske information. Der er ikke tale om endnu en gang at så tvivl om de bilaterale aftaler mellem en medlemsstat og USA, men om at advare de økonomiske aktører i Den Europæiske Union og udstyre Unionen med et effektivt system til økonomisk information.
<P>
Hvad har Kommissionen tænkt sig at gøre ved den risiko for misbrug, der er forbundet med anvendelsen af de nye redskaber til informationskontrol? Tager Kommissionen de nødvendige foranstaltninger for at gennemføre en politik vedrørende økonomiske informationer i Den Europæiske Union med brug af de lovlige midler, den har til sin rådighed? Overvejer Kommissionen i lyset af de ulemper, som den europæiske industri lider under med hensyn til Echelon-systemet, at anskaffe sig midler til beskyttelse af den økonomiske politik? Overvejes det at sikre en bedre beskyttelse af fortrolige oplysninger på det civile område ved at fremme de europæiske virksomheders adgang til en troværdig elektronisk kryptering?
<P>
Jeg mener sluttelig, at Kommissionen dermed vil undgå enhver risiko for konkurrenceforvridning. Kommissionen har kompetence til at træffe disse beslutninger. Det er nødvendigt at udarbejde en kodeks for god adfærd vedrørende økonomiske informationer inden for rammerne af partnerskabet mellem EU og USA.

<SPEAKER ID=48 LANGUAGE="FR" NAME="Moreau">
Hr. formand, i marts måned protesterede vores gruppe mod udkastet til en transatlantisk aftale om deregulering af handelen mellem EU og USA. Fagforeninger og brancheforeninger rejste stor modstand. Den franske regering opfordrede til og opnåede Rådets forkastelse af udkastet. Man kan imidlertid spørge sig selv efter læsningen af konklusionerne fra det transatlantiske topmøde den 18. maj, om ikke de tidligere forkastede retningslinjer på ny kommer ind i debatten. Jeg bemærker, at det østrigske formandskab i sit program forbereder iværksættelsen af det transatlantiske økonomiske partnerskab, navnlig med hensyn til liberalisering af tjenesteydelser, landbrug og den gradvise afskaffelse af toldsystemet. Dette ville være en farlig foregriben af underskrivelsen af AMI-aftalen, som Parlamentet som bekendt forkastede, og som om nogle uger vil blive drøftet på ny.
<P>
Med hensyn til ekstraterritoriale love såsom Helms-Burton-loven har Rådet og Kommissionen på det kraftigste protesteret mod retningslinjerne for anvendelsen af dem på Europa. Ikke desto mindre er princippet i disse love blevet stadfæstet, hvilket er en alvorlig sag. Vi mener, at EU bør afvise enhver ekstraterritorial anvendelse af de amerikanske love og på ny indbringe sagen for Verdenshandelsorganisationen.
<P>
Efter forespørgsel fra den franske Nationalforsamling har den franske regering bemærket, at medlemsstaterne ikke er forpligtet af beslutningerne fra topmødet i London. Det er mildest talt underligt, og jeg vil gerne bede om oplysninger vedrørende dette. Hvilke forpligtelser har Rådets formandskab påtaget sig? Hvad indebærer de på nationalt og fællesskabsligt plan? Jeg synes, at det er nødvendigt at drage en lære af erfaringen og udvise en større bestemthed over for USA's herskervilje, med henblik på effektivt at forsvare og fremme de europæiske landes interesser og aktiver.

<SPEAKER ID=49 LANGUAGE="SV" NAME="Schörling">
Hr. formand, mine partifæller vil komme ind på andre aspekter af det transatlantiske økonomiske partnerskab og dele af arbejdsdokumentet fra STOA. Jeg vil koncentrere mig helt og holdent om Echelon-systemet. Jeg bemærkede, at kommissær Bangemann ikke nævnte det med et eneste ord, selvom det fremgår af dagsordenen, at det er det, vi skal drøfte her i aften.
<P>
Min gruppe, De Grønne, finder et sådant globalt, elektronisk overvågningssystem til kontrol af alle telefonsamtaler, telefaxkommunikation og elektronisk post helt uacceptabelt.
<P>
Det er også helt uacceptabelt, at EU i al hemmelighed og uden nogen rådsmøder ved hjælp af telefaxkommunikation med de 15 medlemsstater tydeligvis har besluttet at oprette et lignende system i samarbejde med FBI. Både de nationale parlamenter og Europa-Parlamentet er blevet holdt uden for denne diskussion, som tydeligvis har været i gang i mange år.
<P>
I nogle af de beslutningsforslag, som Europa-Parlamentet nu har udarbejdet - jeg læser de øvrige gruppers - udtrykkes der en magtesløs uro over denne form for aflytningssystem. Hvor er kravene om drøftelser med medborgerne? Hvor er kravene til, at de folkevalgte skal sikres indblik? Hvor er kravene om legitime, demokratiske beslutninger og beskyttelse af borgerrettighederne? Og hvor er kravene om retlig og demokratisk kontrol? Jeg mener, at det burde være indlysende for et retssamfund, at en sådan gennemgribende overvågningsteknologi skal drøftes i fuld åbenhed.
<P>
Et system som Echelon, der bygger på aflytning af al telekommunikation, kan ikke være foreneligt med den europæiske menneskerettighedskonvention, som kræver, at der foreligger mistanke om forbrydelser, før der må foretages aflytning. Hvad med de nationale parlamenters love, f.eks. de svenske. I Sverige kan dette slet ikke lade sig gøre, da der er krav om, at anklageren skal have en særlig afgørelse, før man kan gennemføre aflytning.
<P>
Hvem skal sætte grænserne, hvor og hvordan skal grænserne for Echelon sættes? Er vi ikke på vej mod netop sådant et samfund, som Orwell beskriver? Jeg ønsker et svar fra kommissær Bangemann!

<SPEAKER ID=50 NAME="Formanden">
Fru Schörling, da både De og hr. Pompidou har nævnt kommissærens indledende tale, gør jeg Dem opmærksom på, at kommissæren sagde, at han vil komme med en særlig meddelelse ved forhandlingens afslutning.

<SPEAKER ID=51 LANGUAGE="FR" NAME="Sainjon">
Hr. formand, i denne periode med valutakrise i såvel Asien som Rusland ser vi, i hvor høj grad USA og Europa fungerer som stabile økonomiske og handelsmæssige centre. Man kan for et øjeblik drømme om, hvordan Europas holdning over for en amerikansk præsident i vanskeligheder kunne have været, hvis vi rådede over en rigtig fælles udenrigspolitik baseret på en stærk fælles valuta.
<P>
Men lad os vende tilbage til det handelsmæssige aspekt og det transatlantiske partnerskab. Det er min gruppe magtpåliggende at udvise den største forsigtighed med hensyn til disse forhandlinger, som tilsyneladende undslipper enhver form for parlamentarisk kontrol, og som ofte foregår på uformelle møder.
<P>
Et politisk tilbageskridt er nødvendigt, ikke kun med hensyn til det økonomiske partnerskab, men også med hensyn til OECD, WTO og IMF. Der bør til hver enkelt af disse organisationer knyttes en kontrol fra demokratisk valgte forsamlinger. Vi vil i særdeleshed sørge for, at dette partnerskab ikke udvides til at omfatte landbruget eller de audiovisuelle og kulturelle tjenesteydelser. Vi vil ikke tillade, at sociale eller miljømæssige landvindinger drages ind i debatten på grund af en fælles strategi på investeringsområdet.
<P>
Med hensyn til borgernes frihed ved vi alle, at den teknologiske udvikling på kommunikationsområdet gør det muligt at ophæve en række hindringer for information og kendskab. Denne fantatiske udvikling åbner op for et fantastisk håb om at gøre afstanden mellem menneskene på Jorden mindre og styrke venskabet og solidariteten på trods af forskelle i kultur, religion og etik.
<P>
Det er i hvert fald den forestilling, jeg gør mig, og som jeg insisterer på, for at ethvert videnskabeligt og teknisk fremskridt kan tjene menneskeheden. Men hvordan kan vi føle os trygge, når vi ved, at kriminelle personer søger at bruge de mest avancerede teknologier for at modarbejde frigørelsen af vores samfund?
<P>
Den offentliggjorte undersøgelse af et spionnetværk med CIA, det vil sige USA, Det Forenede Kongerige, Canada, Australien og New Zealand som bagmænd, angår os alle, for det er en trussel mod flere millioner menneskers privatliv, mod vores store industrier og vores egen sikkerhed.
<P>
Vi kan ikke tolerere denne praksis med registrering af borgere, som er en overtrædelse af borgerrettighederne, der uundgåeligt vil føre til en form for moderne diktatur, hvis vi bare lader stå til.
<P>
Hvordan kan det være, at disse metoder først offentliggøres nu, når Ukusa-pagten, der er døbt Echelon, har fungeret i mange år uden at give anledning til reaktioner fra regeringssiden i nogen som helst af medlemsstaterne? Jeg synes personligt, at det er bekymrende at finde en medlemsstat, en sand trojansk hest, blandt disse lande.
<P>
I mine øjne drejer det sig om den måske største skandale i slutningen af dette århundrede, og derfor kan dette spørgsmål ikke forbigås i stilhed. Også her bør man på den internationale scene løse problemerne ad politisk vej.
<P>
Endelig er der to problemer. For det første placerer dette partnerskab os i en fritsvævende situation i forhold til WTO. Hr. Ruggieri, der er generaldirektør for denne organisation, erkender det selv: Der kan ikke være flere typer regelsæt til bilæggelse af tvister. For det andet, den nyligt indgåede aftale mellem Unionen og USA om løsning af uoverensstemmelser i forbindelse med Helms-Burton-loven, der uanset hvad er lovlig, og dens ekstraterritoriale virkninger, der er totalt ulovlige i forhold til international ret. Vi kan ikke acceptere den, selvom nogle europæiske virksomheder har opnået en gevinst.
<P>
Hr. formand, på et tidspunkt, hvor det monetære Europa er ved at gøre sig klar til det 21. århundrede, bør vi forberede opbygningen af et politisk stærkt Europa, som ikke viger over for USA's juridiske manøvrer.

<SPEAKER ID=52 LANGUAGE="FR" NAME="Souchet">
Hr. formand, hr. Bangemann gav et meget positivt indtryk af de transatlantiske forbindelser, men vi ved alle, at fremskridtene i den transatlantiske dialog, som vi deltager i, i betydelig grad hindres af den store uoverensstemmelse, som de ekstraterritoriale love, Helms-Burton og ILSA, udgør. Kommissionens holdning synes tvetydig i forbindelse med dette spørgsmål.
<P>
Er det i virkeligheden ud fra et pragmatisk synspunkt relevant at forsøge at forhandle om undtagelser fra de ensidigt vedtagne loves ekstraterritoriale virkninger, når man på den anden side ikke vil indstævne selve princippet for de kompetente internationale instanser? Er det i betragtning af de opnåede indrømmelser værd at opgive muligheden for gennem tvistbilæggelsesinstanserne at få europæernes ret gjort gældende? Er sådanne forhandlinger ikke det samme som en de facto anerkendelse af det lovlige i ekstraterritoriale love?
<P>
Består den virkelige udviklingsfaktor for samhandelen for visse landes vedkommende af undtagelser, der er forbeholdt nogle få, og som til stadighed er skrøbelige og i fare for at blive inddraget, eller består den i en klar og universel regel, som Verdenshandelsorganisationen i princippet har til opgave at tage stilling til?
<P>
Er denne forhandlingsprocedure egentlig effektiv? På Cuba synes fremskridtene ifølge de forklaringer, vi er blevet givet, at være overordentlig skrøbelige. Er der i øvrigt gjort fremskridt med hensyn til ikke-anvendelsen af de ekstraterritoriale bestemmelser ikke blot fra de føderale myndigheders side, men også fra forbundsstaternes og de lokale myndigheders side? Det nævnte hr. Bangemann ikke noget om. Japan har lige indstævnet forbundsstaten Massachusetts på grund af dennes ekstraterritoriale bestemmelser vedrørende Myanmar. Vil Kommissionen følge Japans eksempel?
<P>
Dette, hr. kommissær, er en række spørgsmål, som vi stiller os selv, og som gør, at vi stiller spørgsmålstegn ved Kommissionens behandling af problemet med ekstraterritorial lovgivning, som er yderst afgørende for de fremtidige transatlantiske forbindelser.

<SPEAKER ID=53 LANGUAGE="FR" NAME="Blot">
Hr. formand, mine damer og herrer, da jeg for et øjeblik siden lyttede til hr. Bangemanns indlæg, kom jeg til at tænke på, hvad Gorgias, manden, der talte med Platon, sagde, da han definerede begrebet retorik. Han sagde, at retorik er en enestående talekunst, som gør det muligt at puste noget småt op til noget stort og at få noget stort ned på jorden. Vi har i dette tilfælde været vidne til en perfekt tale, der havde til formål at gøre EU's fordele ved det transatlantiske partnerskab mellem Europa og USA større og formindske partnerskabets ulemper, der skyldes, at der er tale om et partnerskab mellem to fundamentalt ulige partnere. Det er et historisk fænomen, der ikke kan ignoreres i forbindelse med en diskussion af de transatlantiske forbindelser, at kun et land i verdenen har vundet tre store verdenskrige, nemlig den første og den anden verdenskrig samt den kolde krig. Dette land indtager derfor naturligvis en absolut indiskutabel dominerende position. Det er tydeligt, hvad enten det drejer sig om økonomi, kultur eller politik. Efter disse tre militære sejre med sværdet i hånd er USA klart den eneste supermagt i verden med alt, hvad dette i dag indebærer af risiko for misbrug. Tidligere var der sandt nok en anden supermagt, nemlig Sovjetunionen, hvis ulemper vi så. Vi bekæmpede den til stadighed i frihedens og menneskeværdighedens navn, som vi stadig sværger til. Men ikke desto mindre er det rigtigt, at der var en ligevægt. I dag er denne supermagt opløst, og vi er sandt at sige bundet på hænder og fødder og prisgivet til vores amerikanske venner.
<P>
De siger, at denne transatlantiske aftale kan lade sig gøre, fordi den bygger på en grundlæggende overensstemmelse mellem fælles værdier. De har forklaret fire af disse værdier: frihandelen, demokratiet, friheden og menneskerettighederne. Men hvad kan man ikke sige om disse fire værdier? Består frihandelen i at anvende love såsom D'Amato-loven eller Helms-Burton-loven eller alle mulige andre embargoforanstaltninger, som USA anvender mod forskellige lande, som de ikke bryder sig om? Jeg ved godt, at De sagde, at disse love ikke vil blive anvendt i fuld udstrækning, at London-aftalerne gjorde det muligt at styrke Europas position på dette område, men jeg kan ikke rigtigt se, hvor ånden i frihandelen på dette område kommer til udtryk. Initiativet til disse undtagelseslove kommer trods alt fra USA.
<P>
Med hensyn til demokratiet er dette et relativt begreb. Selv i USA kan man spørge sig selv om, hvordan det virker, i betragtning af den indflydelse, som en række vigtige lobbyorganisationer har på den amerikanske regering, hvilket hele verden i øvrigt kender til. Hvad angår de europæiske lande, minder de styreformer, vi kender i dag, i vores øjne mere om oligarkier end om demokratier. Der er altså en hel del at bemærke, hvad det angår.
<P>
Lad os tale om friheden. Det er mærkeligt at nævne denne værdi, eftersom vi ifølge dagsordenen skulle drøfte problemet med Echelon-systemet. Som visse kolleger, især hr. Sainjon, på udmærket vis sagde, er Echelon-systemet et system til opfangelse af edb- og telefonkommunikation over hele verdenen, som sætter amerikanerne i stand til at overvåge hele verden. Det er i hvert fald frihed for dem, der aflytter os ved hjælp af Echelon-systemet. Hvad os selv angår, er vores frihed så meget desto mere begrænset. Hertil kan man tilføje den kartelopdeling af markederne, som USA står for, uden at komme ind på andre importerede fænomener fra dette land såsom den galoperende kriminalitet, der er blevet femdoblet på 30 år. Undskyld mig. For de personer, der bor i de dårligst stillede områder i vores lande, betyder dette, at friheden er amputeret i forhold til, hvad den var for et par årtier siden.
<P>
Med hensyn til menneskerettighederne synes jeg, at det i høj grad er samvittighedsløst at inddrage denne værdi, når man tænker på, at hele det internationale samfund under USA's ledelse har indført en absurd og umenneskelig blokade over for lande som Irak, hvor tusindvis af børn dør uden medicin, og når ingen rigtig tør beklage denne skandale, fordi det ville være politisk ukorrekt. I Frankrig er det næsten kun Jean-Marie Le Pen, som har haft mod til at give sig i kast med dette tabuemne.
<P>
Demokrati, frihed, menneskerettigheder, frihandel ... Det er rigtig nok, at ikke alt er galt i det vestlige system. Men der er også mange negative elementer. Og med hensyn til dette, hr. kommissær, må jeg sige, at De så sandelig har anvendt retorikken til at gøre noget småt stort og noget stort småt. Vi kunne bruge lang tid på at undersøge forskellige mere teknisk orienterede spørgsmål. De nævnte på et tidspunkt, om end meget kort, landbrugssektoren. Jeg tror nu nok, at vores landmænd ved, hvad de har at holde sig til over for de gentagne amerikanske diktater, som har til formål at få denne sektor til helt eller næsten helt at forsvinde i Europa.
<P>
Man taler om partnerskab. Hvorfor ikke være ærlige for en gangs skyld? Lad os snarere tale om et nykolonialistisk system. Det vil ikke sige, at to parter ikke kan drage fordel af et nykolonialistisk system. Kolonialsystemerne, som blev indført i det 19. århundrede, var en fordel for kolonierne. De var selvfølgelig en fordel for kolonimagterne, men også for kolonierne. Det er sandt, selvom man i dag ikke vil indrømme det. Derfor kan man forestille sig, at Europa drager fordel af et nykolonialistisk system, og at vores markedsandele på en måde er krummer i forhold til det store amerikanske festmåltid. Det kan forsvares. Men man er alligevel nødt til at indrømme og i øvrigt beklage den politiske uligevægt i dette system, som vi er ved at anerkende. For De anerkender den politiske uligevægt mellem USA og Europa. Det er i øvrigt logisk, eftersom de to politiske magter, der er blevet opbygget i Europa efter den anden verdenskrig, er blevet opbygget med amerikanske penge for at forsvare de amerikanske interesser. Jeg taler her om de kristlige demokrater og socialisterne. Det skorter ikke på eksempler. Det er ikke underligt, at Kommissionen, som hylder disse to hovedstrømninger, tydeligvis er på amerikanernes side. Hvad os angår, vil vi genfinde vores suverænitet og forny den europæiske modstands flamme.

<SPEAKER ID=54 LANGUAGE="FI" NAME="Seppänen">
Hr. formand, Pompidou, formanden for STOA-enheden, har her succesrigt peget på en undersøgelse specielt udfærdiget om Echelon-systemet. Jeg er forundret over, hvorfor hr. Bangeman slet ikke henviste til det foreliggende i sit åbningsindlæg. Jeg synes, at hr. kommissæren bør lytte til indlæggene, som der fremlægges her, så han vil være i stand til at kommentere Echelon-systemet, hvilket han endnu ikke har nået at gøre. Jeg forstår ikke, hr. kommissær, hvordan De kan kommentere os, da det er os, som bør kommentere Deres indlæg i denne sag. De hemmeligholder noget. Jeg har for flere måneder siden stillet et skriftligt spørgsmål om emnet. Svaret er ikke kommet endnu. Det var et prioriteret spørgsmål. Den Europæiske Unions Kommission vil tie om Echelon-systemet og om uklarhederne derved. De bør sørge for, at der svares på skriftlige spørgsmål i tide.
<P>
Hvad angår denne sag, er der spørgsmål om et hemmeligt samarbejde med USA. Det franske blad Marianne har også påstået, at Frankrig og Tyskland har indgået et tilsvarende samarbejde i Europa. Også den sag bør undersøges.
<P>
Nu findes der oplysninger om, at der i 1995 i Den Europæiske Union er indgået en aftale, hvorefter efterretningstjenesterne i Den Europæiske Unions medlemslande vil få stillet Echelon-systemet til rådighed via USA's efterretningstjenester FBI og NSA. De skal, hr. kommissær, nu redegøre for os, medlemmerne i Europa-Parlamentet, om der i 1995 er indgået en sådan aftale, og i bekræftende fald, hvad der så er aftalt. Det demokratiske system kræver og bør få et svar på dette spørgsmål. Vi bør vide, om der via ISDN-digitalsystemer også lyttes til samtalerne i Europa-Parlamentet og i Den Europæiske Union. Det er rimeligt at få et svar på disse spørgsmål fra Kommissionen. Denne sag er ikke én af den slags, som De, hr. Bangeman, kan fortie, som Kommissionen indtil nu har gjort.

<SPEAKER ID=55 LANGUAGE="FR" NAME="Lannoye">
Hr. formand, jeg vil ikke komme ind på problemet med Echelon, da jeg spændt venter på hr. Bangemanns kommentarer dertil, men jeg vil gerne komme lidt nærmere ind på den bilaterale aftale, der sigter på at styrke beskyttelsen af investeringer, og som blev vedtaget den 18. maj i år.
<P>
Jeg er dybt bekymret over indholdet i denne aftale, som har enorme konsekvenser for Europa. Det er faktisk utroligt, at aftalen er blevet accepteret uden debat, uden at de nationale parlamenter er blevet informeret derom, og uden at Europa-Parlamentet har fået den mindste smule at vide på forhånd, når man bevæger sig i en retning, som mange af os finder farlig og skadelig for de europæiske interesser.
<P>
Hvad er der galt med indholdet? Det drejer sig åbenbart om at indvarsle den multilaterale aftale om investeringer, som flere medlemsstater og Parlamentet har forkastet i sin nuværende form. Man kan i teksten konstatere, at den amerikanske opfattelse af international ret og ejendomsret dominerer den tankegang, der har ført til tekstens udarbejdelse.
<P>
Navnlig hvad angår Helms-Burton- og d'Amato-Kennedy-lovene, gentages det, at Europa er imod, men vores handlinger er en tydelig accept deraf, eftersom vi til gengæld for en ophævelse for de europæiske investorers vedkommende mener, at vi kan trække vores klage ved Verdenshandelsorganisationen tilbage.
<P>
I mine øjne er dette en uacceptabel holdning, og jeg håber, at Europa-Parlamentet vil udtale sig mod denne aftale.

<SPEAKER ID=56 LANGUAGE="DE" NAME="Voggenhuber">
Hr. formand, hr. kommissær Bangemann, jeg er meget overrasket over, at De benytter den kombinerede debat til at udskyde redegørelsen om Echelon til slutningen af debatten og dermed faktisk viger uden om denne debat. Vi fører her en kombineret debat, og jeg ville gerne have to redegørelser fra Dem. Jeg er chokeret over, at De ikke er chokeret. De er åbenbart ikke så chokeret over, at der eksisterer et elektronisk overvågningssystem, som kan anvendes til at aflytte Europas borgeres telefonsamtaler, ja hele telekommunikationen, uden beskyttelse af de grundlæggende rettigheder, uden domstol, uden parlamentarisk kontrol og uden databeskyttelse.
<P>
Det er et uhørt indgreb i menneskenes privatsfære, som har totalitære træk i sig. Jeg er forbavset over Deres tilbageholdenhed, hvor De dog kommer fra et land, hvor man i den ene del netop har overvundet et uretssystem, hvor den generelle udspionering af borgerne var det vigtigste kendetegn. Dette system understøttes og drives nu, med udgangspunkt i USA, af fem engelsktalende lande, deriblandt et EU-medlem. Åbenbart har man nu inden for rammerne af den tredje søjle i hemmelighed og uden om Rådets møde besluttet at opbygge et lignende system i EU i samarbejde med FBI.
<P>
EU opfatter sig selv som et værdisystem, som bygger på grundlæggende menneskerettigheder. Efter vores overbevisning er det absolut uforeneligt med en sådan selvopfattelse at udspionere sine egne borgere og udlevere dem til udspionering. Det kan godt være, at det amerikanske retssystem efter den seneste udvikling ikke en gang længere har vilje og evne til at beskytte landets egen præsidents menneskeværdighed og elementære rettigheder. Men et sådant anslag mod vores borgeres privatsfære bør føre til beslutsom modstand fra dette Parlaments side.

<SPEAKER ID=57 NAME="Bangemann">
Hr. formand, det, som hr. Voggenhuber netop sagde, giver mig endnu en gang lejlighed til at forklare, hvad jeg allerede forklarede ved debattens begyndelse, og jeg vil gerne takke hr. Lannoye for, at han åbenbart som en af de få også har opfattet det sådan. Jeg sagde fra starten, at jeg ville komme med to redegørelser, nemlig en om de generelle forbindelser til USA, og så kunne vi diskutere den. Derefter ville jeg komme med endnu en redegørelse, om Echelon, som så kunne diskuteres. Jeg synes nemlig ikke, hr. Voggenhuber, at denne Echelon-affære, hvis det skulle være en affære, skulle overtage hele vores debat om forbindelserne til USA. Det ville så nogenlunde svare til det, som De netop har kritiseret i forbindelse med den amerikanske præsident, nemlig at den førende verdensmagt i øjeblikket beskæftiger sig med problemer, som næppe er verdenssamfundets største problemer. Nok om det. Forhåbentlig har De nu også forstået det. Jeg sagde det i starten, men måske var alle ikke til stede i starten.
<P>
(Tilråb fra hr. Voggenhuber) Det sagde jeg, helt klart og tydeligt! De kan jo læse det senere.
<P>
Nu vil jeg gerne besvare nogle spørgsmål, som er blevet stillet angående de generelle forbindelser til USA. Det brev, som den amerikanske udenrigsminister har skrevet til udvalgsformand hr. Helms, er naturligvis ingen officiel fortolkning af det, som vi har aftalt med USA. Det er et brev, som hun har skrevet sådan, som hun forstår det, til udvalgsformand Helms. Det behøver vi ikke beskæftige os med. Jeg har sagt, hvordan vi forstår det, som vi har aftalt med amerikanerne. Jeg har i øvrigt også sagt, hvordan tingenes rækkefølge er, at vi først afventer, at USA kan få deres forpligtelser gennem Kongressen, før vi overhovedet foretager os noget. Det er klart, at hvis vi foretager os noget retligt, så skal det gå gennem lovgivningsmæssige beslutninger, altså gennem Parlamentet. I øvrigt har vi ikke givet afkald på europæiske borgeres eller firmaers retlige standpunkter eller rettigheder. Vi har heller ikke givet afkald på eller skadet det princip, at der ikke er noget, der hedder ekstraterritorialitet. Det er jo det, vi har bestræbt os på lige fra begyndelsen. Også fremover vil vi naturligvis inddrage Parlamentet. Vi vil overbringe Sir Leon ønsket om, at han fortæller om sit besøg, og han vil sikkert kunne fortælle om det.
<P>
Vi har i øvrigt - ligesom japanerne - indbragt disse to problemer, nemlig Foreign Sales Corporations Act og BurmaMassachusetts Act , for WTO's panel. Det vil sige, at vi har gjort nøjagtig det samme, som japanerne har gjort. Jeg vil ikke komme ind på enkeltheder, også af tidsmæssige årsager, og muligvis har De jo også flere spørgsmål efter min redegørelse om Echelon. Jeg vil blot sige til kollega Souchet, nej, Dem, som citerede Gorgias-dialogen: Det vil jeg ikke bedømme, De kan jo have den opfattelse, at jeg har lagt noget større vægt på de positive aspekter end de negative. Men jeg havde i det mindste en basis for min bedømmelse, mens De, når De taler om frihandel, skal gøre Dem stor umage for i Deres gruppes og Deres partis ideologi at finde nogle få brudstykker, som De en gang har sagt til forsvar for frihandel. Jeg kan i hvert fald ikke huske det.
<P>
I øvrigt ser De her foran Dem en repræsentant for Kommissionen, som hverken hører til de kristelige demokrater eller til socialdemokraterne. De havde altså ikke heldet med Dem, da De angreb disse to store retninger. Mig har De ikke ramt med det!
<P>
Nu til Echelon. Jeg må bede Dem holde to ting ude fra hinanden: Det, som vi som Kommission ved officielt eller har erfaret fra medlemsstaterne, og det, som står i Deres interimsbetænkning eller i en bog af en tidligere newzealandsk medarbejder og i avisrapporter. De må forstå, at Kommissionen ikke kan agere på grundlag af formodninger, mistanker eller nogle bøger og skriftlige udtalelser, det er derimod vores ansvar at gøre noget, når vi med sikkerhed ved, at der bør gøres noget. Vi har ikke, hverken fra medlemsstaterne, hr. Lannoye, eller fra nogen anden, hvis rettigheder kunne være krænket, en borger, en virksomhed, hvem som helst, nogen som helst indikation af, at dette system eksisterer i den form, som er blevet skildret her. Det betyder ikke, at der muligvis findes et sådant system, fordi der har været det i tidligere tider, hvor man har oprettet et sådant system af måske helt andre grunde. Vi ved ikke noget om det. Jeg kan altså på nuværende tidspunkt ikke sige til Dem, om dette system eksisterer eller ikke eksisterer. Det, vi ved, er, at medlemslandene ikke har givet os nogen som helst oplysninger om dette spørgsmål. En forespørgsel fra et parlamentsmedlem - jeg ved ikke, hvem det var - til Rådet fik følgende svar: »Rådet har ikke noget kendskab til dette«. Og hvis det var, så måtte Rådet jo have kendskab til det, for hvis et medlemsland er berørt af det, som det hævdes her, ville det jo føre til tilsvarende informationer i Rådet. Det er det første.
<P>
Det andet er: Vi ved, og det støtter vi jo også - i øvrigt i Parlamentets interesse og efter Parlamentets opfordringer - at der findes et samarbejde om bekæmpelse af kriminalitet, altså den organiserede bandekriminalitet og andre internationale kriminalitetsformer. Det aftales mellem medlemslandene og i indforståelse med os. Det vedrører imidlertid ikke det system, som er blevet skildret her, der er tværtimod tale om et officielt samarbejde og ikke om krænkelse af nogen som helst rettigheder. For hvis systemet eksisterede i den form, så ville det naturligvis være en himmelråbende krænkelse af rettigheder, at borgernes individuelle rettigheder og naturligvis også et angreb på medlemslandenes sikkerhed. Det er fuldstændigt klart. I det øjeblik, hvor noget sådant blev officielt bekræftet, ville Rådet og naturligvis også Kommissionen og Parlamentet måtte reagere på det.
<P>
For det tredje: Det, vi gør nu, er at tage problemet op generelt, for problemet er jo opstået med den teknologiske udvikling. Vi har i dag langt mere vidtgående muligheder end for fem, 10 eller sågar 20 år siden. Derfor har vi et direktiv om beskyttelse af borgernes privatsfære. Derfor har vi presset på, også over for amerikanerne, for at få encryption-systemer tilladt og for at de kun må dechiffreres, hvis der er lovmæssigt grundlag for det. Vi er nu som før, i øvrigt sammen med resten af verden, af den opfattelse, at en sådan encryption i vidt omfang vil løse nogle problemer, som vi allerede har i dag bare med den normale trafik, der afvikles via moderne kommunikationssystemer. Det vil sige, jeg gentager det igen, så det er helt klart, for det første: Vi har ikke noget officielt kendskab til systemet, som det er skildret i interimsbetænkningen.
<P>
For det andet: Der findes et internationalt legalt samarbejde om kriminalitetsbekæmpelse, som EU og dens medlemslande naturligvis deltager i. For det tredje: Vi gør alt, hvad der er muligt, for at sørge for, at der ikke kan finde noget misbrug sted på dette nye infrastrukturområde med sådanne informationer eller med andre meddelelser. Mere kan jeg ikke sige om dette emne. Kommissionen vil sikkert tage udførlig stilling til det, når betænkningen er endeligt afleveret. De er velkommen til igen at rette spørgsmål til Rådet. Hvis jeg vidste, at systemet eksisterede, ville Kommissionen kæmpe imod det med alle til rådighed stående midler for at bevæge medlemslandene til ikke at indhente informationer illegalt på denne måde. Men det kan jeg ikke bekræfte.
<P>
Jeg mener, der er nu en gang forskel på en, som skriver en bog, eller - tillad mig denne bemærkning - et parlamentsmedlem, som også af og til kan fremsætte en formodning, og så en repræsentant for en institution, som i et demokratisk system kun kan handle, når den ved noget med sikkerhed. Denne viden har vi ikke.

<SPEAKER ID=58 NAME="Formanden">
Som afslutning på forhandlingen har jeg modtaget otte beslutningsforslag, fremsat i overensstemmelse med artikel 40, stk. 5 i forretningsordenen .

<SPEAKER ID=59 LANGUAGE="DE" NAME="Mann, Erika">
Hr. formand. Jeg tror, hr. Bangemann, at vi virkelig helt roligt bør tage fat på dette tema igen. Det giver overhovedet ingen mening at diskutere det så hektisk. Jeg vil også bede mine kolleger om at gå frem med den tilbørlige omhu og ikke reagere overnervøst på ytringer i medierne, hvor vigtige og relevante de end er. Der er imidlertid et punkt, hr. Bangemann, som vi vel udmærket kunne optage som forslag, nemlig at vi - De naturligvis i højere grad end vi fra Parlamentets side - sammen med Rådet overvejer, om ikke man kunne underskrive en slags code of conduct , både mellem de enkelte medlemsstater og mellem medlemsstaterne og USA, således at informationerne - det drejer sig jo i denne forbindelse især om erhvervsmæssige informationer, industrispionage - når man da får dem, hvilke kanaler det nu sker igennem, faktisk behandles, sådan som tilbørlig omhu tilskriver det.
<P>
Jeg er klar over, at en sådan formulering eller ytring er en smule naiv. Ikke desto mindre har den slags codes , når man altså har underskrevet dem, nogle gange også en suggestiv virkning, og det ville måske være et forslag til, hvordan man kunne behandle det fornuftigt.

<SPEAKER ID=60 LANGUAGE="ES" NAME="Salafranca Sánchez-Neyra">
Hr. formand, da jeg er opmærksom på den ekstreme respekt, punktlighed og hensyn, som kommissær Bangemann udviser i sit forhold til Europa-Parlamentet, vil jeg anmode om, at han afklarer følgende sag fuldstændigt: For det første om Kommissionen kendte til fru Albrights brev, hvori hun fremkommer med en ensidig fortolkning af aftalerne mellem Den Europæiske Union og Clinton-regeringen, for det andet om Kommissionen deler fru Albrights fortolkning i dette brev, især når hun siger, at disse aftaler - og jeg citerer ordret - udgør en »extraordinary vindication of the principles underlying the Libertad Act« , og for det tredje om Europa-Kommissionen har til hensigt at udtale sig offentligt om sin enighed eller uenighed med indholdet i dette brev.

<SPEAKER ID=61 NAME="Formanden">
Jeg må bede Dem vise forståelse. Vi har ikke tid, der er kun fem minutter tilbage. Kommissæren har ordet.
<P>
(Indlæg uden mikrofon)

<SPEAKER ID=62 NAME="Bangemann">
Hr. parlamentsmedlem, her må jeg henvise til Deres egen forretningsorden. Deri står der, at Kommissionen til enhver tid kan afgive en redegørelse, og jeg har i dag benyttet dette privilegium for Kommissionen - der er tale om et privilegium - af den grund, som jeg har nævnt for Dem. Jeg gemmer mig absolut ikke. Det er min opfattelse, at det ikke ville have været rimeligt i forhold til fremskridtene og vores gode forbindelser til USA, hvis vi havde ført debatten sammen med debatten om dette andet problem.
<P>
Der findes jo en del mere. Det var helt op til Dem. Jeg har fra starten af gjort formanden opmærksom på, at jeg - med hans indforståelse - først ville komme med redegørelsen om USA og derefter - nu må De høre på mig - den anden redegørelse, og naturligvis kan man lige så vel diskutere den anden redegørelse.
<P>
Altså til spørgsmålene: Fru Mann, i spørgsmålet om global business dialogues bestræber vi os på at blive enige om alle spørgsmål, også encryption , også privacy , på en sådan måde, at ikke kun USA, men alle andre medlemmer af dette globale informationssamfund kan enes om, hvad der skal ske politisk. Dermed - hr. Colino Salamanca, jeg har været inde på Deres spørgsmål, men jeg kan gentage det igen. For det første: Brevet har jeg sågar her hos mig. For det andet: Vi deler ikke den opfattelse, der er fremstillet i dette brev. Det er en fortolkning, som vi ikke tilslutter os, og vores fortolkning har jeg netop forklaret her.

<SPEAKER ID=63 NAME="Formanden">
Forhandlingen er afsluttet.
<P>
Afstemningen finder sted i morgen kl. 12.00.
<P>
(Mødet hævet kl. 20.00)

