<CHAPTER ID="012">
Arbejdsplan
<SPEAKER ID="022" NAME="Formanden">
Det endelige forslag til dagsorden, som blev udarbejdet af Formandskonferencen den 10. februar 2010 i overensstemmelse med forretningsordenens artikel 137, er blevet omdelt.
<P>
Jeg vil efter aftale med de politiske grupper gerne foreslå følgende ændringer:
<P>
Torsdag:
<P>
Vedrørende mødet torsdag har Gruppen for Det Progressive Forbund af Socialdemokrater i Europa-Parlamentet anmodet om udsættelse af afstemningen om Lehne-betænkningen om årsregnskaberne for visse selskabsformer for så vidt angår mikroenheder.
<SPEAKER ID="023" NAME="Martin Schulz">
for S&D-Gruppen. - (DE) Hr. formand! Vores gruppe afholdt her til morgen en meget heftig debat om Lehne-betænkningen. Vi blev ikke færdige med at drøfte den i gruppen. Det sker nogle gange i grupper. Vi vil gerne bede hr. Lehne som ordfører om at give os frem til mødeperioden i marts til endnu en gang at overveje, i hvilken retning vi kan gå i forhold til denne betænkning, og hvilken holdning vi som socialdemokrater ønsker at indtage til dette spørgsmål. Der er forskellige tilgangsvinkler i vores gruppe - det skal jeg åbent indrømme.
<P>
Jeg ville derfor være taknemmelig, hvis vi kunne afholde forhandlingen, men hvis De, hr. Lehne, ville udskyde afstemningen til første mødeperiode i marts. Det ville i hvert fald give min gruppe - og også andre grupper, forestiller jeg mig - lidt mere tid til grundigt at drøfte spørgsmålet og nå frem til en holdning.
<SPEAKER ID="024" NAME="Klaus-Heiner Lehne">
ordfører. - (DE) Hr. formand, mine damer og herrer! Jeg synes, at det er positivt, at Gruppen for Det Progressive Forbund af Socialdemokrater i Europa-Parlamentet går i dybden med spørgsmålet. Jeg vil imidlertid gerne sige, at Parlamentet vedtog en næsten enstemmig beslutning i december 2008, hvor vi opfordrede Kommissionen til at fremsætte lige præcis et forslag som det, vi drøfter nu. Parlamentet skal også holde fast ved, hvad det selv har besluttet, og hvad der i årevis har været Parlamentets erklærede hensigt.
<P>
Da det kun er naturligt, at der er bekymring om det ene eller det andet i forbindelse med ethvert forslag til lovgivning, har vi i Retsudvalget løst de ubesvarede spørgsmål ved hjælp af et kompromis. Jeg vil gerne gøre det klart, at dette kompromis er klar til godkendelse. Jeg har ikke desto mindre forståelse for, at det ville være fornuftigt at sikre lidt større opbakning til betænkningen. Hvis hr. Schulz har i sinde at sikre større tilslutning til betænkningen, har jeg intet imod at udskyde afstemningen til det kommende plenarmøde i marts. Det er min personlige holdning til sagen. Det er ikke holdningen i gruppen, som udtrykkeligt besluttede noget andet i morges. Jeg synes imidlertid, at vi bør give Socialdemokraterne en chance for at nå frem til en afgørelse, så også de kan gøre noget for at mindske bureaukratiet og lette de byrder, som små og mellemstore virksomheder er pålagt.
<SPEAKER ID="025" NAME="Dirk Sterckx" AFFILIATION="ALDE">
(NL) Hr. formand! Jeg vil gerne takke min kollega hr. Lehne for det, han netop sagde, men jeg vil ikke desto mindre gerne anmode om, at vi i betragtning af omstændighederne får mulighed for at fremsætte ændringsforslag og drøfte dem. Vi har for nuværende kun planlagt en afstemning uden mulighed for fremsættelse af ændringsforslag til Lehne-betænkningen.
<SPEAKER ID="026" NAME="Martin Schulz" AFFILIATION="S&amp;D">
(DE) Hr. formand! Jeg vil gerne gentage min anmodning. Der er ingen tvivl om, at vi går ind for at afholde forhandlingen. Vi anmoder blot om, at afstemningen udskydes. Jeg må imidlertid retfærdigvis tilføje, at selv om jeg udmærket forstår hr. Lehnes ønsketænkning, er vores gruppe styret af demokrati. Jeg kan derfor ikke give hr. Lehne nogen forsikringer om resultatet.
<SPEAKER ID="028" NAME="Hannes Swoboda" AFFILIATION="S&amp;D">
(DE) Hr. formand! Jeg skal gøre det kort. To vigtige udnævnelser er blevet offentliggjort i de seneste dage. Den første er Kommissionens repræsentant i Washington, USA, og den anden er den særlige repræsentant i Afghanistan. Begge udnævnelser er kontroversielle, og de debatteres begge i øjeblikket. Jeg ønsker ikke at gå ind i spørgsmålet om, hvorvidt personerne fortjener deres udnævnelse. Jeg vil blot gerne anmode om, at de begge, inden de tiltræder, møder for Udenrigsudvalget, så vi dér kan få en intensiv debat, og jeg håber, at kommissionsformanden og formanden for Det Europæiske Råd med Deres hjælp, hr. formand, vil give deres fulde støtte.
<P>
(Bifald)
