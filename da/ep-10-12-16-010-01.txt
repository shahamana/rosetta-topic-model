<CHAPTER ID="010-01">
1. Malaysia: anvendelsen af pryglestraf
<SPEAKER ID="260" NAME="Formanden">
Det næste punkt er forhandlingen om seks beslutningsforslag om Malaysia.
<SPEAKER ID="261" NAME="Barbara Weiler" LANGUAGE="DE">
Hr. formand, kommissærer, mine damer og herrer! Malaysia er et vidunderligt land med ældgamle traditioner og kulturelle rigdomme. Som medlemmer af ASEAN-delegationen har vi selv jævnligt set, hvor hurtigt og bemærkelsesværdigt dette land har udviklet sig. Den således øgede økonomiske magt har medført, at Malaysia er kommet i top 10 med hensyn til vækstrater i verden, og det er vi meget imponerede over. Det er årsagen til, at jeg på vegne af min egen gruppe, Gruppen Alliancen af Liberale og Demokrater for Europa, såvel som alle her, der har underskrevet beslutningsforslaget, gerne vil tilkendegive, at det er umuligt for os at forstå, hvorfor Malaysia stadig praktiserer denne utidssvarende afstraffelsesmetode, som fører tankerne hen på landets kolonitid, og som nærmest forekommer os europæere middelalderlig.
<P>
Vi er ikke alene om at fremføre denne kritik, idet advokater i Malaysia selv i lige høj grad er imod denne praksis. Pryglestraf er en overtrædelse af alle FN's menneskerettighedsaftaler, og vi finder, at forholdene skal ændres hurtigt.
<P>
Vi bifaldt charteret fra ASEAN-staterne, hvori det i adskillige paragraffer og i præamblen understreges, at fremme og beskyttelse af menneskerettighederne er ét af de afgørende krav i ASEAN's charter, som også Malaysia har ratificeret.
<P>
Malaysia har længe støttet de demokratiske principper. Det indebærer imidlertid også universelle standarder i henhold til retsstatsprincippet. Det er noget, vi skal gentage igen og igen, når vi er i Malaysia og ASEAN-staterne, og Parlamentet vil understrege dette med denne beslutning.
<SPEAKER ID="262" NAME="Marietje Schaake">
forslagsstiller. - (EN) Hr. formand! Anvendelsen af pryglestraf, hvor man slår en person med en stok, er en form for korporlig afstraffelse, der ofte anvendes i Malaysia. Det giver anledning til bekymring, for titusindvis af mennesker bliver udsat for denne form for afstraffelse, især indvandrere, og listen over forseelser, der kan medføre pryglestraf, vokser. Malaysia krænker dermed sin forpligtelse i henhold til FN's Menneskerettighedsråds resolution 8/8, hvori der står, at korporlig afstraffelse kan sidestilles med tortur.
<P>
Der er ofte ingen rettergang før denne afstraffelsesform, og indvandrere bliver ikke underrettet om de anklager, der rejses mod dem, eller de bliver nægtet ret til adgang til advokatbistand.
<P>
Vi bifalder, at det malaysiske advokatsamfund, som repræsenterer 8 000 advokater, har opfordret direkte til, at pryglestraf afskaffes. Parlamentet opfordrer de malaysiske myndigheder til at udstede et moratorium mod pryglestraf og alle andre former for korporlig afstraffelse, mens der arbejdes på at afskaffe denne lov formelt og i praksis.
<P>
Menneskerettighedskommissionen i Malaysia og det malaysiske lovreformudvalg bør indgive passende anbefalinger til regeringen om afskaffelse af love om korporlig afstraffelse.
<SPEAKER ID="263" NAME="Barbara Lochbihler" LANGUAGE="DE">
Hr. formand! Med denne beslutning fordømmes brugen af pryglestraf i Malaysia. Udtrykket pryglestraf skal ikke forstås som et utidssvarende og harmløst opdragelsesinstrument, det er tværtimod en grusom, fornedrende og ydmygende afstraffelse, som er forbudt i henhold til FN's konvention mod tortur. Enhver, der tvivler herpå, bør kaste et blik på en video, der viser, hvordan denne afstraffelse udmåles i Malaysia. Hvad brutalitet og grufuldhed angår, er disse billeder den rene dokumentation for tortur. Malaysia anvender årligt denne forfærdelige og ydmygende praksis til at afstraffe mindst 66 lovovertrædere, og ca. 1 000 mennesker prygles hvert år i landets fængsler. Desuden er denne brutale behandling i de seneste år også blevet udvidet til at omfatte indvandrere, der kommer ind i landet uden papirer, og narkomaner. Det anslås, at mellem 350 000 og 900 000 mennesker berøres. Vi opfordrer derfor den malaysiske regering indtrængende til straks at ophøre med denne forfærdelige, fornedrende og ydmygende praksis og afskaffe de relevante love på lidt længere sigt.
<P>
Malaysia er medlem af FN's Menneskerettighedsråd. Som den foregående taler påpegede, sidestiller dette organ også anvendelsen af korporlig afstraffelse med tortur. Af den grund vil Malaysia gøre klogt i at forblive i dette organ, men også i at respektere dets principper.
<SPEAKER ID="264" NAME="Charles Tannock">
forslagsstiller. - (EN) Hr. formand! Malaysia har i de seneste år bevæget sig hen imod en mere islamisk styreform. Det giver anledning til nogen bekymring, da Malaysia kunne blive en vigtig alliancepartner for EU, idet det er et strategisk placeret og demokratisk asiatisk land med en udviklet økonomi.
<P>
Beklageligvis er de vestlige menneskerettighedsbegreber mindre udviklede i Malaysia. Jeg er dog usikker på, hvorfor vi har peget på netop Malaysia her. Malaysia er et land med muslimsk flertal, og sådanne afstraffelser er almindelige i mange lande, hvor lovene er baseret på sharia og bemyndiget i Koranen, der er den øverste juridiske autoritet for alle muslimer.
<P>
Faktisk er stokkeslag en relativt mild afstraffelse sammenlignet med nogle af de andre ekstremt brutale afstraffelsesmetoder, der anvendes i nogle muslimske lande, herunder amputation, stening og halshugning. Pryglestraf bør også ses i en kulturel kontekst i Asien. F.eks. idømmer man også kriminelle pryglestraf i nabolandet Singapore, som er sekulært, og den indonesiske Aceh-provins, som modtager megen EU-bistand, indførte for nylig pryglestraf under sin sharialovgivning.
<P>
I EU-medlemsstaterne er den traditionelle anvendelse af korporlig afstraffelse med god grund forbudt, og lad os håbe, at Malaysia en dag vil følge vores oplyste eksempel. Men i mit hoved står det slet ikke klart, at pryglestraf er ulovligt i henhold til folkeretten, sådan som det står anført i beslutningsforslaget.
<SPEAKER ID="265" NAME="Bernd Posselt" LANGUAGE="DE">
Hr. formand! Når man elsker nogen, har man visse forventninger til dem. Det samme gør sig gældende, når det drejer sig om forhold mellem stater. Stater, som vi har et særlig tæt forhold til, falder ikke ind under samme kategori som visse grusomme diktaturer på andre kontinenter.
<P>
Malaysia er en værdsat og nær EU-partner. Dets forfatning er i nogle henseender et forbillede for en europæisk forfatning. Derfor ser vi med så stor alvor på det, der foregår i Malaysia.
<P>
Pryglestraf i Malaysia blev ikke indført med sharialovgivningen, det er et levn fra den britiske kolonitid, hr. Tannock. Lige så vel som der ikke længere er nogen britisk kolonimagt, og som Storbritannien har forandret sig i mellemtiden, skal også Malaysia forandre sig og forsøge at afskaffe denne forældede og barbariske afstraffelse, som er en krænkelse af folkeretten og menneskerettighederne.
<P>
Jeg vil gerne sige dette meget tydeligt. Malaysia har i årtier været et land karakteriseret af tolerance mellem de forskellige etniske grupper og religiøse samfund. Landet bør holde sig på denne kurs og vil gøre det som en særlig tæt EU-partner, som vi håber, vil få held til at forbyde denne barbariske afstraffelsesform.
<P>
(Taleren indvilgede i at besvare et blåt-kort-spørgsmål i henhold til artikel 149, stk. 8)
<SPEAKER ID="266" NAME="Charles Tannock" AFFILIATION="ECR">
- (EN) Hr. formand! Jeg vil gerne stille et spørgsmål til hr. Posselt, som jeg nærer en meget stor respekt for.
<P>
Jeg er ikke international advokat, men jeg kan ikke se noget som helst bevis for, at folkeretten forbyder pryglestraf. Der står meget klart, at der er forbud mod krigsforbrydelser, forbrydelser mod menneskeheden, folkedrab osv., men efter min opfattelse er pryglestraf ikke forbudt i henhold til folkeretten. I konventionen mod tortur, som Malaysia faktisk ikke har ratificeret, står der, at pryglestraf kan være tortur, men ikke nødvendigvis altid er det. Så måske vil Bernd forklare mig, hvorfor pryglestraf er forbudt - sådan som han sagde det igen, og sådan som det står anført i beslutningsforslaget - og imod folkeretten. Hvis vi ikke holder os til fakta, bringer vi efter min mening Parlamentet i miskredit.
<SPEAKER ID="267" NAME="Formanden">
Hr. Posselt! Det var faktisk ikke et spørgsmål fra hr. Tannock.
<SPEAKER ID="268" NAME="Bernd Posselt">
forslagsstiller. - (DE) Hr. formand! Jeg fortolker dette sidste bidrag som et spørgsmål og vil gerne anføre som svar, at pryglestraf faktisk er tortur, og at forbuddet mod tortur er en integreret del af menneskerettighederne og folkeretten, uanset om et bestemt land har ratificeret disse principper.
<SPEAKER ID="269" NAME="Marie-Christine Vergiat" LANGUAGE="FR">
Hr. formand! Malaysia er én af de stater, hvor samarbejdet med EU, om end det er af ny dato og af relativt beskedent omfang, synes at være temmelig positivt. Det er selvfølgelig navnlig sandt økonomisk set, men også i relation til sociale forhold, uddannelse, kvinders rettigheder og de mest sårbare befolkningsgrupper.
<P>
Når det gælder demokrati og menneskerettigheder, er situationen dog langt fra ideel. Der er fortsat foruroligende tegn. Den situation, vi drøfter i dag, er et ulykkeligt eksempel herpå.
<P>
Mens Malaysia har underskrevet en række internationale konventioner, herunder verdenserklæringen om menneskerettigheder, konventionen om afskaffelse af alle former for diskrimination imod kvinder (CEDAW) og FN's konvention om barnets rettigheder (CRC), nægter landet stadig at underskrive andre konventioner, herunder navnlig den internationale konvention mod tortur. Malaysia er et af de lande, der anvender dødsstraf, faktisk er det en ufravigelig straf, når folk domfældes for narkotikahandel. Korporlig afstraffelse er almindelig praksis i Malaysia, og den kan tildeles alle, mænd, kvinder - især dem, der anklages for ulovlige seksuelle forhold - og endog børn, skolebørn, der har gjort sig skyldige i alvorlig ulydighed. Hvad værre er, når folk bliver idømt en sådan afstraffelse, sker afstraffelsen med hjælp fra læger, der krænker deres lægeetik, idet disse læger er ansvarlige for at genoplive lovovertræderne, så de kan udstå resten af deres straf. Endnu værre er det, at det malaysiske parlament i de seneste år har udvidet listen over lovovertrædelser, der kan straffes med stokkeslag. I dag er der mere end 60 sådanne lovovertrædelser, herunder illegal indrejse i landet. Siden 2002, hvor denne lovovertrædelse blev indført, er der desuden tusinder af flygtninge, der har lidt under denne afstraffelse, denne tortur.
<P>
Den malaysiske regering må og skal standse denne praksis. På et tidspunkt, hvor EU's dialog med Malaysia synes at bære frugt, skulle EU da ikke gøre alt, hvad der er muligt for at overtale Malaysia til at gøre fremskridt på dette område?
<SPEAKER ID="270" NAME="Cristian Dan Preda" LANGUAGE="RO">
Hr. formand! Jeg vil gerne begynde med at citere nogle oplysninger fra en undersøgelse, Amnesty International har foretaget her i december 2010. Hvert år bliver mindst 10 000 domfældte og mindst 6 000 flygtninge slået med stokke i Malaysia. Der er talrige tilfælde af pryglestraf i forvaringsinstitutioner, og hr. Tannock har sagt, at Malaysia desværre ikke er det eneste land, hvor anakronistiske afstraffelser af denne art anvendes, også Singapore nævnes.
<P>
Det, der imidlertid er problematisk i Malaysias tilfælde, er, at der kan idømmes pryglestraf for et betydeligt større antal forbrydelser og lovovertrædelser, helt eksakt 66 i Malaysia mod 30 i Singapore. Vi taler ikke kun om volds- eller seksualforbrydelser, men også om narkotikamisbrug og navnlig overtrædelser af indvandringsloven. Jeg er på den anden side enig i det synspunkt, min kollega, hr. Posselt, har fremført, idet han siger, at vi taler om tortur, hvilket er absolut forbudt i henhold til folkeretten.
<SPEAKER ID="271" NAME="Anneli Jäätteenmäki" LANGUAGE="EN">
Hr. formand! Parlamentets beslutning er betimelig og vigtig. Tusindvis af mennesker bliver udsat for pryglestraf i Malaysia hvert år. Pryglestraf er en umenneskelig og nedværdigende afstraffelsesform, som bør afskaffes overalt i verden. Pryglestraf er en form for tortur.
<P>
Ifølge Amnesty International blev en muslimsk kvinde udsat for pryglestraf sidste år i Malaysia, hvor man anvender sharialovgivning. Afstraffelsen skyldtes øldrikning. Amnesty International har også rapporteret, at flygtninge og immigrantarbejdere i Malaysia er blevet udsat for pryglestraf.
<P>
Vi henstiller indtrængende til den malaysiske regering, at den afskaffer pryglestraf. Vi anmoder også den malaysiske regering om at ratificere protokollen til FN's konvention mod tortur såvel som den internationale konvention om borgerlige og politiske rettigheder.
<SPEAKER ID="272" NAME="Zbigniew Ziobro" LANGUAGE="PL">
Hr. formand! Malaysias økonomiske udvikling og det malaysiske folks forbedrede levevilkår glæder os. Samtidig er vi dog vantro over Amnesty Internationals rapport, hvori man beskriver den udbredte brug af pryglestraf i Malaysia. Det er virkelig en barsk afstraffelse, hvis brug ofte er skudt over målet, idet den nogle gange udmåles for ubetydelige og meget tvivlsomme lovovertrædelser. Efter min mening er det særlig grusomt at bruge denne straf over for illegale indvandrere eller mennesker, som antræffes på malaysisk territorium uden gyldige dokumenter, herunder politiske flygtninge fra Burma.
<P>
Denne afstraffelses skånselsløse natur skjuler imidlertid den uudtalte sandhed om de traditionelle forhold i forbindelse med brugen af pryglestraf, som den bliver praktiseret i Malaysia. Mange af de overtrædelser, som medfører pryglestraf, hænger sammen med krænkelser af islamiske religiøse love og sædvaner i forbindelse hermed. Et eksempel herpå er tilfældet med Kartika Sari Dewi Shukarno, som blev idømt pryglestraf i 2009 for at drikke øl i en bar. Situationen kræver, at vi reagerer.
<SPEAKER ID="273" NAME="Jaroslav Paška" LANGUAGE="SK">
Hr. formand! I den traditionelle islamiske sharialovgivning, som anvendes selv i mange moderate islamiske lande, tillades korporlig afstraffelse for overtrædelser af lovgivningen.
<P>
Der var det almindeligt kendte tilfælde fra Malaysia, hvor modellen Kartika Sari Dewi Shukarno blev afstraffet med seks stokkeslag, fordi hun var blevet taget i at drikke øl. Efter offentliggørelsen af straffen, som skulle have været tildelt med en rattanstok i et kvindefængsel, en afstraffelse med seks stokkeslag til en 32-årig mor til to børn, blev straffen dog ændret til tre måneders samfundstjeneste efter en kendelse fra den malaysiske sultan Ahmed Shah, som overvåger overholdelsen af islamiske regler i Malaysia.
<P>
Noget værre gik det imidlertid for den 46-årige indoneser Nasarudin Kamaruddin, som fik seks stokkeslag og et års fængsel for den samme overtrædelse. Dommer Abdul Rahman Mohamed Yunos, som også fældede dom over Kartika Shukarno, sagde om dommen, at målet med kendelsen er ikke at straffe, men at lære.
<P>
Et lignende argument blev brugt til forsvar for hans kendelse af viceundervisningsminister Wee Ka Siong, da han retfærdiggjorde korporlig afstraffelse af skolebørn og tilføjede, at afstraffelse kun kunne blive udført af skoleinspektører eller udpegede personer, at forældre ville blive underrettet om en afstraffelse, og at et vidne ville være til stede, når afstraffelsen blev udført.
<P>
Det, vi taler om her, er ikke noget eksotisk. Det er hverdag i den såkaldte moderate islamiske verden. Vi skal derfor ikke tøve med at hjælpe mennesker i disse lande med at afskaffe sådanne middelalderlige afstraffelsesformer og sædvaner, hvis vi kan gøre det ved hjælp af diplomati eller på andre måder.
<SPEAKER ID="274" NAME="Bogusław Sonik" AFFILIATION="PPE">
(PL) Hr. formand! Vi bør afgjort fordømme pryglestraf og alle former for korporlig afstraffelse og umenneskelig behandling. Malaysia kan ikke påberåbe sig intern lovgivning, hvorunder mindst 66 forbrydelser medfører pryglestraf, for at retfærdiggøre sine hensynsløse metoder, der kan sidestilles med tortur, og som betragtes som ulovlige i henhold til folkeretten og konventioner. Amnesty Internationals rapporter om et stigende antal flygtninge og emigranter, der udsættes for pryglestraf i de malaysiske fængsler, er også alarmerende.
<P>
EU, som siden Lissabontraktatens ikrafttræden har haft mere effektive metoder til rådighed til at fremme beskyttelsen af menneskerettighederne, bør vise større initiativ i kampen mod den brutale behandling af mennesker i hele verden. Desuden bør overholdelse af menneskerettighederne være en afgørende forudsætning for, at EU udvikler et nærmere politisk samarbejde med Malaysia.
<SPEAKER ID="275" NAME="Ryszard Czarnecki" AFFILIATION="ECR">
(PL) Hr. formand! Malaysia er en økonomisk tiger. Det er et højt udviklet land, der fungerer som forbillede for hele regionen i Sydøstasien. Denne tiger har dog et stort problem, nemlig brugen af pryglestraf. Man kan selvfølgelig tale om respekt for kulturel identitet og om, at vi europæere bør være særlig følsomme, når det drejer sig om at påtvinge andre kontinenter vores modeller. Her taler vi imidlertid reelt om menneskerettighederne, som er udelelige, og som overskrider kontinenters, racers og religioners grænser. Det er mit synspunkt, at Parlamentet ikke kun bør, men skal forsvare den grundlæggende ret til menneskelig værdighed på resolut vis, og pryglestraf krænker så absolut denne værdighed.
<SPEAKER ID="276" NAME="Monica Luisa Macovei" AFFILIATION="PPE">
(EN) Hr. formand! At påføre fysisk smerte er fornedrende for menneskers værdighed. Pryglestraf er en grov krænkelse af menneskerettighederne. Den krænker retten til ikke at blive tortureret, men også retten til ikke at blive udsat for umenneskelig og nedværdigende behandling eller afstraffelse.
<P>
I Malaysia lider mere end 10 000 mennesker hvert år under denne form for korporlig afstraffelse. Beretninger viser, at smerten er så voldsom, at ofrene ofte mister bevidstheden. Rapporter viser, at mange tjenestemænd, der udfører afstraffelsen, gerne modtager bestikkelse for at skåne ofrene. Ud over grove krænkelser af menneskerettighederne står vi således også med statstjenestemænd, der begår en forbrydelse ved at udnytte folks lidelser.
<P>
Jeg anmoder Kommissionen og Rådet, såvel som den malaysiske regering, om straks at tage skridt til at indføre et øjeblikkeligt moratorium for brugen af pryglestraf og følge det op med en afskaffelse i lovgivningen. At folk bliver slået og pisket på en regerings vegne skal bringes til ophør.
<SPEAKER ID="277" NAME="Elena Băsescu" AFFILIATION="PPE">
(RO) Hr. formand! Jeg finder det beklageligt, at brugen af pryglestraf har antaget så stort et omfang i Malaysia og er i stigning. I stedet for at begrænse denne praksis, tilskynder man til den fra den malaysiske regerings side.
<P>
Myndighederne påberåber sig et grundløst argument gående på, at pryglestraf er lovlig og har en betydelig effekt, idet den mindsker de kriminelle aktiviteter. Tilmed modtager tjenestemænd i fængslerne økonomiske belønninger for at slå fanger med stokke. Beregninger viser, at situationen er bekymrende, idet mere end 6 000 flygtninge og 10 000 dømte er ofre for denne praksis hvert år. Jeg mener, det er meget vigtigt, at ofre fra lande uden for Malaysia får ret til en fair rettergang. I øjeblikket nægtes de grundlæggende ydelser som f.eks. tolkebistand eller advokatrådgivning.
<SPEAKER ID="278" NAME="Mitro Repo" AFFILIATION="S&amp;D">
(FI) Hr. formand! Pryglestraf efter en domstolskendelse, hvor den, der modtager straffen, bindes fast, og hans eller hendes ryg og balder bliver slået på med en stok, er uetisk og krænker den menneskelige værdighed. I Malaysia har denne praksis antaget et epidemisk omfang.
<P>
I en stat, der betragter korporlig afstraffelse som et effektivt middel til at forebygge forbrydelser, gælder folkeretten ikke, og EU bør ikke give sådan et land ekstra handelsfordele. Der bør sættes en stopper for den slags grusomme og umenneskelige afstraffelsesformer, uanset i hvilket land de forekommer.
<P>
Med denne beslutning henstiller Parlamentet indtrængende og helt med rette til de malaysiske myndigheder om straks at afskaffe korporlig afstraffelse og tortur, både i sit retssystem og i praksis.
<SPEAKER ID="279" NAME="Lidia Joanna Geringer de Oedenberg" AFFILIATION="S&amp;D">
(PL) Hr. formand! Der er blevet anvendt pryglestraf i Malaysia siden det 19. århundrede, da Storbritannien koloniserede området. Den malaysiske regering har for nylig tilføjet endnu flere forbrydelser til listen over dem, der straffes med stokkeslag, og afstraffelsen udmåles for så mange som 66 forskellige overtrædelser. Fanger, der er idømt pryglestraf, tilbageholdes i fængsler uden nogen idé om, hvornår deres afstraffelse vil finde sted. Amnesty International anslår, at der hvert år afsiges omkring 10 000 domme, der indebærer pryglestraf, og at 60 % af de dømte er illegale indvandrere, som ikke engang forstår straffen på grund af sprogbarrieren. Landets myndigheder ser imidlertid ikke nogen grund til at ændre lovgivningen, idet de betragter pryglestraf som en effektiv måde til bekæmpelse af kriminalitet.
<P>
EU har arbejdet tæt sammen med Malaysia i otte år. I det finansielle overslag for 2007-2013 blev 17 mio. EUR øremærket til udvikling af den malaysiske økonomi. Det er derfor berettiget, at vi anmoder vores partner om at ratificere FN's konvention mod tortur, og at vi utvetydigt fordømmer pryglestraf som uforenelig med holdningen i FN's Menneskerettighedsråd.
<SPEAKER ID="280" NAME="Corina Creţu" AFFILIATION="S&amp;D">
(RO) Hr. formand! Hvert år bliver mere end 10 000 borgere pisket eller slået med stokke i Malaysia, hvor lovgivningen officielt foreskriver denne afstraffelse for 66 overtrædelser. Listen over disse forbrydelser er blevet udvidet i de seneste år, hvilket er en bekymrende udvikling. Ofrene er både lokale og udenlandske, og de sidstnævnte bliver udsat for utallige og alvorlige overgreb, lige fra manglende påkrævet information eller tolkebistand til lægers krænkelse af lægeetiske regler og manglende juridisk bistand.
<P>
Også jeg henstiller indtrængende til EU-institutionerne om at intensivere deres bestræbelser, hvad angår afskaffelse af denne afstraffelsesform, som i henhold til folkeretten sidestilles med tortur, og at udøve pres for at sikre, at retten til en objektiv og fair retssag overholdes i Malaysia, og at der gøres en ende på den modbydelige behandling af migranter og asylansøgere.
<SPEAKER ID="281" NAME="Andris Piebalgs" LANGUAGE="EN">
Hr. formand! Kommissionen fordømmer brugen af korporlig afstraffelse, som er i modstrid med de internationale menneskerettighedsprincipper og -normer, FN har fastlagt. Disse principper afspejles også i EU's retningslinjer for EU's politik i forhold til tredjelande, hvad angår tortur og andre former for brutal, umenneskelig eller nedværdigende behandling eller afstraffelse.
<P>
Den nylige rapport fra Amnesty International om brugen af pryglestraf i Malaysia er bekymrende. Kommissionen vil imidlertid gerne foreslå, at beslutningsforslaget udvides til at omfatte alle lande, hvor der beklageligvis stadig forekommer brug af stokkeslag som afstraffelsesmetode i retssystemet.
<P>
EU har sammen med FN ganske jævnligt taget spørgsmålet om brugen af pryglestraf op med Malaysia. Nogle medlemsstater gjorde det også i sammenhæng med ratificeringen af FN's konvention mod tortur og under FN's Menneskerettighedsråds universelle regelmæssige gennemgang, der fandt sted i februar 2009.
<P>
Så sent som i sidste uge ved FN's seminar i anledning af menneskerettighedsdagen blev det henstillet indtrængende til Malaysia at ratificere flere FN-konventioner, navnlig FN's konvention mod tortur. Først på året i 2010 rejste EU's missionschef det samme spørgsmål direkte over for udenrigsministeren.
<P>
Det er et emne, vi fokuserer meget på. EU og Malaysia vil snart indlede forhandlinger om en partnerskabs- og samarbejdsaftale, som vil indeholde bestemmelser om menneskerettighederne. Når denne aftale træder i kraft, vil den udgøre et velfunderet og formelt grundlag for en forstærket og regelmæssig dialog med Malaysia om menneskerettighederne. I mellemtiden vil vi fortsat tage spørgsmålet op med de malaysiske myndigheder.
<SPEAKER ID="282" NAME="Formanden">
Forhandlingen er afsluttet.
<P>
Afstemningen vil finde sted, når forhandlingerne er afsluttet.
