<CHAPTER ID="008">
Erklæring fra formanden
<SPEAKER ID="305" NAME="Formanden">
Mine damer og herrer! Jeg vil allerførst gerne bede om Deres forståelse og undskylde, at mødet starter så sent, men for blot to minutter siden fik jeg at vide, at jeg ville blive bedt om at afgive en erklæring om en meget tragisk begivenhed. Jeg vil gerne afgive denne erklæring nu, hvis De tillader.
<P>
Vi har i dag med stor sorg og vrede hørt om hændelserne i byen Winnenden i Baden-Württemberg i Tyskland, hvor 15 mennesker tragisk er blevet dræbt på Albertville overskole. Gerningsmanden, en 17-årig tidligere elev på skolen, begik efterfølgende selvmord. Under en skudveksling i et supermarked i byen blev to politimænd, som var på jagt efter gerningsmanden, såret.
<P>
Jeg vil gerne på Europa-Parlamentets vegne udtrykke min dybeste deltagelse og medfølelse med ofrenes familier og deres nærmeste. Ofrene var uskyldige unge elever og tre lærere fra skolen.
<P>
Denne tragedie finder sted blot seks måneder efter en lignende forfærdelig skudepisode på en skole i Kauhajoki i Finland. Som ansvarlige politikere i EU og i samtlige medlemsstater er det vores opgave at gøre alt, hvad vi overhovedet kan, for at sikre os, at hændelser som denne foregribes på et tidligt tidspunkt og forhindres i at finde sted, hvis det ellers er noget, vi kan indvirke på.
<P>
Vi er endvidere chokerede over endnu en tragisk begivenhed i staten Alabama i USA, hvor en bevæbnet mand gik amok og skød mindst 10 mennesker, før han vendte pistolen mod sig selv.
<P>
Jeg vil gerne endnu en gang på vegne af alle her i salen udtrykke vores dybeste deltagelse og vores medfølelse med ofrene og deres familier. Jeg vil gerne bede Dem om et øjebliks stilhed for at mindes dem, der er blevet dræbt.
<P>
(Parlamentet iagttog stående et minuts stilhed)
