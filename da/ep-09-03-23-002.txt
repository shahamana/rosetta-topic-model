<CHAPTER ID="002">
Erklæring fra formanden
<SPEAKER ID="006" NAME="Formanden">
Mine damer og herrer! Jeg er blevet bedt om at fremsætte følgende erklæring: I denne uge er det 60 år siden, at flere hundrede tusinde borgere blev deporteret fra de baltiske lande. Om natten den 24. marts 1949 begyndte en bølge af sovjetiske deportationer, under hvilke titusindvis af estiske, lettiske og litauiske borgere blev tvangsfordrevet fra deres hjemland. De blev berøvet deres borgerlige rettigheder og menneskerettigheder og omkom som følge af de hårde, umenneskelige vilkår i de sovjetiske fangelejre.
<P>
Næsten alle familier i Letland, Litauen og Estland led - ligesom familier i andre tidligere sovjetrepublikker - under de grusomme voldshandlinger under det totalitære kommunistiske regime. Næsten alle familier har mistet familiemedlemmer, som forsvandt i Sibirien, forfulgt af KGB, eller som blev fængslet og undertrykt. Disse begivenheder fandt ikke sted i den mørke middelalder. De står klart i hukommelsen hos mange mennesker, der i dag er EU-borgere.
<P>
Det er derfor vores pligt på basis af vores fælles værdier og for at mindes de mange ofre for disse deportationer klart og tydeligt at fordømme disse afskyelige forbrydelser under det totalitære kommunistiske regime i Sovjetunionen. Vi skylder ofrene at bedømme fortiden på en objektiv, dybdegående og grundig måde, da forsoning kun kan opnås på basis af sandhed og erindringer.
