<CHAPTER ID="013">
Afstemningstid
<SPEAKER ID="019" NAME="Formanden">
Næste punkt på dagsordenen er afstemningen.
<P>
(Afstemningsresultat m.m.: se protokollen)
<P>
Jeg har modtaget et forslag til ændring af afstemningerne i dag. Efter gårsdagens møde mellem formand Buzek og premierminister Zapatero blev det vedtaget, at der øjeblikkeligt skal indledes en dialog på højeste institutionelle plan om visse proceduremæssige aspekter vedrørende decharge til Rådet. Formandskabet foreslår, at afstemningen om dette emne udskydes til næste mødeperiode.
<SPEAKER ID="020" NAME="Martin Schulz">
for S&D-Gruppen. - (DE) Hr. formand! Jeg har også hørt om mødet mellem hr. Buzek og hr. Zapatero. Jeg formoder, at spørgsmålet om decharge til Rådet giver anledning til forskellige uoverensstemmelser mellem os og Rådet, og at disse er så følsomme, at det giver god mening at føre flere forhandlinger. En beslutning i dag om at udskyde dechargen til Rådet har alvorlige konsekvenser. Derfor drøftede vi spørgsmålet igen i min gruppe her til morgen, og det blev sagt, at hvis der er mulighed for åbent at få tilfredsstillende svar på Parlamentets spørgsmål, synes vi, at vi skal udnytte denne mulighed. Det ville måske også være et skridt til at skabe tillid mellem os og Rådet, ikke kun med hensyn til dechargen, men også på andre områder, og derfor kan vi tilslutte os dette forslag.
<SPEAKER ID="021" NAME="Bart Staes">
for Verts/ALE-Gruppen. - (ES) Hr. formand, mine damer og herrer! Jeg har lyttet til, hvad hr. Schulz sagde. Jeg er næstformand i Budgetkontroludvalget, og jeg var blandt de medlemmer, som deltog i de uformelle forhandlinger med Rådet. Den betænkning, som udskydelsen vedrører, blev vedtaget med 27 stemmer i Budgetkontroludvalget, ingen stemte imod, og ingen stemte hverken ja eller nej, hvilket betyder, at den blev enstemmigt vedtaget. To gange har der været uformelle forhandlinger mellem os og Rådet for at nå til enighed. Rådet har konsekvent nægtet at indgå en sådan aftale. Den eneste grund, der kunne være til at udskyde afstemningen, ville være, hvis Rådet sagde, at det nu er parat til at fremlægge alle de dokumenter, vi kræver.
<P>
Det andet problem er af juridisk karakter. I overensstemmelse med forretningsordenen og finansforordningen skal der gives decharge senest den 15. maj i år n + 2. Vi taler om budgettet for 2008, så n + 2 = den 15. maj 2010. Det næste plenarmøde bortset fra i morgen er ikke før den 17. maj, så hvis vi ikke stemmer nu, overtræder vi vores egen finansforordning, hvilket efter min mening ville være et tegn på yderst dårlig forvaltning.
<SPEAKER ID="022" NAME="Ryszard Czarnecki">
ordfører. - (PL) Hr. formand! Det er nu sjette år, jeg er medlem af Parlamentet, og selvom jeg ikke ønsker at belære nogen, er det høfligt at høre på, hvad ordføreren mener om dette vigtige emne. Jeg vil minde alle om, at Parlamentet allerede har givet decharge til Rådet i denne valgperiode, så sent som i november sidste år, for 2007. Vi kan derfor sige, at Rådet igen ikke har fremlagt de rette dokumenter.
<P>
Personligt undrer det mig meget, at vi, da vi så på gennemførelsen af budgettet for 2008, fik dokumenterne for 2007, hvilket slet ikke stemte overens med vores forventninger og krav. Men jeg er jo kendt som en kompromisernes mand, og jeg vil gerne give Rådet en vis chance, og det kan helt ærligt vise sig at være den sidste chance, Rådet får til at udarbejde de rette dokumenter og komme ud af den uheldige gentlemanaftale fra 1970, som i praksis ifølge Rådet ikke giver os ret til at føre kontrol med denne institution.
<P>
Derfor stemmer jeg for at gøre en undtagelse og udskyde afstemningen for at give Rådet et par uger mere - to eller seks - og så vil jeg lige som hr. Staes ønske en øjeblikkelig afstemning, senest i juni.
<SPEAKER ID="023" NAME="Formanden">
Næste punkt på dagsordenen er afstemningen.
<P>
(Afstemningsresultat m.m.: se protokollen)
