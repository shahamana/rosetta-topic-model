<CHAPTER ID="023">
Kommissionens 24. årsrapport om kontrollen med gennemførelse af fællesskabsretten (kortfattet forelæggelse)
<SPEAKER ID="252" NAME="Formanden">
Næste punkt på dagsordenen er en kortfattet forelæggelse af betænkning af Lidia Joanna Geringer de Oedenberg for Retsudvalget om Kommissionens 24. årsrapport om kontrollen med gennemførelse af fællesskabsretten
<SPEAKER ID="253" NAME="Lidia Joanna Geringer de Oedenberg">
ordfører. - (PL) Hr. formand! EU-politikkernes effektivitet afhænger i vid udstrækning af deres gennemførelse på nationalt, regionalt og lokalt plan. Derfor bør der føres nøje kontrol med medlemsstaternes overholdelse af fællesskabsretten. Som Parlamentets ordfører for den 24. årsrapport om dette emne kan jeg meddele, at der er sket et lille fald i antallet af de traktatbrudsprocedurer, Kommissionen har indledt. Ikke desto mindre overstiger antallet af sager stadig 2 500.
<P>
Det bør ligeledes nævnes, at der er sket et fald på 16 % i antallet af indledte procedurer for manglende meddelelse af gennemførte foranstaltninger i det udvidede EU-25. Dette viser, at medlemsstaterne er blevet mere disciplinerede, når det drejer sig om rettidig meddelelse. Som i tidligere år vedrørte de fleste klager dårlig forvaltning af det indre marked, især hvad angår gennemførelsen af princippet om fri bevægelighed for personer, varer og tjenesteydelser. Mange klager vedrørte også krænkelse af de rettigheder, som udspringer af unionsborgerskabet, som sikrer princippet om lige rettigheder og lige muligheder for alle borgere. Den 5. september 2007 foreslog Kommissionen en ændring i den hidtil anvendte arbejdsmetode. Forslaget sigtede mod at sikre en mere effektiv forvaltning af procedurerne, og det blev støttet af flertallet af Parlamentets medlemmer. Der er imidlertid blevet udtrykt bekymring for, at den nye procedure kunne føre til, at Kommissionen mister sit institutionelle ansvar som "traktatens vogter", da den foreskriver, at klager, der er indgivet til Kommissionen, kan sendes tilbage til den medlemsstat, som in primis er ansvarlig for en ukorrekt gennemførelse af fællesskabslovgivningen. Det er derfor vigtigt, at Kommissionen tilsender Parlamentet den første rapport om resultaterne i de første seks måneder af det pilotprojekt, der påbegyndtes den 15. april 2008 og omfattede 15 medlemsstater. Kommissionen er ofte den højeste instans, som borgerne kan henvende sig til med sager, der vedrører en ukorrekt gennemførelse af lovgivningen. Kommissionen bør derfor ligeledes registrere al korrespondance, som kan anses for at indeholde oplysninger vedrørende sager om overtrædelse af fællesskabslovgivningen.
<P>
Med hensyn til de igangværende traktatbrudsprocedurer et det største problem stadig, at det tager alt for lang tid at behandle klagerne. Gennemsnittet er 20,5 måneder, og det er alt for længe. Kommissionen bør tilstræbe at forkorte de langvarige procedurer og finde praktiske løsninger. Sidstnævnte kunne omfatte brugen af systemer som Solvit, som stadig ikke fremmes tilstrækkeligt. Der er i 2006 registreret en betydelig stigning i antallet af overtrædelsessager, som skyldes, at EF-Domstolens domme ikke bliver efterkommet. En medvirkende årsag hertil er, at samarbejdet mellem de nationale domstole og EF-Domstolen ofte er utilstrækkeligt. Desuden bruger man ikke proceduren for forelæggelse af præjudicielle spørgsmål, der er omhandlet i traktatens artikel 234. Dette skyldes, at der i visse medlemsstater stadig ikke er tilstrækkeligt kendskab til fællesskabsretten.
<P>
Jeg vil nu komme ind på det interinstitutionelle samarbejde. Aftalerne om kontrol med anvendelse af fællesskabsretten og et tæt samarbejde mellem Rådet, Kommissionen, Den Europæiske Ombudsmand og de kompetente udvalg i Europa-Parlamentet bør sætte standarden for at sikre en effektiv indgriben i de sager, hvor en andrager med rette har klaget over en tilsidesættelse af fællesskabsretten. Antallet af klager, der ikke er korrekt indgivet, er forblevet højt i årenes løb. Nogle klager stiles forkert til Udvalget for Andragender, og andre falder uden for institutionernes kompetenceområde. Sådanne klager udgjorde mere end 75 % af det samlede antal klager, som blev indgivet til ombudsmanden i 2006. Der er derfor et presserende behov for bedre orientering til borgerne for bedre at kunne vejlede klagere, således at de henvender sig til det organ, der er bedst kvalificeret til at tage sig af deres sag på nationalt plan eller på EU-plan. Borgernes klager er en uvurderlig kilde til information om borgernes grundlæggende behov. Kommissionen bør benytte sig af disse oplysninger i forbindelse med lovgivningstiltag.
<P>
I forbindelse med undersøgelsen om anvendelsen af fællesskabsretten i 2006 vil jeg især gerne opfordre de medlemsstater, som ville kunne nyde godt af strukturfondsmidlerne inden for de finansielle rammer for 2007-2013, til hurtigt og korrekt at tilpasse deres nationale lovgivning til den europæiske lovgivning. Her tænker jeg især på miljøbeskyttelse, således at der gøres effektivt brug af de disponible strukturmidler, og således at den sociale og økonomiske udvikling i regionerne fremskyndes.
<P>
Afslutningsvis vil jeg gerne udtrykke min beklagelse over, at Gruppen for Det Europæiske Folkeparti (Kristelige Demokrater) og De Europæiske Demokrater i Retsudvalget fik udvirket, at vigtige bestemmelser i min betænkning blev slettet. Disse bestemmelser vedrørte ligebehandling af mænd og kvinder med hensyn til adgang til beskæftigelse, uddannelse, forfremmelse og socialsikring. Ligebehandling er stadig ikke reglen i mange medlemsstater i klar modstrid med det lighedsprincip, som vi alle burde prioritere.
<SPEAKER ID="254" NAME="Joe Borg">
Medlem af Kommissionen. - (EN) Hr. formand! Kommissionen er meget glad for Parlamentets generelle støtte til Kommissionens holdning som fremlagt i dens meddelelse fra 2007 om et resultatorienteret Europa - anvendelse af fællesskabsretten, og takker fru Geringer for hendes informative betænkning.
<P>
Kommissionen tillægger det stor betydning, at fællesskabsretten anvendes korrekt. Dette spørgsmål figurerer blandt Barroso-Kommissionens prioriteter, og Kommissionen er i høj grad opmærksom på sin rolle som traktatens vogter. Det er grunden til, at Kommissionen har gjort en stor indsats for at forbedre sine arbejdsmetoder til gavn for borgerne og erhvervslivet, således som det fremgår af meddelelsen fra 2007.
<P>
Disse forbedringer omfatter, at der hyppigere bliver truffet beslutning om traktatbrudssager for at undgå forsinkelser i sagernes behandling, samt indførelsen af EU-pilotprojektet i april i år. Pilotprojektet omfatter 15 medlemsstater og skal afprøve en forbedret metode til løsning af problemer og indsamling af oplysninger for at sikre hurtigere og bedre resultater for borgerne og erhvervslivet. Ordføreren vil få tilsendt ajourførte faktuelle oplysninger om, hvordan EU-pilotprojektet virker, men som det allerede er sagt, vil en fuldstændig rapport først kunne foreligge efter et år, når man har indhentet tilstrækkelige erfaringer til at kunne drage konklusioner. Vi afprøver ligeledes brugen af visse tjenestemænd i repræsentationskontorerne i medlemsstaterne til at følge op på spørgsmål vedrørende anvendelse af fællesskabsretten for at finde ud af, om dette kunne forbedre effektiviteten. Dette er et udtryk for den kendsgerning, at alle spørgsmål om anvendelse af fællesskabsretten omfatter medlemsstaternes handlinger. Dette arbejde kræver derfor et tæt samarbejde mellem Kommissionen og medlemsstaternes myndigheder for at prøve at finde korrekte og hurtige løsninger. En fælles interinstitutionel forståelse kan ligeledes spille en vigtig rolle for denne vigtige del af vores dagsorden om bedre lovgivning.
<P>
Det er i denne sammenhæng, at jeg har tilbudt ordføreren, at vi koordinerer fremtidige evalueringer af anvendelsen af EU's acquis på forskellige områder for at sikre up to date-oplysninger. Vi arbejder med fremlæggelsen af de i meddelelsen af 2007 omhandlede initiativer om større gennemsigtighed. Vi er ved at lægge sidste hånd på dette års årsberetning i form af en strategisk evaluering af den aktuelle situation, prioriteringen af spørgsmål og et handlingsprogram, som kan danne grundlag for de interinstitutionelle drøftelser.
<P>
Til sidst vil jeg gerne nævne, at der i fru Geringers betænkning ligeledes gives støtte til et fælles kontaktpunkt til vejledning for borgerne. Jeg kan bekræfte, at Kommissionen allerede arbejder på dette. Vi vil fremlægge vores vurderinger og forslag så hurtigt som muligt.
<P>
Fru Geringer finder det særlig vigtigt at føre kontrol med gennemførelsen af direktiverne om ligebehandling. Jeg kan forsikre Dem om, at der er blevet foretaget en grundig evaluering af medlemsstaternes gennemførelse. Der er blevet indledt mere en 40 traktatbrudsprocedurer, og der arbejdes aktivt på dem for at opnå hurtige resultater.
<SPEAKER ID="255" NAME="Formanden">
Forhandlingen er afsluttet.
<P>
Afstemningen finder sted tirsdag.
