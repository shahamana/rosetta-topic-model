<CHAPTER ID="017">
Situationen i Gaza (forhandling) 
<SPEAKER ID="067" NAME="Formanden">
Næste punkt på dagsordenen er erklæring fra den højtstående repræsentant for den fælles udenrigs- og sikkerhedspolitik og fra Kommissionen om situationen i Gaza.
<SPEAKER ID="068" NAME="Javier Solana" LANGUAGE="ES">
Hr. formand! Tak fordi De har givet mig ordet i denne vigtige forhandling, vi skal i gang med.
<P>
Hr. formand! Vi indleder en forhandling om nogle dramatiske hændelser, der har fundet sted i de sidste par uger og dage: situationen i Gaza, spørgsmålet om grænserne mellem Gaza og Egypten og grænseovergangene mellem Gaza og Israel.
<P>
Det resultat, vi har set i de seneste dage, er dramatisk. Der sker en meget alvorlig forværring af den humanitære situation, og selv hvad angår sikkerheden, forværres situationen betydeligt.
<P>
Efter min mening burde dagens forhandling være en forhandling om, hvordan vi kan bidrage til en løsning af problemerne.
<P>
Vi har haft mange forhandlinger her i Parlamentet om fortidens problemer, og jeg synes, at vi i dag burde se, om vi fra EU's side er i stand til at løse dette så vigtige problem (for det vil også have konsekvenser for Annapolismødet og fredsprocessen).
<P>
Jeg vil gerne endnu en gang minde om, at vi i EU har været konsistente, når vi har opfordret til, at grænsestederne blev åbnet, så der kunne komme en fri bevægelighed - med sikkerhedsgarantier - af personer og varer, ikke kun af humanitær bistand, men også af varer, der bidrager til den økonomiske udvikling i regionen, nærmere bestemt på Vestbredden og i Gaza.
<P>
Hvis ikke de tre grundlæggende elementer - politisk udvikling, økonomisk udvikling og en ændret virkelighed på stedet - er på plads, bliver det meget svært for os at komme videre. Vi skal videre inden for alle tre områder, og vores tiltag skal være sammenhængende.
<P>
Hr. formand! Hvad kan vi europæere gøre?
<P>
Siden den nye situation opstod, har vi været i permanent kontakt med alle de vigtigste aktører.
<P>
Som bekendt blev der afholdt et vigtigt møde i Den Arabiske Liga i søndags, hvor alle problemerne kom på bordet, og hvor man forsøgte at nå frem til en løsning, som ikke ligger langt fra det, som premierminister Fayad allerede fortalte os på Det Europæiske Råd for flere uger siden, og som han gentog i søndags på topmødet i Den Arabiske Liga eller på ministermødet i Den Arabiske Liga, nemlig at der skal findes en måde at få kontrollen over grænserne tilbage på, således at Den Palæstinensiske Myndighed kan få ansvaret for dem.
<P>
Hvis det var tilfældet, burde EU efter min opfattelse tage Rafahspørgsmålet op til fornyet overvejelse på de samme betingelser, som vi gjorde i 2005.
<P>
Som bekendt er vi ikke til stede fysisk i dag. Vi kan tage af sted, så snart man beder os om det, men lige nu er vi ikke til stede, vi har ikke været til stede på grænsen, siden Gaza begyndte at være kontrolleret af Hamas, for de tillod os det ikke.
<P>
Efter min mening bør vi handle i overensstemmelse med den forhandling, der fandt sted på Det Europæiske Råd i mandags og med Rådets beslutninger, for jeg synes, at mandagens beslutninger er gode og har anvist en retning, som alle har taget godt i mod, dvs. Egypten, palæstinenserne og Israel.
<P>
Jeg synes derfor, at vi har valgt den rigtige vej. Det, vi skal gøre, er at se, hvordan vi kan sikre, at den vej, vi er slået ind på i overensstemmelse med Rådets beslutninger, kan blive til virkelighed snarest muligt.
<P>
Befolkningens lidelser er frygtelige. Det er befolkningen i det sydlige Israels lidelser også, da de også er udsat for de raketter, der bliver afskudt i det nordlige Gaza mod deres egne borgere, og som reelt umuliggør stabiliteten.
<P>
Hvis vi lavede en pakke med alle disse emner - herunder frigivelse af Al-Haram ash-Sharif, der skal med, hvis vi ønsker at stabilisere situationen. Måske kunne vi samarbejde - og det ville jeg meget gerne gøre igen - om en løsning af denne situation.
<P>
Som nævnt er jeg i konstant kontakt med de vigtigste aktører. Jeg tager til Egypten, så snart de arbejdsmøder, som palæstinenserne holder med egypterne, er afsluttet, og som er startet i dag. I morgen eller i overmorgen kan jeg være dér, så jeg kan deltage og bidrage med det, vi fra EU's side har at tilbyde.
<P>
Jeg mener oprigtigt, at det ville være det bedste at kunne vende tilbage til en mere komplet situation, hvor Den Palæstinensiske Myndighed havde kontrol over grænserne, og hvor der var fri bevægelighed for varer og personer, ikke kun humanitær bistand, men også økonomisk udvikling og handel, som er nødvendig for at gøre reelle fremskridt.
<P>
Mine damer og herrer! Jeg synes, at vi befinder os i en meget vanskelig situation, for som jeg sagde indledningsvis, hænger alting sammen i Mellemøsten.
<P>
Hvis vi ikke er i stand til at komme videre med en løsning på problemet i Gaza, får fredsprocessen også vanskeligheder. Vi har derfor et stort ansvar. De skal være opmærksomme på det, vi p.t. står over for, og at vi fra vores side - fra kommissærens og min side - vil gøre alt, hvad der står i vores magt, for at bruge de sidste timer, vi har tilbage i disse uger, på at se, om vi kan hjælpe med at finde en løsning i EU's navn.
<P>
Hr. formand! Jeg har ikke meget mere at tilføje ud over at give udtryk for min vilje til at bidrage til at nå dette mål, og jeg regner med Deres opbakning til at nå det.
<SPEAKER ID="069" NAME="Benita Ferrero-Waldner">
medlem af Kommissionen. - (EN) Hr. formand! Jeg tror, at da vi var i Annapolis, var der et øjeblik med håb. Jeg talte hele tiden om forsigtig optimisme, da jeg vidste, hvor vanskeligt det ville blive at få gang i de bilaterale forhandlinger mellem premierminister Olmert og præsident Abbas, og så havde vi, hvad jeg ville kalde en succesrig donorkonference i Paris, hvor vi fandt så megen støtte, at vi troede, der nu virkelig på ny var gang i sagen. Men samtidig vidste vi hele tiden, at dette kunne løbe af sporet når som helst. Jeg tror, at situationen i Gaza og den store mængde vold, vi har oplevet i januar, er en af de mange vanskelige situationer, blandt andre - inklusive raket- og mortérangrebene, der har såret den israelske civilbefolkning - der kunne få hele processen til at løbe af sporet. Naturligvis forstår vi staten Israels forpligtelse til at forsvare sine borgere. Den israelske militære reaktion har ført til mange dræbte og sårede blandt palæstinenserne i Gaza. Vi har altid sagt, at foranstaltninger til at indeslutte civilbefolkningen ikke er gennemførlige, og har altid talt for fri adgang og bevægelsesfrihed. Disse ting har kostet civilbefolkningen i Gaza dyrt. Så der er ikke noget mærkeligt i, at tingene gik over gevind, da folk brød igennem de forskellige hegn og mure mellem Egypten og Gaza.
<P>
Spørgsmålet er nu - og jeg støtter helt Javier Solana i dette - hvad kan vi gøre for virkelig igen at gøre en forskel? Vi havde EU's grænsebistandsmission for Rafah dér i lang tid, men desværre har de i de senere måneder ikke været i stand til at udrette noget, så måske er der en chance for at vi europæere kan tage dette op igen for at forsøge at nå en form for løsning. Jeg tror, det er godt, at Javier Solana tager til Egypten for at begynde at spørge om, hvad vi kan gøre, og måske bringe alle de forskellige parter sammen, hvilket er meget kompliceret. Men jeg tror, det også er godt at Salem Fayed i nogen tid har været parat til at inddrage den palæstinensiske myndighed for at kontrollere grænserne, for det er også vigtigt. I sidste instans er det deres eget ansvar. For at gøre det muligt, tror jeg, at EU igen kunne fungere som mægler. Måske vil vi ikke engang blive formidlere, men blot nogle, der letter processen. Vi havde det første opfølgende møde i Paris for meget nylig, hvor Bernard Kouchner, den norske udenrigsminister og Tony Blair mødtes. Jeg er også en af formændene for denne konference. Vi prøvede at se, hvad der kunne gøres på stedet for at få gang i tingene og ikke blot få negative erfaringer. Vi besluttede alle at prøve de såkaldte hurtigstartsprojekter - om sikkerhedsinfrastruktur på den ene side, og på den anden i særdeleshed om skolerne, for det er et område, hvor alle kan se, føle og måske endog lugte, at der er håb, at vi ønsker at indgive håb, og at fri adgang og bevægelighed virkelig er en af de nødvendige betingelser, for ellers vil den økonomiske udvikling ikke kunne komme i gang. Derfor støtter vi fuldt ud dette og prøver nu at følge op på denne strategi.
<SPEAKER ID="070" NAME="José Ignacio Salafranca Sánchez-Neyra" LANGUAGE="ES">
Hr. formand! Hvis jeg med ét ord skulle definere det, vi har set i de sidste par dage ved den sydlige grænse i Gazastriben, ville jeg bruge ordet "håbløshed".
<P>
For to år siden var der valg i Palæstina. Flere kolleger fra Parlamentet - fru De Keyser, hr. McMillan-Scott m.fl. - var til stede under denne valgproces, og i dag, to år senere, ser vi, at den palæstinensiske sag er blevet sprængt og et scenario af fortvivlelse, modløshed og håbløshed, hvilket beviser, at indførelse af demokrati ikke kun indebærer udøvelse af stemmeretten, men at der er brug for repræsentative institutioner, en retmæssig fordeling af magten og respekt for menneskerettighederne, der begynder med retten til livet.
<P>
Det internationale samfund bønfaldt Hamas om at give afkald på volden. Det ønskede de ikke at gøre, og derfor er de fortsat på EU's liste over terrororganisationer.
<P>
Det er åbenlyst, at man på den anden side heller har gjort tingene ordentligt: Israel glæder sig over splittelsen af den palæstinensiske sag, det har fortsat sin bosættelsespolitik og udøvet en uhørt undertrykkelse, samtidig med at det har iværksat en voldsom blokade, der ikke har gjort andet end at fremme Hamasorganisationen.
<P>
Hvad kan vi gøre? Jeg synes, at hr. Solana er kommet med en perfekt beskrivelse. Vi skal støtte den højtstående repræsentant, Napolikonferencens tilnærmelse via kvartetten og de moderate arabiske lande, og vi skal især støtte en politik, som vi efter min mening bør anerkende Kommissionen og kommissær Ferrero-Waldner for, dvs. en politik som sætter mennesket i centrum for EU's aktioner, mennesker, der alt for længe har lidt, været ængstelige og desværre også har mistet livet til ingen nytte i Mellemøsten.
<SPEAKER ID="072" NAME="Véronique De Keyser" LANGUAGE="FR">
Hr. formand! Alle mure ender med at falde en dag: Jerikos, Warszawaghettoens, Berlinmuren, Atlanterhavsmuren, selv ligegyldighedens mur. Muren i Rafah er med sin symbolske vægt endnu et udtryk for menneskets blinde drift mod frihed.
<P>
Men hvad brugte Gazas indbyggere den genvundne frihed til? Flygtede de til Egypten? Skaffede de sig kalasjnikovrifler? Nej, for våben kommer desværre altid frem til bestemmelsesstedet, med eller uden mur. Gazas indbyggere forsynede sig med de vigtigste livsfornødenheder. De købte ind, hentede medicin og børnemælk, som ikke kan fås i Gaza. Knallerter, geder og køer blev hejset op med kran og kom svævende ind i Rafah, mens folkemængden jublede. Det er surrealistisk! Og derefter gik hver til sit. Billederne fortæller alt, for det, der var umuligt i går, kommer pludselig inden for rækkevidde, og hverdagslivets rettigheder genoprettes.
<P>
Vi har et historisk ansvar i dag. Det drejer sig ikke længere om, hvem der vil åbne portene til et fængsel under åben himmel, men om, hvem der tør lukke dem igen, hvem der tør sende Gazas befolkning tilbage til en langsom kvælningsdød. Lige fra Annapoliskonferencens begyndelse havde EU mistet taget og overdraget USA kontrollen med fredsprocessen ud fra køreplanen. Det var en sand kraftpræstation at få medforsæde på donorkonferencen i Paris. Bravo! Men med hensyn til adgangen til Gaza har europæerne haft et mandat siden 2005. Vil det lykkes os sammen med egypterne, Den Palæstinensiske Myndighed, Hamas og Israel at genoptage dialogen og forvalte palæstinensernes adgang til den omkringliggende verden, eller vil vi tværtimod stå som tilskuere til den uundgåelige undertrykkelse, som hurtigt vil indfinde sig? Det er sagens kerne. Ud over EU's grænsebistandsmission gælder det den palæstinensiske enheds og fredsprocessens skæbne, overholdelse af folkeretten og EU's ære. Min anmodning til Dem på gruppens vegne, hr. Solana, er utvetydig: Vil De ikke nok skynde Dem?
<SPEAKER ID="073" NAME="Chris Davies">
for ALDE-Gruppen. - (EN) Hr. formand! Som medlem af Parlamentets delegation til det Palæstinensiske Lovgivende Råd har jeg forsøgt at regne ud, hvorfor israelerne ignorerer os, uden at vi gør noget, når vi opfordrer til, at der skal gøres en ende på opførelsen af bosættelser. Hvorfor ignorerer israelerne os, uden at vi gør noget, når vi opfordrer til, at kontrolposterne skal fjernes? Hvorfor ignorerer de os stadig, uden at vi gør noget, når vi opfordrer til at gøre en ende på den kollektive afstraffelse af folk i Gaza?
<P>
Så jeg er virkelig taknemmelig over for Marc Otte, EU's særlige repræsentant i Mellemøsten, der kom til et møde i delegationen i går og sagde, at vores politik - Europas politik - er at følge den ledelse, der udgår fra Amerika.
<P>
Se, for bare et par uger siden sagde den israelske premierminister om præsident Bush, at han ikke havde gjort en eneste ting, som han ikke var enig i. Han havde ikke støttet noget, som han var imod. Han havde ikke sagt en eneste ting, som han troede, ville gøre livet hårdere for Israel.
<P>
Så amerikansk politik er israelsk politik, og vi europæere trasker efter vores ledere. Så det er ikke underligt, at vores fordømmelse af Israels handlinger lyder hul for palæstinenserne. Og det er ikke mærkeligt, at den har så ringe succes. Denne europæiske tilgang har ført os til at støtte valgene i Palæstina for to år siden, men så nægte at tage hensyn til resultatet - hvorved vi underminerer vores støtte til demokrati i hele Mellemøsten.
<P>
Denne tilgang har fået os til at opfordre til dannelsen af en palæstinensisk enhedsregering - og da der blev dannet en enhedsregering, nægtede vi at forhandle med premierministeren og halvdelen af kabinettet, så regeringen faldt sammen.
<P>
Denne holdning har betydet, at vi nægter at tale med Hamas' repræsentanter i Gaza, selv om de udgør den reelle magt i dette område. Hvad har vi egentlig lært af historien? Er det ikke på tide, at Europa kapper de bånd, der forblinder os og binder os på hænder og fødder til denne ensidige amerikanske og israelske politik? Er det ikke på tide, at vi taler som uafhængige og handler visionært?
<SPEAKER ID="074" NAME="Daniel Cohn-Bendit" LANGUAGE="FR">
Hr. formand, hr. højtstående repræsentant, fru kommissær! Forsøget på at tage en befolkning som gidsel er mislykkedes. Det var tidligere tiders pædagogik, som ikke duede, men det værste er, at de politiske og menneskelige forhold er forværret. Derfor må man gøre sig visse overvejelser. Isoleringspolitikken over for Hamas og dermed isoleringen af Gaza er mislykkedes. I dag er Hamas' popularitet i Gaza vokset. Der er noget meget mærkeligt i den sag, hr. højtstående repræsentant, fru kommissær, for De sagde, at palæstinenserne måtte have myndigheden over grænserne tilbage. Men hvordan kan Den Palæstinensiske Myndighed genvinde magten i Gaza? Grænserne er ikke Vestbredden. Det er ét problem. Det andet problem er Gazas grænser. Desuden foreligger der en aftale mellem Egypten og Israel om, at egypterne i Sinai ikke har lov til at besidde våben. Det er den 20 år gamle aftale fra fredstraktaten. Så selv om egypterne ville prøve at stoppe terrorister i Sinai, kan de ikke, det må de ikke. Vi befinder os altså i en fuldstændig vanvittig situation, og i denne vanvittige situation må man påtage sig sin del af ansvaret. Ansvaret går for det første ud på at sikre, at Gazas befolkning kan leve, og det kræver, at der forhandles med dem, der har den administrative magt i Gaza. Man kan ikke sige, at man vil give dem mad og drikke, at man vil give dem medicin, men at man ikke vil forhandle med dem, der kan skaffe dem medicinen.
<P>
For det andet vil palæstinenserne først tro på fred, når fred vil gøre livet lettere for dem. På Vestbredden er der stadig ingen forbedringer ved nogen af grænserne, den frie bevægelighed er ikke forbedret. Fred er ikke abstrakt. Fred er konkret. Derfor må vi for Israels sikkerheds skyld - raketbeskydningen vil ikke ophøre i den nuværende situation - sige til Israel, at blokaden gør tilværelsen uudholdelig for palæstinenserne, og at den dermed bringer Israels sikkerhed i fare. Det er sandheden! Og vi må sige til hr. Bush: "Under alle omstændigheder er De om få måneder ikke præsident længere. Så 10 stille, og lad de andre, som bedre har forstået situationen, bestemme politikken". Israelsk politik efter amerikansk politik eller omvendt er en fiasko, som vi ikke kan støtte. Altså skal EU ikke bare "skynde sig", men skynde sig i den rigtige retning, forhandle med de ansvarlige og med dem, der har ansvaret på israelsk side. EU skal understrege, at vores solidaritet med Israel ikke betyder, at vi bliver ved med at støtte landet, hvis det fører en klar selvmordspolitik.
<SPEAKER ID="075" NAME="Francis Wurtz" LANGUAGE="FR">
Hr. formand, hr. højtstående repræsentant, fru kommissær! Gazas helte har bevist endnu en gang, at forskansede mure ikke kan spærre menneskets frihedstrang inde, og at vold ikke kan knægte livet. De ord er Nurit Peleds, den israelske fredsaktivist, som modtog Sakharovprisen. Hun sagde disse ord i lørdags blandt andre israelske - og palæstinensiske - demonstranter ved Gazas grænse.
<P>
Hvordan kan man undgå at blive grebet af samme følelse som denne "Mutter Courage" ved synet af det undertrykte folk, der er blevet ydmyget til det utålelige, når det bryder gennem Israels afspærringer og endelig kan indånde luften udenfor en kort stund, hente mælk til børnene, mad til familien og finde lidt glæde og nyt mod.
<P>
Og hvad nu? Alle kan se den dobbelte fare tegne sig hos de israelske ledere. Den første fare er ønsket om at lukke eller få lukket det spæde frihedsrum igen med magt. Den anden fare er i bredere forstand, at man befrier sig for besættelsesmagtens ansvar over for Gaza og lægger det over på Egypten.
<P>
Hvis de rammende ord i Rådets erklæring af 28. januar skal få konkret betydning, må EU indvillige i at lægge pres på de israelske myndigheder både direkte og inden for kvartettens rammer - og presset må gå videre end de sædvanlige højtravende omsvøb - for at få dem til at acceptere, at grænseovergangene åbnes varigt på Den Palæstinensiske Myndigheds ansvar og med opbakning fra EU og Den Arabiske Liga. Hvis Den Palæstinensiske Myndighed fortsat berøves enhver mulighed for at tilbyde sit folk bare lidt positive udsigter og arbejde mod den nødvendige forsoning af det palæstinensiske folk, er det ensbetydende med at godtage den værst tænkelige politik. Indtil videre frygter jeg, at vi er på vej derhen med kæmpeskridt.
<P>
Det er indlysende, at det internationale samfund nu må komme med et nyt udspil i Gaza, på Vestbredden, inklusive i Østjerusalem. Det nye udspil vil ikke komme fra en amerikansk præsident, som er slidt op og i miskredit. Det er Europas tur!
<SPEAKER ID="076" NAME="Charles Tannock" AFFILIATION="PPE-DE">
- (EN) Hr. formand! Gaza er stadig en menneskelig tragedie, og ingen af os her i Parlamentet kan bebrejde de hårdt plagede palæstinensiske borgere, at de styrtede over grænseovergangen ved Rafah for at købe varer i Egypten, da der opstod et hul i muren.
<P>
Ikke desto mindre udøver terrororganisationen Hamas, som er på EU's sorte liste, stadig brutalt kontrol i dette territorium og med Gazas borgere, og Hamas er fortsat efter min opfattelse ved at udøve hensynsløse krigsforbrydelser, idet man har sendt Qassam-raketter mod israelske civile, herunder for nylig version Ashkelon med større rækkevidde. Det betyder, at man ikke kan bebrejde Israel, at de opretholder en økonomisk blokade, så kun helt nødvendig nødhjælp kommer igennem.
<P>
Jeg er ked af det, hr. Davis, jeg er ked af det, hr. Cohn-Bendit: Hvis Hamas holder op med raketterne, vil Israel ophæve blokaden - så simpelt er det.
<SPEAKER ID="077" NAME="Ioan Mircea Paşcu" AFFILIATION="PSE">
- (EN) Hr. formand! Den faktiske adskillelse af Gaza fra Vestbredden komplicerer på den ene side yderligere en allerede kompliceret situation. Men på den anden forenkler den den.
<P>
Lad mig forklare, hvad jeg mener med det sidste. For det første har den lettet dialogen mellem Israel og de palæstinensiske myndigheder på Vestbredden. For det andet har den dæmmet op for en militant islamisk radikalisme og tilladt en klarere tilgang til dette, fordi vi på den ene side har de radikale ledere i Hamas og resten af befolkningen, og i den forbindelse er det ikke nogen hemmelighed, hvem vi må støtte.
<P>
For det tredje, og på baggrund heraf, har vi nu i stedet for to faktorer i ligningen (en helt klar - Israel - den anden, palæstinenserne, lidt uklar) tre klart definerede faktorer - inklusive Gaza - i en ligning med et multiplikationstegn mellem faktorerne, der betyder, at hvis en af dem er nul, er produktet også nul.
<SPEAKER ID="078" NAME="David Hammerstein" AFFILIATION="Verts/ALE">
(ES) Hr. formand! Jeg vil gerne stille nogle meget konkrete spørgsmål: Hvordan kan vi vende tilbage til EUBAM-missionen ved Rafahgrænsen i lyset af den tidligere usikre situation? Vi taler om en afvæbnet europæisk styrke. Hvis der affyres blot et enkelt skud, hvis der er den mindste smule usikkerhed, vil alle politibetjentene så tage tilbage til deres hotel i Ashkelon?
<P>
Hvordan kan vi forhandle en aftale på plads med palæstinenserne, Egypten og Israel uden at ændre denne situation? Hvis vi ikke gør det, så vil det ikke kunne bruges til noget at vende tilbage til den tidligere situation som nævnt af fru Ferrero-Waldner. Vi skal have en situation, hvor der ikke hersker nogen som helst usikkerhed.
<P>
Hvordan kan vi komme videre mod fred uden at tage hensyn til situationen i Gaza? Napoliprocessen har ignoreret situationen i Gaza, og det er efter min mening en umulig situation. Der er ingen palæstinensisk myndighed, der finder sig i den usikre situation i Gaza, uden at der er fred.
<P>
Endelig vil jeg gerne spørge, hvilken løsninger der er på mellemlang sigt for at sikre forsyningen af vand og elektricitet i Gaza. Er det ikke muligt at foreslå løsninger i grænseområdet mellem Gaza og Egypten, ligesom der er rejst mulighed for at installere afsaltningsanlæg og elektricitetsværker?
<SPEAKER ID="079" NAME="Luisa Morgantini" AFFILIATION="GUE/NGL">
(IT) Hr. formand, mine damer og herrer! I går døde et barn på hospitalet i Shifa i Gaza, og 80 personer er døde på hospitalet i Gaza, fordi de ikke kunne tage til Israel for at blive behandlet. I dag afsagde den israelske domstol en kendelse til fordel for regeringen, dvs. Barak, vedrørende blokering og begrænsning af brændstofforsyninger. Dette er den nuværende situation.
<P>
Javier Solana spurgte om, hvad vi europæere kan gøre? Kommissæren sagde, at vi skal gøre en forskel. Sandheden kan gøre forskellen. Forskellen er modet til ikke blot at sige: Jeg ved, at I har en kæmpeopgave, at I altid arbejder, at I lider med os på grund af palæstinensernes og israelernes lidelser, men det er for Guds skyld også nødvendigt at gøre noget! Vi skal fortælle den israelske regering på en overbevisende måde, at hvis den ønsker at hjælpe Salam Fayyad og Mahmoud Abbas, skal den ikke blot gøre en ende på blokaden af Gaza, men den skal holde op med at dræbe unge drenge, som den gjorde i går i Bethlehem, og den skal holde op med at lukke palæstinensere inde i ghettoen på Vestbredden.
<P>
Det er ikke kun Gaza. Gaza er blevet det dominerende billede, men besættelsen fortsætter hver dag. Fred er væsentligt for alle, den er væsentlig for palæstinenserne og for israelerne. Vi skal blokere ...
<P>
(Formanden afbrød taleren)
<SPEAKER ID="080" NAME="Reinhard Rack" AFFILIATION="PPE-DE">
- (DE) Hr. formand! Det er godt, at vi kan gennemføre disse forhandlinger i dag så tæt op ad de forfærdelige begivenheder i Gazastriben. Det er også godt, at Parlamentet kan give udtryk for sine holdninger over for hr. Solana og fru Ferrero-Waldner. Men det er også vigtigt at benytte lejligheden til at informere os selv bedre. Hr. Cohn-Bendit sagde, at det ikke er nok at stille madvarer til rådighed, men at vi også skal tale. Nu har vi nye mekanismer, f.eks. programmet Pegasus, til at kunne opnå en mere givende dialog og et bedre samarbejde. Måske kan kommissæren give os flere oplysninger herom.
<SPEAKER ID="081" NAME="Frieda Brepoels" AFFILIATION="PPE-DE">
(NL) Hr. formand, hr. højtstående repræsentant, fru kommissær! Jeg vil meget gerne tilslutte mig de kolleger, som har sagt, at den tid, hvor vi kun var bekymrede over de dramatiske begivenheder og den humanitære situation i Gaza, er forbi, og at udelukkende finansiering ikke er nok.
<P>
Tværtimod, jeg synes heller ikke, at situationen i Gaza og blokaden kan betragtes løsrevet fra den samlede konflikt mellem Israel og Palæstina. Det er tydeligt, at palæstinenserne har sat al deres lid til EU for omsider at opnå resultater. Der er tidligere afgivet temmelig mange løfter, men vi konstaterer, at EU, men også FN, faktisk undlader at påtage sig en aktiv mæglerrolle, når det gælder om at følge forhandlingerne på konferencen i Annapolis op. Jeg synes, at dette er uacceptabelt, og at EU ikke længere kan tillade, at det sættes ud af spillet af USA, men at det skal indtage en uafhængig holdning.
<SPEAKER ID="082" NAME="Bairbre de Brún" AFFILIATION="GUE/NGL">
(GA) Hr. formand! Jeg lyttede opmærksomt til kommissær Ferrero-Waldner, men jeg mener ikke, at det er godt nok at tale om lettelser eller opmuntring, når den israelske regering fører den form for politik, som vi har set ved grænsen mellem Gaza og Egypten.
<P>
EU-institutionerne er nødt til at gøre noget. De er nødt til at give deres holdning til kende over for den israelske regering og sige højt og tydeligt, at de er modstandere af den umenneskelige blokade, der går hårdt ud over Gaza-striben.
<P>
Denne politik er særdeles grusom og fjendsk over for hele den befolkning, som er under israelsk besættelse. Sådanne handlinger kan ikke retfærdiggøres i det 21. århundrede. Og det er horribelt, at Israel hævder, at de udelukkende forsvarer sig selv, når almindelige palæstinensere ønsker et liv uden de lidelser, som de bliver påført.
<P>
Vi er nødt til at handle i stedet for at bruge dage, uger og måneder på bare at snakke.
<SPEAKER ID="083" NAME="Rodi Kratsa-Tsagaropoulou" AFFILIATION="PPE-DE">
(EL) Hr. formand! Begivenhederne i Gaza er tragiske, og alle medlemmerne har givet udtryk for, at de er rystede. Begivenhederne er også beklagelige for EU. Ikke alene lider vi af en politisk svaghed, men jeg ved heller ikke, hvordan vi effektivt kan bidrage på de områder, hvor vi har forpligtet os, nemlig med økonomisk bistand og humanitær hjælp. Tim udvikles til Pegase, og vi investerer i menneskelige ressourcer, i mekanismer og i fællesskabsmidler.
<P>
Spørgsmålet er, hvordan vi kan opnå resultater lige nu?
<P>
Har De noget nyt, fru kommissær? Når den humanitære bistand frem til Gaza? Er der et samarbejde med Israel i det mindste om dette spørgsmål? Kan den palæstinensiske myndighed bidrage til en normalisering og til at fremme humanitær bistand? Pegase burde fornuftigvis sættes i kraft i morgen. Deres tjenestegrene har investeret i detaljerne, i planlægningen, i menneskelige ressourcer. Hvordan kan vi gøre os værdige til denne vision og til disse midler?
<SPEAKER ID="084" NAME="Kyriacos Triantaphyllides" AFFILIATION="GUE/NGL">
(EL) Hr. formand! Situationen i Gaza kræver øjeblikkelig ophævelse af den israelske blokade. Der skal ydes bistand til befolkningen i Gaza til dækning af de akutte behov. Den Arabiske Liga, EU og Israel må bidrage til at fremme forbindelserne mellem Fatah og Hamas, så den palæstinensiske befolkning kan forenes, som dengang den nationale samlingsregering havde magten. For at det kan ske, må alle palæstinensere, der er valgte repræsentanter og medlemmer af Hamas, løslades fra de israelske fængsler. Målet bør være at skabe de rette betingelser for afholdelsen af almindelige valg, og både EU og USA må afgive et klart løfte om at respektere valgresultatet fuldt ud, uanset hvilket.
<SPEAKER ID="085" NAME="Benita Ferrero-Waldner" LANGUAGE="DE">
Hr. formand! Jeg vil gerne kort tilkendegive min holdning til dette meget vanskelige emne, som vi også diskuterede længe i Rådet (udenrigsministrene) i mandags. Det er selvfølgelig næppe nødvendigt at sige, at vi ikke blot nøjes med at diskutere. Sammen med USA, palæstinenserne, israelerne, Unionen, og selvfølgelig også sammen med FN og Rusland inden for rammerne af kvartetten har Unionen ydet sin del i forbindelse med vedtagelsen af en fælles strategi.
<P>
Jeg refererede tidligere, omend meget kort i forbindelse med Annapolis, til et aspekt af denne strategi, nemlig de bilaterale forhandlinger mellem præsident Abbas og premierminister Olmert. Det andet aspekt, som har mere at gøre med mig i Kommissionen, er forsøget på at skabe en ny udvikling, som vil bringe fremskridt til befolkningen, og jeg er fuldt bevidst om, at denne opgave er enorm. Jeg har hele tiden været mere end klar over vanskelighederne, men vi ønskede selvfølgelig at gøre alt for at hjælpe, og det ønsker vi fortsat. Derfor sigter vores politik også imod at støtte præsident Abbas i at skabe fred ved hjælp af dialog med henblik på at bruge denne fred i en forsoningsproces med Hamas. Det var den underliggende tanke med strategien.
<P>
Vi ønsker fortsat at støtte også yderligere møder. I de seneste par dage har der været møder mellem hr. Olmert og hr. Abbas. Vi ved, at disse ikke førte til ret meget indholdsmæssigt, men det er forståeligt, da alle møder i øjeblikket overskygges af en situation, som er meget anspændt. Alligevel skal vi fortsætte ad den vej. Vi kan stadig åbne nogle døre inden det næste møde i Moskva, hvis vi støtter begge parter.
<P>
Det er den ene side af sagen. Den anden side er den humanitære og den økonomiske del. Til dem, der måske ikke har læst min udtalelse, vil jeg sige, at jeg den 21. januar afgav en meget klar udtalelse om situationen i Gaza, fordi også jeg indså, at tingene er gået for vidt. Sammen med andre udtalelser fra udenrigsministre og internationale organisationer har det ført til en forbedring af situationen. En fuldstændig opløsning af blokaden er det ikke, men det er en væsentlig forbedring af situationen. For den humanitære dels vedkommende betyder det - og det besvarer også Deres spørgsmål, fru Kratsa-Tsagaropoulou - at der nu reelt er mange leveringer, der når frem til Gaza.
<P>
Alligevel er vi godt klar over, at det ikke er tilstrækkeligt, og jeg er selvfølgelig bevidst om, hr. Cohn-Bendit, at det er en lang og sej opgave. De har helt ret i, at det er en yderst vanskelig situation. Det er den højtstående repræsentant også fuldt ud klar over, og måske vil han også kommentere det. Men ikke desto mindre skal vi indtil videre fortsætte med at følge den strategi, som vi har defineret i fællesskab, og som vi ønsker at gennemføre i fællesskab, og der er ikke andet at gøre end at presse på for at få gennemført åbningen af grænserne, hvilket Salam Fayyad som bekendt selv ser som et afgørende skridt.
<P>
Nu en kort bemærkning om den mekanisme, som vi har udarbejdet, og som igangsættes om et par dage, dvs. den 1. februar. Det er en permanent mekanisme i modsætning til den forudgående midlertidige internationale mekanisme, TIM, som vi var nødt til at forlænge flere gange. Denne mekanisme blev af gode grunde udarbejdet sammen med Den Palæstinensiske Myndighed. Vi har arbejdet meget tæt sammen med hr. Fayyad om projektet, således at resultatet vil leve op til hans krav om en udviklings- og fremskridtsplan for den palæstinensiske økonomi og naturligvis også for infrastrukturen.
<P>
Det bør være et fælles europæisk arbejde. Med det mener jeg, at denne mekanisme - en økonomisk mekanisme - både kan anvendes af os og af andre medlemsstater. Idéen er endda, at internationale organisationer og lande uden for Europa i princippet skal kunne gøre brug af mekanismen. Som TIM er det en mekanisme, der giver mulighed for fuld kontrol og overvågning, fordi vi naturligvis ønsker at opfylde alle gennemskuelighedskriterierne, og den er udformet således, at der enten kan ydes direkte budgetstøtte, eller at støtten kan kanaliseres ud via f.eks. UNRWA og andre organisationer eller anvendes til finansiering af vores projekter. Men jeg ved godt, at dette spørgsmål i øjeblikket overskygges af det store politiske spørgsmål om, hvordan vi kan finde en løsning på den nuværende situation. Jeg er selvfølgelig fuldt ud bevidst om problemet, men i øjeblikket er dette det eneste svar, jeg er i stand til at give.
<SPEAKER ID="086" NAME="Javier Solana">
den høje repræsentant for den fælles udenrigs- og sikkerhedspolitik. - (EN) Hr. formand! Jeg har med stor opmærksomhed lyttet til det, der er blevet sagt. Jeg kunne sige det samme, og sige det med samme følelsesfuldhed, for vi har de samme følelser.
<P>
Men De siger, at vi skal handle i stedet for at tale. Tror De, at handling vil ændre vores politik 180 grader i dag? Jeg ved ikke rigtig, om det er en fornuftig holdning, for at sige det som det er.
<P>
Hvad er der sket i de sidste dage, bortset fra det humanitære drama? Vi kan tale i timevis og virkelig give udtryk for vores følelser, for vi har de samme følelser som De - det har jeg i det mindste - og jeg er sikker på, at det også gælder kommissæren.
<P>
Tidligere på ugen, kun et par timer efter at spændingen brød ud, mødtes Den Arabiske Liga. De traf en beslutning, der blev støttet af Rådet (generelle anliggender) i mandags, en beslutning, som vi skal prøve at implementere i de kommende timer efter et møde, der finder sted her til morgen mellem den palæstinensiske myndighed og Egypten - hvilket fortsætter, mens vi taler, og vil fortsætte natten over og sandsynligvis også i morgen eller den næste dag - når de har nået det punkt, hvor vi virkelig kan udrette noget.
<P>
Men jeg tror, at en måned efter Pariskonferencen, halvanden måned efter Annapoliskonferencen, nu hvor alle de arabiske lande har engageret sig, og hvor andre lande for første gang spiller en konstruktiv rolle, bør vi efter min opfattelse tilpasse os i den retning. Nu ville det ikke være seriøst for os at gå enegang. Vi må spille en rolle sammen med alle tilstedeværende partnere. Vi støtter - og Rådets konklusioner er meget klare på dette punkt - den beslutning, som Den Arabiske Liga traf i søndags for så vidt grænserne angår, og det viste sig i mandags. Vi følger drøftelserne på onsdag og torsdag.
<P>
Jeg mener, at dette er at gøre noget, men jeg ved ikke, hvad jeg kan gøre. Det er noget andet, hvis De opfordrer mig til det.
<P>
(FR) "skynde sig i den rigtige retning", dvs. at vi i øjeblikket går i den forkerte retning.
<P>
(Afbrydelse af hr. Cohn-Bendit: " ... en ukendt retning ...")
<P>
Hr. formand! Jeg tror, at hvis vores ven hr. Cohn-Bendit,
<P>
(EN) ... et fremstående medlem af Parlamentet, siger, at EU's strategi i dag er "'inconnue', je ne comprends rien" (Ukendt, jeg forstår ikke noget). De kan sige, hvad De ønsker. De kan sige, at EU's strategi i dag efter Annapolis, efter at vi har haft formandskabet for Pariskonferencen, efter at have støttet Den Arabiske Liga, er "inconnue", man kan sige andre ting, men jeg mener ikke, at man kan fastholde "inconnue". De synes måske ikke om det ...
<P>
(Protest)
<P>
De er måske ikke enig, men det er vanskeligt at sige, at det ikke er kendt. Jeg deler mange af de følelser, De så veltalende har givet udtryk for. Og jeg kunne sige, at vi har ansvar i de kommende dage og timer, som vi må tage på os. Er vi i stand til at løse op for situationen? Det ved jeg ikke. Det ved De ikke. Men De kan være sikre på, at vi vil forsøge, og vi vil forsøge at støtte hr. Fayyad, for han har været vores samtalepartner i hele denne periode. Han er en mand af god vilje, og det er derfor, vi ikke kan svigte ham. Jeg agter ikke at svigte ham.
<P>
Derfor må vi fortsætte med at arbejde i den retning. Der vil komme frustrationer. Det bliver frustrerende. Vil det lykkes os at løse alle problemerne? Det ved jeg ikke. Men vi vil forsøge så energisk som muligt og med vores bedste vilje.
<P>
Jeg deler alle de følelser, der er kommet til udtryk. Jeg vil ikke sige, at jeg føler det dybere, men i det mindste lige så dybt som De, som alle vores venner her, for vi er på samme side, vi har kæmpet i samme slag i meget lang tid sammen. Derfor er der ingen forskel på vores følelser, og vi må fortsætte med det, vi har været i gang med.
<P>
Jeg tror, vi må bevæge os i den retning. Jeg lover Dem, at jeg vil gøre det. Jeg vil forsøge at mødes med egypterne, saudierne og alle andre - amerikanerne, russerne, alle andre - for at se, om vi ikke kan komme frem til noget, som ikke må være det samme. Det må være noget kollektivt anderledes. Ellers tror jeg ikke, vi kan få nogen resultater.
<P>
De kan sige, at De ikke har set resultater i adskillige år. Siden 1967 har vi ikke frembragt ét resultat. Sammen, som internationalt samfund. Det er sandt. Det er vores ansvar. Men jeg mener ikke, at vi kan løse problemer i morgen ved nu at træffe beslutninger, der er anderledes end den, vi traf i Rådet i mandags.
<P>
Vi har nu en struktur fra Det Europæiske Råd i mandags, og vi må forsøge at implementere den. Jeg vil være glad for at vende tilbage og tale til Dem, og meget oprigtigt, som her, give udtryk for følgerne af vores handlinger.
<P>
Men tro ikke, at vi ikke føler på samme måde. Det gør vi. Vi har erfaringer med denne situation, og vi kan ikke sige mere. Når det gælder handling, så vær sikre på, at vi vil gøre alt, hvad vi kan.
<SPEAKER ID="089" NAME="Formanden">
Forhandlingen er afsluttet.
<P>
Afstemningen finder sted under mødeperioden i februar.
<P>
Skriftlige erklæringer (artikel 142)
<SPEAKER ID="090" NAME="Alessandro Battilocchio  " AFFILIATION="PSE">
skriftlig. - (IT) Hr. formand! Parlamentet har under lange forhandlinger drøftet spørgsmålet om Israel og Palæstina alt for mange gange. Vi bør imidlertid erkende, at objektivt set har den rolle, det hidtil er lykkedes EU at spille, hvad angår denne situation, i det store og hele været marginal: så mange proklamationer, hensigtserklæringer, forslag og dokumenter, men i virkeligheden meget lidt gennemførthed, hvad angår handlinger. Jeg besøgte for nylig Palæstina, og jeg oplevede en atmosfære af bekymring, desillussion og resignation blandt befolkningen, som er træt af årevis med brudte løfter. Situationen er ved at blive værre, og der er en alvorlig risiko for, at de palæstinensiske områder bliver drevet i armene på ekstremister fra Hamas. Den luft, man indånder her, er tung, og det synes næsten uundgåeligt at gribe til vold. Lige nu er tiden virkelig ved at løbe ud. Enten har EU styrken og evnen til at vende denne situation, eller vi må alle bære ansvaret for ikke at have gjort nok for at forhindre det værste.
<SPEAKER ID="091" NAME="Tunne Kelam  " AFFILIATION="PPE-DE">
skriftlig. - (EN) Som min kollega Michael Gahler har sagt, følger det nuværende beslutningsforslag samme linje som de seks magter for at opretholde presset på Iran.
<P>
Som jeg ser det, er det praktiske problem, hvordan dette beslutningsforslag vil blive opfattet af det iranske regime. I en situation, hvor de store spillere i international politik ikke er villige eller i stand til at enes om at benytte alvorlige sanktioner over for Iran, er der næppe nogen chance for, at dette beslutningsforslag vil gøre nogen forskel.
<P>
Men der er stadig én vej - som endnu ikke er blevet prøvet - til at opnå en effekt.
<P>
Det er at give den iranske oppositionsbevægelse en chance ved at gøre en ende på EU's regeringers politiske undertrykkelse af dem. Det Europæiske Fællesskabs Ret i Første Instans afgjorde i december 2006, og de britiske domstole i november, at der ikke er nogen som helst grund til at isolere den iranske opposition på denne måde. At løse båndene på den iranske opposition, så den kan udøve fredelige aktiviteter, vil ikke blot give EU tilstrækkelig indflydelse til at påvirke mullahernes regime, men vil åbne en tredje og mere realistisk mulighed mellem diplomatisk ønsketænkning på den ene side og militær intervention a la USA på den anden.
<P>
Hvis det er vores oprigtige hensigt at afstedkomme en politisk forandring i Iran, så lad os give denne tredje mulighed en chance.
