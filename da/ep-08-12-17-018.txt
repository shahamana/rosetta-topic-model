<CHAPTER ID="018">
Evaluering og udbygning af FRONTEX og EUROSUR
<SPEAKER ID="451" NAME="Formanden">
Næste punkt på dagsordenen er betænkning af Javier Moreno Sánchez for Udvalget om Borgernes Rettigheder og Retlige og Indre Anliggender om evaluering og fremtidig udbygning af FRONTEX-agenturet og det europæiske grænseovervågningssystem EUROSUR).
<SPEAKER ID="452" NAME="Javier Moreno Sánchez" LANGUAGE="ES">
Hr. formand, hr. næstformand for Kommissionen, mine damer og herrer! Akronymerne FRONTEX og EUROSUR minder os om en barsk virkelighed, som vi skal bekæmpe, nemlig at tusinder af mennesker fortsat ankommer ulovligt til Europa hver eneste dag på flugt fra fattigdom og i søgen efter en bedre fremtid. De tvinges hertil af et kolossalt pres fra samfundet og familien i forventning om, at de kan sende penge hjem. Desværre betaler mange af dem for deres europæiske drøm med livet.
<P>
Vi, de politisk ansvarlige i Europa, skal løse denne situation med et fælles svar baseret på respekten for indvandrernes værdighed og grundlæggende rettigheder. Vi skal åbne vores grænser for lovlig indvandring og integration af arbejdstagere med rettigheder og pligter og lukke dem for ulovlig indvandring, for kriminelle organisationer og for menneskesmuglere.
<P>
Til det har vi FRONTEX og EUROSUR, instrumenter, der skaber merværdi i medlemsstaternes arbejde og afspejler den nødvendige europæiske ånd med samarbejde og solidaritet.
<P>
Vi forfølger et mål om at udvikle et integreret europæisk forvaltningssystem for alle EU's eksterne grænser baseret på operationel koordinering og interoperabilitet mellem nationale overvågningssystemer, for når en rute for ulovlig indvandring lukkes, etablerer de kriminelle organisationer en ny rute på mindre end en uge.
<P>
Vi er enige i Kommissionens fremgangsmåde som skitseret i betænkningen af Udvalget om Borgernes Rettigheder og Retlige og Indre Anliggender.
<P>
Nu da agenturet har taget sine første positive skridt, skal vi definere dets fremtidige rolle og dets udviklingstempo.
<P>
Mine damer og herrer, FRONTEX virker. Tallene for Hera-operationerne på De Kanariske Øer og de tusinder af liv, der er blevet reddet i Middelhavet, bekræfter dette, og det samme gælder den forbedrede koordinering, udvekslingen af bedste praksis og specialuddannelserne på områder som asyl, havret eller grundlæggende rettigheder.
<P>
Så vidt, så godt, men vi skal videre. FRONTEX skal have tilstrækkelige materielle og logistiske ressourcer til at kunne gennemføre enkeltstående fælles operationer samt permanente overvågningsmissioner i højrisikoområder.
<P>
Nogle medlemsstater taler om solidaritet, men praktiserer det ikke, hvilket begrænser FRONTEX' effektivitet. I lyset af denne situation opfordrer vi Kommissionen og medlemsstaterne til at vælge en af to muligheder: Enten ændrer vi FRONTEX-forordningen for at gøre solidariteten obligatorisk som i RABIT-forordningen, eller også giver vi FRONTEX mulighed for at købe eller leje sit eget udstyr.
<P>
Det betyder naturligvis en kraftig forøgelse af dets budget, men det styrker agenturets europæiske dimension og gør dets materielle ressourcer lettere tilgængelige, især på kort sigt.
<P>
Desuden opfordrer vi Kommissionen til at foreslå en revision af dets mandat for at løse problemet med det juridiske tomrum, der hæmmer indsatsen ved sørednings- og tilbagesendelsesoperationer.
<P>
Uden samarbejde med oprindelseslandene vil vi ikke kunne forvalte indvandringsstrømmene effektivt. Eksperimenter som samarbejdet mellem Spanien og Senegal har givet yderst positive resultater, som skal opskaleres på europæisk plan.
<P>
Vi opfordrer derfor Kommissionen til at medtage samarbejde om indvandring i alle de aftaler, den indgår med tredjelande, og til at tilrettelægge informationskampagner sammen med dem om risikoen ved ulovlig indvandring.
<P>
FRONTEX skal fortsat kunne udvide fungerende aftaler og indgå samarbejde med oprindelseslandene i henhold til sine specifikke behov. Det er også vigtigt at udforske samarbejdsmuligheder med regionale instanser som Mercosur eller Det Økonomiske Fællesskab af Vestafrikanske Stater, som er styret af princippet om personers fri bevægelighed.
<P>
Vi skal huske på, at FRONTEX og EUROSUR ikke er noget mirakelmiddel, men værdifulde redskaber for den europæiske indvandringspolitik, hvis endelige mål er, at indvandring skal være en udviklingsfaktor, både for værtslande og for oprindelseslande, men mest af alt for indvandrerne selv.
<P>
Indvandring må ikke fortsat være en dødsfælde. Vi skal tage skridt til at sikre, at indvandringen ikke længere skal være en nødvendighed, men et reelt og personligt valg.
<SPEAKER ID="453" NAME="Jacques Barrot">
næstformand for Kommissionen. - (FR) Hr. formand! Jeg vil naturligvis gerne rose betænkningen om evaluering og udbygning af FRONTEX-agenturet og af EUROSUR, det europæiske grænseovervågningssystem. Jeg er hr. Moreno Sánchez taknemmelig.
<P>
Europa-Parlamentet har altid støttet FRONTEX-agenturet siden dets oprettelse, især med hensyn til at stille økonomiske ressourcer til rådighed. Jeg er glad for at se denne støtte bekræftet på ny i dette vigtige øjeblik i agenturets historie, hvor vi overvejer muligheden af at udvide dets mandat.
<P>
Næsten alle punkter i betænkningen er i overensstemmelse med vores meddelelse og har min fulde opbakning. Jeg bemærker f.eks. en specifik opfordring til Kommissionen om at fremsætte forslag til en udvidelse af agenturets mandat, opfordringen til permanent patruljering i højrisikoområder og behovet for at gøre den europæiske solidaritet effektiv på tidspunkter, hvor vores grænser skal kontrolleres. Der findes imidlertid en række punkter, der skal præciseres.
<P>
I øjeblikket leverer medlemsstaterne teknisk udstyr på et frivilligt grundlag. Kommissionen har ved adskillige lejligheder insisteret på, at medlemsstaterne efterkommer deres forpligtelse til at sikre, at udstyret virkelig stilles til rådighed for fælles operationer, navnlig i højrisikosektorer.
<P>
Erfaringerne fra i år viser imidlertid, at der stadig er problemer med at indsætte et tilstrækkeligt antal skibe. Derfor må man overveje andre løsninger. Disse omfatter f.eks. at tvinge medlemsstaterne til at levere bestemt udstyr til agenturet eller at give agenturet mulighed for at leje eller købe sit eget udstyr. Dette vil være et centralt spørgsmål, der skal undersøges inden for rammerne af det forslag, Kommissionen vil fremlægge om tilpasning af de juridiske rammer for agenturet.
<P>
I denne henseende vil jeg gerne påpege, at resultaterne af den uafhængige vurdering af agenturets mandat i henhold til artikel 33 i FRONTEX-forordningen vil være klar i 2009. På det tidspunkt vil Kommissionen offentliggøre sit forslag om agenturets fremtidige mandat. Denne revision kan omfatte specifikke bestemmelser vedrørende søredning, deltagelse i tilbagesendelsesaktiviteter og intensiveret samarbejde med tredjelande.
<P>
Det er også korrekt, at Kommissionen ønsker at intensivere informationskampagner gennem sine delegationer i tredjelande inden for rammerne af EU's politik for relationerne udadtil og på grundlag af den fælles definition af FRONTEX' mandater og rolle. Kommissionen vil undersøge, hvilken form for støtte der kan tilbydes EU's nabolande.
<P>
Jeg hører til dem, der tror på, at, hvis FRONTEX kan udføre sine overvågningsoperationer så tæt som muligt på tredjelandenes kyster, vil det kunne forhindre humanitære katastrofer og give mulighed for en langt mere effektiv overvågning af vores grænser.
<P>
Jeg er under alle omstændigheder taknemmelig for denne betænkning fra Europa-Parlamentet, hvori man gentager Kommissionens forslag. Jeg vil derfor gerne takke Dem for Europa-Parlamentets vigtige og omfattende støtte til Kommissionens meddelelse om FRONTEX. Jeg mener, at vi er nået til enighed mellem de europæiske institutioner om de brede retningslinjer for den fremtidige udvikling af FRONTEX.
<SPEAKER ID="454" NAME="Tobias Pflüger">
ordfører for udtalelsen fra Udviklingsudvalget. - (DE) Hr. formand! Hvad har FRONTEX-agenturet at gøre med udvikling? Det har forfærdelig meget med udvikling at gøre, hvilket FN's tidligere særlige rapportør om retten til mad, Jean Ziegler, forklarede så udmærket i tidsskriftet "Le monde diplomatique" i marts i år. Han skrev: "Det fører os frem til FRONTEX og hykleriet hos kommissærerne i Bruxelles, som skaber sult i Afrika med den ene hånd, mens de med den anden kriminaliserer ofrene for deres politikker, flygtningene fra sulten."
<P>
Et specifikt eksempel er, at EU udfører landbrugsdumping, så man ødelægger den lokale dyrkning af fødevarer i Afrika og derved forstærker tendensen til, at folk flygter fra deres hjemlande. Et andet specifikt eksempel er EU's fabriksskibe, der tømmer fiskebankerne inden for de afrikanske landes eksklusive økonomiske zoner. Der sker også en hastig ødelæggelse af de traditionelle fiskerbyer, f.eks. i Sahel-bæltet, men Mali og Guinea-Bissau er også eksempler på dette.
<P>
Det betyder, at vi i FRONTEX har en institution, der fysisk forsegler Europa og tilrettelægger deportationer uden hensyntagen til FN-konventionen om flygtninges status. I mellemtiden tilrettelægger man massedeportationer - som den, der fandt sted fra Wien fra 11 EU-medlemsstater den 14. november. Der tales meget om "solidaritet" i betænkningen. Men den solidaritet, man henviser til her, er ikke solidaritet med medmennesker, som flygter fra deres lande, men snarere solidaritet mellem medlemsstaterne. Det er helt klart, hvad der er behov for, nemlig solidaritet med mennesker, der flygter fra utålelige leveforhold. Det eneste, FRONTEX opnår, er at forlænge menneskers flugtruter. Det bidrager helt sikkert ikke med nogen løsning. Derfor vil det eneste fornuftige være at nedlægge FRONTEX.
<P>
I denne forbindelse vil jeg råde Dem til en gang imellem at se på holdningerne i Afrika, f.eks. fra Malis tidligere kultur- og turistminister, Aminata Traore, som sagde det meget klart: "De menneskelige, økonomiske og teknologiske ressourcer, som Europa sætter ind mod indvandringsbølgerne fra Afrika er i virkeligheden våben i en krig mellem denne globale magt og unge afrikanere fra både by og land, hvis ret til uddannelse, økonomisk deltagelse, arbejde og mad ignoreres fuldstændig i deres oprindelseslande under den strukturelle konformitets tyranni." Jeg synes, at disse ord siger det klart.
<SPEAKER ID="455" NAME="Formanden">
Jeg er sikker på, at Malis turistministers synspunkter er vigtige, men vi ville hellere høre Deres, hr. Pflüger.
<SPEAKER ID="456" NAME="Simon Busuttil" LANGUAGE="MT">
Hr. formand! Jeg vil først og fremmest takke min kollega Javier Moreno Sánchez for hans betænkning og takke ham, fordi han er åben for vores idéer og vores ændringsforslag i konklusionerne i hans betænkning. Personligt kan jeg ikke påstå, at jeg er tilfreds med FRONTEX og dets arbejde. Mod slutningen af sidste sommer henviste agenturets administrerende direktør til missionen i Middelhavet ved navn NAUTILUS som en fiasko. Så hvordan kan jeg være tilfreds? Det ville være at bede om det umulige. Fra FRONTEX' administrerende direktør ville jeg forvente at høre ikke om en fejlslagen mission, men om, hvordan FRONTEX kan arbejde vellykket og effektivt. Jeg vil gerne tilføje, at på trods af dette, har Europa-Parlamentet altid stået fast i sin støtte til FRONTEX-agenturet, som kommissæren så rigtigt sagde. År efter år har vi forhøjet budgetposten til dette agentur med det formål at gøre dets missioner mere permanente og produktive. Hvordan kan vi gøre FRONTEX mere effektivt? For det første ved at overveje, hvordan vi kan udvide dets mandat, som det allerede har været foreslået af både kommissæren og i betænkningen. Vi skal også styrke dets effektivitet ved at se på, hvordan vi kan overtale medlemsstaterne til at honorere de løfter, de afgav, da de forpligtede sig til at levere udstyr til FRONTEX-missioner. Ellers har vi også den mulighed, at FRONTEX får sit eget udstyr. Det andet element, der skal til for at forøge effektiviteten, er internationalt samarbejde. For nylig var Europa-Parlamentet i Senegal, hvor man ved selvsyn kunne iagttage den samarbejdsmetode, der anvendes af Spanien og Senegal. Det er denne type samarbejde, som vi skal kopiere til andre områder og zoner, som f.eks. Middelhavet og i nærheden af Grækenland. Afslutningsvis vil jeg sige, at nogle hævder, at FRONTEX ikke respekterer eller ikke har mandat til at respektere menneskerettighederne. Jeg er helt uenig. Jeg mener faktisk, at hvis det ikke var for FRONTEX, ville langt flere mennesker drukne eller dø, end det er tilfældet i dag. Dette viser, at FRONTEX gør sit arbejde med respekt for menneskeliv og menneskerettigheder. Men vi skal gøre mere, vi ønsker, at FRONTEX skal være mere produktiv i sine operationer. Hvis det lykkes, vil vi have slået to fluer med ét smæk. Vi vil først og fremmest have sat en stopper for de hemmelige indrejser, og for det andet vil vi have standset de menneskelige tragedier, der ofte forekommer på vores have, og som er en skændsel for os alle.
<SPEAKER ID="457" NAME="Inger Segelström" LANGUAGE="SV">
Hr. formand, hr. Barrot, mine damer og herrer! Jeg vil gerne starte med at takke hr. Moreno Sánchez og udvalget, for vi har haft en konstruktiv diskussion om FRONTEX og EUROSUR denne gang, men jeg vil også gerne takke dem, fordi de fortsat følger arbejdet med FRONTEX så tæt. Det er en nødvendighed, fordi så mange mennesker interesserer sig for, hvordan FRONTEX skal udvikles, hvis det skal være EU's ringmur over for resten af verden og fattige verden over.
<P>
For nylig kom det frem, at FRONTEX ikke havde forstået, at en af dets opgaver var at bekæmpe menneskehandel. Det glæder mig, at jeg har fået opbakning til dette nu, og at vi får det præciseret. Jeg mener, at alle her er enige om det vigtige i, at vi på alle måder forhindrer, at mennesker selv havner i fare, når de forsøger at komme ind i EU. De er ikke kriminelle, men fattige mennesker, der søger et bedre liv for deres familier. Det glæder mig også, at jeg får opbakning til en udvidelse af de regler, der gælder på havet, navnlig Middelhavet, i EU-lovgivningen og i den internationale lovgivning.
<P>
Det er uacceptabelt, at fiskere, der samler flygtninge op, mistænkes for at være menneskesmuglere, og der skal skabes klarhed om, hvorvidt de kan sætte flygtningene af i den nærmeste havn, og hvilke regler der gælder. Derfor er det godt, at vi i det kommende program for EU-asyl samt flygtninge- og indvandringspolitik nu også finder ud af, hvordan vi kan bruge FRONTEX bedre i det fremtidige arbejde. Før jeg slutter, vi jeg gerne ønske alle medlemmerne, vores fantastiske Udvalg om Borgernes Rettigheder og Retlige og Indre Anliggender, formanden og kommissær Barrot en glædelig jul og et godt nytår.n
<SPEAKER ID="458" NAME="Adina-Ioana Vălean">
for ALDE-Gruppen. (EN) - Hr. formand! Først og fremmest vil jeg gerne lykønske ordføreren hr. Moreno Sánchez med denne afbalancerede betænkning. Det glæder mig, at han har taget højde for de fleste af mine ønsker og endda mine kritikpunker.
<P>
FRONTEX er et vigtigt instrument i indvandringspolitikken, og det har vist sig at være nødvendigt og effektivt. Men det er stadig et overpolitiseret organ, der i for høj grad er afhængigt af medlemsstaternes gode vilje og af de nationale interesser, der dikteres af pressen og den offentlige opinion.
<P>
Det var vigtigt at minde medlemsstaterne om deres moralske pligt og engagement. Det er også vigtigt at erindre om, at FRONTEX er et organ under Fællesskabets første søjle. Dermed skal det ikke bare respektere EU's grundlæggende værdier i sit arbejde, men også arbejde for at fremme disse, navnlig inden for områder, der vedrører kritiske spørgsmål i forbindelse med indvandring og fri bevægelighed.
<P>
Men det kan sættes spørgsmålstegn ved lovligheden af agenturets foranstaltninger. Først og fremmest fordi de koordinerede og efterretningsstyrede operationer, der gennemføres af FRONTEX, er baseret på risikoanalyser og trusselsvurderinger, der gennemføres under fortrolighedsreglen. Dette betyder begrænset gennemsigtighed og ingen demokratisk ansvarlighed. For det andet fordi den fælles operation koordineres af FRONTEX og dermed skaber en eksternalisering af grænsen, som skaber tvivl om overholdelsen af EU's forpligtelse til at overholde princippet om beskyttelse af asylansøgere og flygtninge.
<P>
Jeg opfordrer derfor til, at der gennemføres en omfattende evaluering og gennemgang af FRONTEX' operationer og dets ansvarlighed, hvor Parlamentet også skal inddrages. Jeg vil også bede Kommissionen foretage en fuldstændig evaluering af FRONTEX' aktiviteter med hensyn til deres indvirkning på de grundlæggende friheder og rettigheder, herunder ansvaret for at beskytte flygtninge.
<P>
Endelig mener jeg, at man hidtil har fokuseret kraftigt på spørgsmål vedrørende havet, men som nævnt skal man se på alle indvandringsruterne. Ruterne over land kræver også en nærmere undersøgelse, langs østgrænsen, og for en gangs skyld bør vi være proaktive og løse nødsituationen, før den også opstår der.
<SPEAKER ID="459" NAME="Giusto Catania">
for GUE/NGL-Gruppen. - (IT) Hr. formand, mine damer og herrer! Jeg mener, at vi skal forsøge at gøre status over FRONTEX' fiaskoer gennem de seneste tre år. Hvis vi gør dette, vil vi erfare, at der har været tale om en hel del propaganda.
<P>
Det er gennemført lidt over 30 fælles operationer ved grænserne, antallet af dødsfald til søs er steget i de seneste tre år, og langt de fleste ressourcer, som desværre bliver flere og flere, anvendes til beskyttelse af søgrænserne, selv om FRONTEX selv fortæller os, at kun 15 % af de ureglementerede indvandrere ankommer til EU via havet. Lad os kalde dem det, ureglementerede indvandrere. Jeg ved, at jeg har kommissær Barrots støtte på dette punkt, så lad os holde op med at kalde dem for illegale indvandrere.
<P>
En af de ting, FRONTEX har vist os, er, at det er muligt at bruge skydevåben på en vilkårlig og tilfældig måde. Ved en fælles operation i september omkring Lampedusa så vi ravagen. På trods af det forhold, at nogle af vores punkter er taget med i Moreno Sánchez' betænkning, ønsker jeg at understrege denne kritik, fordi jeg er ret overbevist om, at Parlamentet hurtigt kan ændre holdning til FRONTEX. For et stykke tid siden var jeg fuldstændig isoleret, når jeg sagde, at det var nødvendigt at ændre FRONTEX' mandat ved at prioritere søredning, men i morgen kan dette endelig blive det generelle synspunkt her i Parlamentet.
<P>
Jeg vil fortsat være kritiker af FRONTEX, for jeg mener ikke, at agenturet ved sine aktiviteter respekterer asylansøgernes rettigheder. At afvise mennesker ved grænserne er en reaktionær utopi, og jeg tror, at det er meget vanskeligt at hindre mænds og kvinders fri bevægelighed. I dag er FRONTEX symbolet på Fort Europa og et konkret værktøj til militarisering af vores grænser.
<SPEAKER ID="460" NAME="Johannes Blokland" LANGUAGE="NL">
Hr. formand! Fort Europa starter nu på det afrikanske kontinent, hvor illegale indvandrere standses af myndighederne, før de når til EU, og dette sker med økonomisk og logistisk støtte til de lokale myndigheder fra EU. Derfor fungerer den europæiske støtte til de afrikanske lande med hensyn til at imødegå uønsket indvandring, men er det den virkning, vi havde forventet?
<P>
Jeg er klar over, at vi ved hjælp af FRONTEX har reddet mange mennesker på havet, men jeg frygter for dem, der er flygtet af politiske eller religiøse grunde. Ifølge rapporter fra Amnesty International og UNHCR sendes folk tilbage til deres oprindelseslande uden nogen form for undersøgelse. Medlemsstaterne ønsker at forhindre, at illegale indvandrere kan benytte vores retssystemer og det med fuld ret. Det giver dog anledning til det moralske spørgsmål om, hvorvidt denne fremgangsmåde giver politiske og andre flygtninge adgang til asylproceduren.
<P>
Overholder de afrikanske lande flygtningetraktaten? I den forbindelse vil jeg opfordre Kommissionen og kommissær Barrot til at kæde bistanden til de afrikanske lande med en human behandling af politiske flygtninge i overensstemmelse med FN-konventionen om flygtninges status. Jeg støtter ændringsforslag nr. 4 til hr. Moreno Sánchez' betænkning.
<P>
Dermed har FRONTEX' aktiviteter ført til et nyt problem, hvad enten vi bryder os om det eller ej. Derfor bør FRONTEX tage det fulde ansvar. Jeg opfordrer til, at man træffer foranstaltninger på meget kort sigt for at sikre, at politiske og andre flygtninge fortsat kan regne med en human behandling, idet FRONTEX' succes til en vis grad vil afhænge af dette.
<SPEAKER ID="461" NAME="Philip Claeys" AFFILIATION="NI">
(NL) hr. formand! Jeg havde æren af at udarbejde en udtalelse om FRONTEX for Udvalget om Udenrigsanliggender, men den blev forkastet med et snævert flertal, fordi venstrefløjen nægtede at acceptere, at problemerne med Libyen og Tyrkiet blev nævnt udtrykkelig i teksten. Forestil Dem min overraskelse og tilfredshed, da jeg så, at Udvalget om Borgernes Rettigheder senere tog hensyn til mine ønsker.
<P>
Libyen er et vigtigt transitland for ulovlig indvandring i retning af Europa. Det samme er Tyrkiet rent faktisk, bortset fra at dette land også leverer mange af indvandrerne. Det er derfor vigtigt, at disse lande og deres grænsekontrolmyndigheder samarbejder fuldt ud med FRONTEX. Det glæder også tilbagesendelsesaftaler, hvor Tyrkiet i mange år har været ubøjelig i sin afvisning af at deltage. Tyrkiet nægter at underskrive en aftale, og landet foretager heller ikke nogen effektiv overvågning af grænserne mod Europa. Man ville forvente, at et land, der ønsker at komme med i EU, ville gøre en større indsats. Det er uhyrligt, at Kommissionen og Rådet ikke minder Tyrkiet om dets ansvar.
<P>
FRONTEX og EUROSUR er centrale instrumenter i kampen mod ulovlig indvandring og kan også sættes ind mod grænseoverskridende kriminalitet, narkohandel, menneskesmugling og våbenhandel. Uden en effektiv forvaltning af de fælles ydre grænser kan Schengen ikke fungere, og vi kan ikke så meget som overveje at vedtage en fælles indvandringspolitik. Det er derfor ikke bare et spørgsmål om midler, men især også et spørgsmål om politisk vilje. Når jeg hører Fort Europa nævnt, bliver jeg trist over at se, at det lader så meget tilbage at ønske, at vi måske i stedet burde kalde det for Si Europa.
<SPEAKER ID="462" NAME="Carlos Coelho" AFFILIATION="PPE-DE">
(PT) Hr. formand, hr. næstformand for Kommissionen, mine damer og herrer! Først vil jeg gerne lykønske ordføreren, Javier Moreno Sánchez, med hans fremragende arbejde og ligeledes min kollega, Simon Busuttil, der har fungeret som skyggeordfører for Gruppen for Det Europæiske Folkeparti (Kristelige Demokrater) og De Europæiske Demokrater. Et område uden indre grænser kan ikke fungere uden et fælles ansvar og uden solidaritet i forvaltningen af de ydre grænser. Dette er vigtigt for at håndtere indvandringen på en global og harmoniseret måde, bekæmpe ulovlig indvandring og sikre en integreret grænseforvaltning med fælles anvendelse af fysiske og menneskelig ressourcer.
<P>
Grænsekontrol er ikke kun fokuseret på uautoriseret krydsning af grænserne, men også på andre aspekter af grænseoverskridende kriminalitet såsom bekæmpelse af terror, menneskesmugling, narkosmugling og ulovlig våbenhandel, således at man bidrager til at styrke den indre sikkerhed som helhed.
<P>
Jeg tvivler ikke på, at FRONTEX kan spille en væsentlig rolle i denne integrerede strategi for EU's grænser. Efter den kraftige forhøjelse af budgettet, som Parlamentet krævede, og som kommissær Barrot støttede, mener jeg, at det næste skridt må være at revidere dets mandat for at fjerne de juridiske tomrum vedrørende søredningsoperationer, samarbejde om tilbagesendelsesoperationer og endda muligheden for, at dets udstyr kan benyttes af tredjelande, som næstformand Barrot allerede har nævnt.
<P>
Jeg er således enig i, at FRONTEX' rolle bør styrkes, men det skal ske gradvis og i henhold til de faktiske behov. Jeg anerkender også betydningen af at optimere udnyttelsen af alle overvågningssystemer og -værktøjer, vigtigst af alt ved at udvide deres nuværende dækningsområde, skabe synergier og fremme samarbejdet med europæiske agenturer som Europol samt med andre internationale organisationer.
<SPEAKER ID="463" NAME="Marian-Jean Marinescu" AFFILIATION="PPE-DE">
(RO) Hr. formand! Jeg vil først og fremmest gerne udtrykke min tilfredshed med den operation, som det hurtige grænseindsatshold (RABIT) gennemførte ved Rumæniens østgrænse sidst i oktober, og som var koordineret af det europæiske agentur FRONTEX. Denne type operation, den tredje af sin art indtil videre, har vist den vigtige rolle, som FRONTEX spiller som støtte for de medlemsstater, der udgør EU's ydre grænse, og som derfor kræver større teknisk og operationel bistand.
<P>
Jeg glæder mig også over aftalen, som blev underskrevet først på måneden mellem FRONTEX og det georgiske grænsepoliti, som markerer et vigtigt skridt i retning af grænsesikkerhed og bekæmpelse af ulovlig indvandring. Den langsigtede term strategi, som Kommissionen foreslog til forvaltning af grænserne, er velkommen i disse tider, hvor medlemsstaterne med de ydre grænser mod syd står over for store problemer forårsaget af ulovlig indvandring. Denne strategi skal suppleres af en indsats fra nabolandene, der skal styrke sikkerheden ved deres egne grænser. Resultatet er, at handlingsplanerne, der er en del af den europæiske naboskabspolitik, skal fremme projekter og økonomisk bistand med henblik på at gøre grænserne mod tredjelande sikrere.
<P>
Med hensyn til Parlamentets vurdering af strategipakken for den langsigtede forvaltning af EU's grænser beklager jeg, at behandlingen af FRONTEX- og EUROSUR-betænkningerne ikke faldt sammen med behandlingen af Kommissionens forslag om indrejse-/udrejsesystemet, programmet for rejseregistrering og det elektroniske system for rejsetilladelser (ESTA), så vi kan danne os en overordnet vision om, hvordan forvaltningen af EU's østgrænser vil udvikle sig fremover.
<SPEAKER ID="464" NAME="Dushana Zdravkova" AFFILIATION="PPE-DE">
(BG) Hr. formand, hr. kommissær, mine damer og herrer! 670 km af Sortehavets kyst har nu udgjort en del af EU's ydre grænse mod øst i mere end to år.
<P>
Inddragelsen af grænsekontroltjenesterne fra Bulgarien og Rumænien i generelle projekter og aktiviteter tilrettelagt af FRONTEX giver gode resultater. Men den militære konfrontation mellem Rusland og Georgien tidligere på året og de fortsatte spændinger mellem de to lande sætter sammen med den generelle ustabilitet i Kaukasusregionen fokus på, at vores fælles Sortehavsgrænse stadig står over for store udfordringer.
<P>
For at løse disse udfordringer skal der udformes en sikkerhedsstrategi for Sortehavsregionen for at gøre den til et område med sikkerhed og stabilitet. Denne strategi skal rettes mod at få centrale lande i regionen inddraget i de projekter og aktiviteter, som EU-medlemsstaterne gennemfører. Kun på denne måde kan vi sikre en korrekt beskyttelse af Sortehavsgrænsen og give vores borgere fred i sindet.
<P>
Et andet vigtigt initiativ, som skal tildeles flere ressourcer og mere finansiering, ikke kun fra de europæiske institutioner, men også fra medlemsstaterne, er mere uddannelse af personale, der deltager i FRONTEX' logistik og operationer. I vore dage beskytter man ikke grænser ved bare at bevogte dem fysisk, men også ved hjælp af aktiviteter, der kræver yderligere viden og færdigheder på en række områder.
<P>
For at give dem mulighed for at udføre de opgaver, de er blevet tildelt, på bedste vis, skal personalet ved medlemsstaternes grænsekontrolmyndigheder være velbevandrede i international ret og havret samt asyllovgivning og grundlæggende menneskerettigheder.
<P>
Jeg vil gerne tilslutte mig bemærkningerne fra ordføreren, hr. Sánchez, om, at der skal udformes en omfattende, generel plan, som skal indeholde de overordnede rammer for EU's strategi for grænsekontrol.
<SPEAKER ID="465" NAME="Rareş-Lucian Niculescu" AFFILIATION="PPE-DE">
(RO) Hr. formand! Jeg vil gerne understrege den særlige betydning af nogle af påstandene i hr. Moreno Sánchez' betænkning og i Kommissionens meddelelse. Jeg henviser til de punkter, hvor vi mindes om udfordringen ved indvandringsruterne over land ved EU's østgrænse. Jeg vil derfor gerne fremhæve, at EU's østgrænse skal have mere opmærksomhed og flere ressourcer.
<P>
I henhold til nogle skøn stammer omkring 25 % af de illegale indvandrere, der i øjeblikket befinder sig på EU's område, fra landene langs østgrænsen, og de er kommet ind i EU ved at krydse disse østgrænser. EU's ydre grænse mod øst er ikke kun meget lang, men også meget problematisk på grund af vores naboregioner. Bortset fra problemet med ulovlig indvandring skal vi også huske på faren ved organiseret kriminalitet, hvis hovedruter også krydser hinanden i dette geografiske område.
<P>
Som medlem af Europa-Parlamentet fra Rumænien, der forvalter over 2 000 km af EU's ydre grænse mod øst, vil jeg også gerne understrege, at det er vigtigt for os at vie denne grænse vores fulde opmærksomhed.
<SPEAKER ID="466" NAME="Czesław Adam Siekierski" AFFILIATION="PPE-DE">
(PL) Hr. formand! EU mangler i øjeblikket en overordnet plan for samarbejde med landene ved vores østgrænser.
<P>
Ud over det langsigtede mål, som EU har opstillet for disse lande, skal vi også definere specifikke, kortsigtede mål samt indføre et system, så vi kan vurdere, i hvilken udstrækning disse lande overholder de etablerede principper for grænseoverskridende samarbejde. Med hensyn til vores grænser med tredjelande bør FRONTEX-agenturets arbejde omfatte foranstaltninger til bekæmpelse af menneskesmugling. Vigtigst af alt skal alle højrisikoområder have fælles, regelmæssige, permanente og operationelle overvågningspatruljer året rundt.
<P>
Som et nøgleelement i EU's globale strategi for indvandring bør FRONTEX-agenturets opgave være at sikre Unionens ydre grænser, idet man samtidig sørger for, at det ikke bliver et instrument, der skaber nye grænser - barrierer, der deler Europa - og nye mure.
<SPEAKER ID="467" NAME="Carl Schlyter" AFFILIATION="Verts/ALE">
(SV) Hr. formand! Jeg sætter pris på de dele af betænkningen, der drejer sig om det hellige menneskeliv, og at vi skal overholde flygtninges rettigheder i forbindelse med tilbagesendelse, dvs. retten til ikke at blive sendt tilbage til en uacceptabel situation. Jeg er ikke desto mindre meget bekymret over, at FRONTEX bliver et led i opbygningen af Fort Europa.
<P>
Efter min mening lader det til, at vores solidaritet med hinanden i forbindelse med lukningen af vores grænser er større end vores solidaritet med de mennesker, der kommer til os. Vi har en forfejlet idé om, at Europa ville modtage en uforholdsmæssig stor andel af verdens flygtninge. Det er overhovedet ikke sandt. Det er verdens fattige lande, der tager imod langt de fleste flygtninge. Vi modtager kun en lille andel af disse mennesker. Når vi taler om at integrere tilbagesendelsesaftaler i alle aftaler med andre lande, mener jeg, at vi er på det helt gale spor.
<P>
Vi bør først generere udvikling ved hjælp af retfærdige handelsaftaler, og derefter vil vi måske få nogle færre flygtninge. Det er en langt bedre politik både for os og for andre lande.
<SPEAKER ID="468" NAME="Jacques Barrot">
næstformand for Kommissionen. - (FR) Hr. formand! Jeg har lyttet opmærksomt til alle indlæg. Først vil jeg gerne sige, at jeg helt ærligt ikke kan lade det stå uimodsagt, at FRONTEX skulle være symbolet på et Fort Europa, der er lukket for alle, som har brug for beskyttelse eller ønsker at komme til Europa. Det er helt forkert! Som hr. Busuttil, hr. Coelho, fru Cederschiöld og fru Vălean så rigtigt sagde, er det helt klart, at FRONTEX har reddet mange liv indtil nu, og jeg kan heller ikke tillade at lade det stå uimodsagt, at FRONTEX derfor skulle være udtryk for en vis militarisering af Europa. Jeg kan ikke lade det stå uimodsagt.
<P>
Det er ikke desto mindre korrekt, at vi skal komme videre. Fru Cederschiöld sagde helt rigtigt, at FRONTEX kan hjælpe os i kampen mod menneskesmugling, mens fru Vălean også påpegede, at vi skal holde øje med landegrænserne og minde landene om deres forpligtelser.
<P>
I øjeblikket administreres 80 % af disse ulovlige grænsekrydsninger i praksis af smuglere, af skruppelløse bagmænd. Det skal frem, at for at blive fragtet fra Libyen til en af De Kanariske Øers kyst, betaler folk i dag kolossale beløb - 2 000 eller 3 000 EUR - og de udsættes desuden for risikoen for at lide skibbrud og drukne, før de når kysten. Derfor kan jeg ikke lade det stå uimodsagt.
<P>
Jeg mener, at FRONTEX har en rolle at spille, tilmed en positiv rolle. Vi har brug for denne integrerede grænseforvaltning, som hr. Coelho talte om, og det er korrekt, at vi nu skal til at overveje et nyt mandat til FRONTEX. FRONTEX skal indtage sin plads i denne overordnede sammenhæng, hvor man sammenkæder udvikling og koordineret forvaltning af indvandringsstrømme. Det er det sande svar på Deres spørgsmål.
<P>
Jeg vil også gerne minde Dem om, hvis det skulle være nødvendigt, at Kommissionen naturligvis skal udforme retningslinjer for de fælles operationer til søs, som tilrettelægges af FRONTEX. Eksperter fra FN's Flygtningehøjkommissariat og Den Internationale Organisation for Migration samarbejder med eksperter fra medlemsstaterne og FRONTEX om netop at sikre, at FRONTEX overholder reglerne i konventionen om sikkerhed for menneskeliv på søen, hvori det hedder, at reddede personer efterfølgende skal huses på et sikkert sted, et sted, hvor deres liv ikke længere er i fare, og hvor deres krav kan opfyldes, mens deres skæbne bestemmes.
<P>
Det var, hvad jeg ønskede at sige. Jeg er udmærket klar over FRONTEX' mangel på ressourcer, og det bliver formentlig nødvendigt på den ene eller anden måde enten at tvinge medlemsstaterne til at stille ressourcer til rådighed for FRONTEX eller udstyre FRONTEX med egne ressourcer, hvilket i lyset af de aktuelle budgetrammer forekommer vanskeligt.
<P>
Under alle omstændigheder er det korrekt, at FRONTEX' mandat skal udvides. Det skal have mulighed for at samarbejde med de tredjelande, som indvandrerne stammer fra, for at kunne garantere en intelligent, menneskelig overvågning af denne form for ulovlig indvandring, der som sagt finder sted på bekostning af de involverede.
<P>
Jeg vil gerne takke hr. Moreno: Hans betænkning er afbalanceret og baner vejen for et FRONTEX, der vil være bedre udstyret, og som samtidig vil stå bedre rustet til at beskytte menneskeliv. Det er, hvad vi tænker, når vi tænker på FRONTEX. Det må vi ikke glemme. Det er kort fortalt, hvad jeg ønskede at sige efter at have lyttet opmærksomt til alle bidragene under denne forhandling, og jeg kan forsikre Dem for, at jeg naturligvis vil huske på denne forhandling, når vi skal udforme retningslinjerne for FRONTEX.
<SPEAKER ID="469" NAME="Javier Moreno Sánchez">
ordfører. - (FR) Hr. formand, hr. Barrot! Jeg mener, at vi er på rette spor. De, der har fulgt det europæiske eventyr gennem mange år, ved, at når Parlamentet og Kommissionen går fremad hånd i hånd, sker der fremskridt i EU.
<P>
Jeg synes, at vi er på rette spor, og derfor ønsker vi at fortsætte.
<P>
(ES) Jeg vil gerne sige tak, først og fremmest til alle de medlemmer, der har taget ordet i aften. Det har været en forhandling med forskellige holdninger, som alle dem, der foregår her i Parlamentet og som demokratiet selv, men jeg mener, at der hersker ret betydelig enighed her. Jeg ønsker naturligvis at takke skyggeordførerne fra de andre politiske grupper og medlemmerne af Udvalget om Borgernes Rettigheder og Retlige og Indre Anliggender, fordi deres bidrag har givet os mulighed for at udarbejde noget, der er blevet beskrevet som en afbalanceret betænkning, som efter min mening er fuldstændig.
<P>
Jeg vil også gerne takke FRONTEX' administrerende direktør, Ilkka Laitinen, og hans viceadministrerende direktør, Gil Arias, som altid har givet mig alle de oplysninger, jeg har bedt dem om, samt hele agenturets personale.
<P>
Jeg har haft mulighed for med egne øjne at se - f.eks. da vi var i Senegal og også i hovedkvarteret i Warszawa - at alle de mænd og kvinder, der arbejder for FRONTEX, er meget engagerede i deres arbejde og meget bevidste om det arbejde, de udfører. Derfor har jeg bedt formanden for Udvalget om Borgernes Rettigheder og Retlige og Indre Anliggender, hr. Deprez, afholde en høring i samarbejde med Budgetudvalget, så de kan forklare os alt, hvad de laver.
<P>
Det er ikke kun et spørgsmål om operationer. De gør et fremragende arbejde med uddannelse af medarbejdere, som hr. Marinescu har forklaret, med RABIT-operationer og med at identificere falske rejsehjemler. Det er et fantastisk vigtigt arbejde, som sjældent bliver nævnt. Derfor har jeg foreslået, at vi afholder denne høring.
<P>
Efter min mening er der to principper, som vi skal diskutere meget grundigt. Jeg mener, at det er blevet sagt her - næstformanden for Kommissionen har nævnt det, og det samme gælder resten af os - at FRONTEX skal være baseret på den størst mulige grad af retssikkerhed, for uden en sådan sikkerhed er det ofte ude af stand til at handle og befinder sig så i umulige situationer.
<P>
Med dette nye reviderede mandat skal vi vide, hvad det kan og ikke kan i forbindelse med søredning eller tilbagesendelse.
<P>
Her til sidst vil jeg sige, at det vigtigste, hvilket vi har set på delegationsrejserne til forskellige lande, er det europæiske mærke og den europæiske ånd. Mange lande vil hellere se navnet "Europa" i stedet for navnet på et bestemt land, der har været kolonimagt en gang i fortiden, og de ser det ikke så klart. Jeg betragter dette som en merværdi. Jeg mener, at vi skal investere i FRONTEX og komme fremad. Vi skal tænke på hastigheden og overbevise medlemsstaterne.
<SPEAKER ID="471" NAME="Formanden">
Forhandlingen er afsluttet.
<P>
Afstemningen finder sted i morgen, torsdag den 18. december 2008.
<P>
Skriftlige erklæringer (artikel 142)
<SPEAKER ID="962" NAME="Cristian Silviu Buşoi  " AFFILIATION="ALDE">
skriftlig. - Jeg vil gerne først og fremmest udtrykke min optimisme med hensyn til fremtiden for FRONTEX-agenturet i lyset af de ret opmuntrende tal fra aktivitetsevalueringen af agenturet.
<P>
Men jeg er fuldstændig enig i ordførerens holdning om, at FRONTEX skal ledsages af en juridisk indvandringspolitik for at kunne bekæmpe den ulovlige indvandring effektivt. Det er ikke fornuftigt at forsøge at opbygge et Fort Europa ved udelukkende at fokusere på illegale indvandrere, for så længe der findes forskelle i den økonomiske udvikling, vil der også forekomme migration. Jeg er desuden enig i behovet for at respektere den menneskelige værdighed og de grundlæggende rettigheder, mens vi samtidig beskytter vores ydre grænser, fordi dette er en del af de europæiske værdier.
<P>
Jeg vil også gerne understrege betydningen af solidariteten mellem EU's medlemsstater. I lyset af afskaffelsen af grænsekontrollen inden for Schengenområdet kan medlemsstaterne ikke være mere gensidigt afhængige, men har et fælles ansvar for grænsesikkerheden. Derfor bør alle medlemsstaterne involvere sig i FRONTEX-aktiviteterne og stille de nødvendige ressourcer til rådighed. Sidst, men ikke mindst, bør samarbejdet med tredjelande også være en prioritering for at øge FRONTEX' effektivitet.
<SPEAKER ID="961" NAME="Janusz Lewandowski  " LANGUAGE="PL">
Arbejdet i FRONTEX-agenturet interesserer mig, fordi det er den eneste EU-institution, der ligger i Polen. Til trods for tidligere bekymringer over, hvor sikker EU's østgrænse er, viser det sig, at den største trussel i form af ulovlig indvandring kommer fra Middelhavsområdet. Størstedelen af FRONTEX' arbejde drejer sig således om det område. Jeg har haft mulighed for at besøge Malta og se lejrene for afrikanske flygtninge der, så jeg har forståelse for problemets alvor og den ufattelige menneskelige desperation, der fører til de desperate forsøg på at krydse havet og nå til Malta og til EU's fastland.
<P>
Illegal indvandring udgør en udfordring for os alle, og det kræver en fælles strategi og fællesskabsinstrumenter. Siden 2005 har FRONTEX leveret disse instrumenter samt et overvågningssystem for EUROSUR-grænserne. Parlamentet er opmærksomt på det stigende behov for finansiering og har for tredje år i træk anmodet om en forhøjelse af budgettet til FRONTEX-agenturet. Indtil i dag har de enkelte medlemsstaters grad af engagement været meget ulige, og der findes betydelige skævheder med hensyn til finansiering, udstyr og operationelle anliggender. Geografiske årsager og forskelle i opmærksomhed om problemet med indvandring betyder, at medlemsstaternes forskellige engagement i dette område af Fællesskabets politik synes at være et permanent problem, der er vanskeligt at løse.
<SPEAKER ID="960" NAME="Bogusław Rogalski  " LANGUAGE="PL">
I lyset af truslen fra ulovlig indvandring skal Europa forvalte sine grænser på en mere integreret måde og benytte en harmoniseret metode over for fænomenet indvandring, herunder forvaltningen af lovlig indvandring. Selv om vi accepterer, at de enkelte medlemsstater skal føre kontrol med deres egne grænser på grund af situationen ved vores øst- og sydgrænser, skal vi samarbejde om at deles om de tilgængelige materielle og menneskelige ressourcer for at bekæmpe dette fænomen.
<P>
Indførelsen af egnede grænsekontrolsystemer vil begrænse den grænseoverskridende kriminalitet, hvilket igen vil bidrage til at forbedre vores indre sikkerhed. Ud over foranstaltningerne til bekæmpelse af tilstrømningen af illegale indvandrere bør FRONTEX også bidrage til at styrke et globalt partnerskab med tredjelande og være ansvarligt for at træffe bestemte beslutninger vedrørende asylretten.
<P>
Illegal indvandring fører også til et stort antal dødsfald, når mennesker forsøger at krydser grænserne illegalt. I lyset af dette bør vi etablere patruljering året rundt i højrisikoområder, hvor folk risikerer at miste livet. Det er også vigtigt at oprette separate divisioner, hvoraf den ene skal overvåge landegrænserne, mens den anden skal overvåge søgrænserne, idet man navnlig fokuserer på indvandrernes brug af ruter ved østgrænserne.
<P>
Der findes også et betydeligt behov for at fortsætte uddannelsen af det personale, der er involveret i FRONTEX' aktiviteter, med henblik på at opnå større effektivitet og en højere grad af professionalisme samt at skabe et fælles system for informationsudveksling med henblik på at optimere FRONTEX' aktiviteter.
