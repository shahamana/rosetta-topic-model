<CHAPTER ID="013">
Indlæg af et minuts varighed om politisk vigtige sager
<SPEAKER ID="021" NAME="Formanden">
Næste punkt på dagsordenen er indlæg af et minuts varighed om politisk vigtige sager.
<SPEAKER ID="022" NAME="Carmen Fraga Estévez" AFFILIATION="PPE-DE">
(ES) Hr. formand! Som nogle af Dem måske har hørt i medierne, blev et spansk fryseskib, Playa de Bakio, indregistreret i Bermeo, opbragt i går, mens det fiskede tun i internationalt farvand 250 sømil fra Somalias kyst. Skibet har en besætning på 26 personer, 13 spanske statsborgere og 13 af afrikansk oprindelse.
<P>
Der har nu i et stykke tid hersket stor bekymring i fiskerisektoren over den manglende sikkerhed i den del af Det Indiske Ocean, hvor piraterne huserer, og hvor en fransk yacht blev opbragt for nylig, den 11. april.
<P>
På baggrund af denne situation vil jeg gerne anmode Parlamentet og EF-institutionerne som helhed om at tage de nødvendige skridt for at foranledige, at mandskabet og fartøjet straks frigives, og for at beskytte fællesskabsflåden, der fisker i dette farvand, som nu anses for at været verdens farligste.
<SPEAKER ID="023" NAME="Ioan Mircea Paşcu" AFFILIATION="PSE">
(EN) Hr. formand! For et par uger siden besøgte jeg EUBAM-missionen i Odessa, Ukraine, sammen med hr. von Wogau, formand for Underudvalget om Sikkerhed og Forsvar. Missionens mandat består i at hjælpe Ukraine og Moldova til en bedre forvaltning af deres fælles grænse ved at stille ekspertise og støtte til rådighed.
<P>
Da vi var ankommet, bemærkede vi, at det ved hjælp af medarbejdernes stærke professionalisme er lykkedes missionen at opbygge et solidt omdømme med en faglig autoritet, hvormed den er i stand til ikke kun at bistå sine samarbejdspartnere med eksperthjælp, men også til at mægle mellem dem i vigtige spørgsmål af gensidig interesse. Ved at vise EU-flaget som EU's eneste konkrete manifestation i dette store, vigtige område er EUBAM-missionen desuden en meget effektiv ambassadør for vores institutioner og bidrager således til den konkrete virkeliggørelse af både vores sikkerhedsstrategi og vores naboskabspolitik i området. Den har uden tvivl vist et eksempel til efterfølgelse i andre områder af interesse for os.
<SPEAKER ID="024" NAME="Graham Watson" AFFILIATION="ALDE">
(EN) Hr. formand! Deres tale under vores seneste mødeperiode i Bruxelles om begivenhederne i Tibet blev yderst vel modtaget af Parlamentet, og jeg tror, den havde opbakning fra alle de tilstedeværende medlemmer. Den afspejlede helt tydeligt offentlighedens holdning i EU til den seneste undertrykkelse i Tibet.
<P>
Også Kommissionen og en række medlemsstater i Rådet har udtrykt stor bekymring. Derfor kommer det som en overraskelse - og skuffelse for min gruppe - at formandskabet for Rådet har besluttet ikke at invitere Dalai Lama til Bruxelles for at møde ministrene. Dette gør det efter min opfattelse endnu vigtigere, at Parlamentet fastholder Deres forslag om at invitere Dalai Lama, og jeg vil gerne bede Dem kontakte Dalai Lamas kontor for at forespørge, om han eventuelt kan fremskynde sit besøg, så han kommer før det planlagte besøg i december, da der tydeligvis er en meget stor interesse i Parlamentet og i Europa for at drøfte begivenhederne i Tibet inden december.
<P>
(Bifald)
<SPEAKER ID="025" NAME="Bogusław Rogalski" AFFILIATION="UEN">
(PL) Hr. formand! Mit indlæg drejer sig om det samme emne. Den olympiske flamme blev slukket med tibetanernes blod, som flyder i Tibet hver eneste dag. Jo mere vi nærmer os åbningen af OL, desto større bliver de kinesiske repressalier mod deres egne borgere og borgerne i Tibet.
<P>
Under vores sidste mødeperode i Bruxelles vedtog vi en beslutning, hvor vi kritiserede de kinesiske myndigheders overtrædelser af menneskerettighederne og desuden opfordrede kineserne til at genoptage forhandlingerne med Dalai Lama. Desværre blev disse krav ignoreret af det slovenske formandskab. Jeg mener, at den slovenske udenrigsminister Dimitrij Rupels manglende invitation af Dalai Lama til et officielt møde med EU bør fremkalde en skarp reaktion fra Parlamentets side.
<P>
Parlamentet er Europas samvittighed, og denne samvittighed må ikke bringes til tavshed af udtalelser fra en minister i EU-formandskabet.
<SPEAKER ID="026" NAME="Mikel Irujo Amezaga" AFFILIATION="Verts/ALE">
(ES) Hr. formand! Søvrøvere er blevet en verdensomspændende trussel mod søfartssikkerheden.
<P>
Ifølge statistikker udarbejdet af International Maritime Bureau (IMB) er sørøverangreb tredoblet i det seneste årti med 90 tilfælde i 1995, mens tallet var steget til 263 i 2007.
<P>
I dette øjeblik bliver 26 besætningsmedlemmer fra fiskerifartøjet Playa de Bakio holdt fanget ved kysten ud for Somalia, og som min kollega sagde tidligere, skal vi måske ikke nøjes med at udtrykke vores solidaritet med deres familier, men også anmode EU om at tage affære i denne sag og gøre, hvad der er muligt, for at få sat fiskerne fri.
<P>
Det er ikke nok, at vi indgår aftaler med forskellige afrikanske stater. Vi er også nødt til at sørge for fartøjernes sikkerhed.
<P>
Problemet er af europæisk rækkevidde og bør behandles som sådan.
<SPEAKER ID="027" NAME="Mary Lou McDonald" AFFILIATION="GUE/NGL">
(EN) Hr. formand! Som bekendt afholdes der folkeafstemning i Irland om Lissabontraktaten den 12. juni.
<P>
Jeg vil gerne bringe et spørgsmål på bane, som har givet anledning til dyb bekymring i Irland. Det er kommet frem i medierne, at Kommissionen og Parlamentets udvalg aktivt samarbejder om at tilbageholde informationer. Lad mig citere næstformand i Kommissionen, Margot Wallström, som har sagt, at Kommissionen forud for afstemningen om Lissabontraktaten er parat til at nedtone eller forsinke meddelelser, som kunne skade sagen. Der har været beretninger i pressen om et brev, som er sendt til parlamentsudvalg, hvori de opfordres til at undlade at beskæftige sig med følsomme politiske emner, der måtte opstå fra Lissabon, indtil traktaten er ratificeret.
<P>
Jeg vil gerne sige, at denne taktik er uacceptabel. Den irske befolkning bør være fuldt informeret, når den debatterer emnet. Den fortjener at have adgang til fuldstændige, usminkede fakta, hvad enten det handler om selskabsskat eller gennemførelsen af traktatens forsvars- og sikkerhedsbestemmelser. Jeg er sikker på, at De vil give mig ret i, at befolkningen som minimum fortjener at have de fuldstændige kendsgerninger.
<P>
Jeg vil derfor i dag opfordre Dem til at erklære offentligt, at udvalgene ikke vil forhale eller undertrykke debatten om disse følsomme emner, og jeg vil tilskynde Kommissionen til at gøre det samme.
<SPEAKER ID="028" NAME="Georgios Georgiou" AFFILIATION="IND/DEM">
(EL) Hr. formand! Undskyld forsinkelsen, men jeg er lige ankommet til Parlamentet.
<P>
Jeg tror, det vil være urealistisk at tale om samarbejde på tværs af grænserne i Grækenlands tilfælde, som er det land, der modtager det fjerde højeste antal illegale immigranter næst efter Spanien, Frankrig og Sverige.
<P>
Hvordan kan man overhovedet tale om samarbejde over grænserne, når vi - hvilket De sikkert vil give mig ret i - har at gøre med et land, som netop er i den branche, nemlig Tyrkiet, hvor der er folk, som er professionelt beskæftiget med transport af illegale immigranter fra Asien til Europa.
<P>
Desuden får Grækenland kun en minimal økonomisk hjælp. Jeg har desværre ikke tid til at gå nærmere i detaljer, men jeg er nødt til at sige, at hvis Europa ikke hjælper, tror jeg, det bliver Europa, der må betale gildet for de mennesker, som strømmer ind i Europa i dag via Grækenland og Det Ægæiske Hav med dets 2.000 øer.
<SPEAKER ID="029" NAME="Slavi Binev" AFFILIATION="NI">
(BG) Hr. formand! Jeg har bedt om ordet for at gøre opmærksom på en kræftbyld, der påvirker over 1 million indbyggere i den bulgarske hovedstad og deres rettigheder. Dette problem er et tydeligt eksempel på de korrupte systemer, som desværre har bredt sig til alle områder af livet i Bulgarien i de seneste år. For ottende år i træk har virksomheden Sofiyska Voda nu, med både rådhusets og regeringens åbenlyse velsignelse, skrabet store fortjenester til sig på almindelige borgeres bekostning uden at opfylde blot et minimum af dens forpligtelser ifølge koncessionskontrakten, og i stedet for at få ophævet kontrakten får koncessionsindehaveren endnu flere lån til flere millioner euro. De offentlige myndigheder i Bulgarien, både statslige og kommunale, vender stadig det døve øre til mangfoldige protester fra grupper af borgere, som til sidst har måttet henvende sig til kommissær Barroso, både via officielle og uofficielle kanaler, under hans besøg i Bulgarien for nylig. Når Bulgarien og landets institutioner ikke har viljen til at beskytte civilsamfundets rettigheder, stoler jeg på, at EU-myndighederne vil.
<SPEAKER ID="030" NAME="Nicolae Vlad Popa" AFFILIATION="PPE-DE">
(RO) Hr. formand! I april var Bukarest for første gang fremstillet udelukkende i et positivt lys i alle medierne i anledning af NATO-topmødet, som fandt sted i Rumænien.
<P>
Der var mange, som ikke troede, at vores land kunne arrangere et topmøde af denne størrelse med 3.000 repræsentanter fra 49 lande og 3.500 journalister, idet topmødet i Bukarest havde den største deltagelse og den mest komplekse dagsorden i hele NATO's historie.
<P>
Jeg vil gerne gøre opmærksom på tre vigtige konklusioner fra topmødet. Kroatien og Albanien blev inviteret til at tilslutte sig NATO, NATO vil opstille et antimissilskjold, som skal supplere det amerikanske, idet det vil beskytte de NATO-lande, som ikke er dækket af det amerikanske skjold, og NATO-lederne forpligtede sig til at øge tropperne i Afghanistan for at bekæmpe Taliban, deles om vanskelighederne i forbindelse med militæroperationerne og begrænse restriktionerne for anvendelse af tropperne.
<SPEAKER ID="031" NAME="Maria Matsouka" AFFILIATION="PSE">
(EL) Hr. formand! Lad os ære Nikos Aslamazidis' minde, arbejderen på Saint-Nazaire-værftet, der gik i sultestrejke. Vi er nødt til igen at se på spørgsmålet om beskyttelse af arbejdstagere mod moderne slavehandel.
<P>
Lad os tale om arbejdsløshed, underbeskæftigelse og usikkerhed i ansættelsen og om bureauer, der udlejer, for ikke at sige udnyttter, arbejdstagere. Disse bureauer behandler arbejdstagerne som moderne slaver. De bruger dem, indtil de er udslidt, betaler dem en sulteløn, flytter rundt på dem efter forgodtbefindende og skaffer sig så af med dem, når det passer dem. Hvordan beskytter vi arbejdstagerne? Bolkesteindirektivet ophøjer tvetydighed til kunst og tillader, at de bliver smidt på samfundets skrotbunke. "Flexicurity"politikken, som bliver mere og mere populær, er en ny måde at afregulere ansættelsesforhold på, som resulterer i en mindre stabil beskæftigelse og større usikkerhed. Som følge heraf har vi nu engangsarbejdstagere, der hver eneste dag kæmper for at overleve med værdigheden i behold.
<P>
Det er ikke kun muligt, det er også tvingende nødvendigt at skabe et andet Europa, hvis prioriteter er fuld beskæftigelse, bedre arbejdsvilkår og en mere retfærdig fordeling af rigdommen. De ofre, arbejdstagerne yder, er i bund og grund en kamp mod de middelalderlige beskæftigelsesvilkår, som bliver pålagt nu igen, og som alle progressive kræfter virkelig må gå sammen om at bekæmpe.
<SPEAKER ID="032" NAME="Magor Imre Csibi" AFFILIATION="ALDE">
(RO) Hr. formand! Skovrydning har nået et foruroligende omfang på verdensplan med 13 millioner ha om året. Det er et fænomen, som hænger nøje sammen med ulovlig træfældning og handel med træprodukter.
<P>
Vi kan fortsætte med at lukke øjnene for ødelæggelsen af skovene i den tro, at vi i Europa har avancerede systemer, der beskytter biodiversiteten og forbrugerne.
<P>
I EU kommer ca 50 % af træimporten fra tropiske lande og 20 % af træimporten fra Europa og Den Russiske Føderation fra ulovlige kilder.
<P>
Derfor bidrager vi i fuldt omfang til den ulovlige skovrydning i Amazonas, og det foregår også i udbredt omfang i EU-lande som Estland, Rumænien og Bulgarien.
<P>
Vi er nødt til at have en konsekvent og ærlig tilgang til ulovlig skovrydning og handel i tredjelande, men især på EU's område.
<P>
Derfor vil jeg anmode Kommissionen om snarest muligt at fremlægge lovforslag om, at kun træ og træprodukter fra lovlige kilder må handles på det europæiske marked.
<P>
Jeg har i denne forbindelse fremlagt en skriftlig redegørelse i Parlamentet og vil gerne opfordre mine kolleger til at tilslutte sig kampen mod ulovlig skovrydning.
<SPEAKER ID="033" NAME="Georgios Papastamkos" AFFILIATION="PPE-DE">
(EL) Hr. formand! Prisstigningerne og den truende mangel på fødevarer er ved at antage et foruroligende omfang. Jeg vil gerne gøre opmærksom på den berettigede bekymring over den seneste udvikling under landbrugsforhandlingerne i Verdenshandelsorganisationen (WTO).
<P>
Det er Kommissionen, der fører forhandlingerne, og den er nødt til at holde sig strengt inden for det forhandlingsmandat, den har fået af Rådet, og inden for rammerne af den reviderede fælles landbrugspolitik. Kommissionen er nødt til at sikre europæisk landbrugs levedygtighed, konkurrenceevne og multifunktionelle karakter. Europa har nu et presserende behov for at blive forsynet med kvalitetsfødevarer, og det må være ledetråden i EU's forhandlingsposition.
<SPEAKER ID="034" NAME="Maria Badia i Cutchet" AFFILIATION="PSE">
(ES) Hr. formand! Onsdag den 23. april fejrer UNESCO Verdens Bogdag. Det er også Miguel de Cervantes' dødsdag og William Shakespeares fødselsdag.
<P>
Miguel de Cervantes er den største forfatter inden for spansk litteratur og kendt over hele verden for værket Don Quixote. Det er almindeligt anerkendt, at denne bog er den første moderne roman og et af verdenslitteraturens største værker.
<P>
Den engelske skuespilforfatter, digter og skuespiller William Shakespeare blev født en anden 23. april, efter juliansk tidsregning, og anses for det været det engelske sprogs vigtigste forfatter og også en af verdenslitteraturens største.
<P>
Mange lande har valgt denne dato til at fejre deres skytshelgen. Det er tilfældet i Katalonien, hvor man traditionelt fejrer San Jordi, St. Georg, og hvor det katalanske sprog og den katalanske kultur fejres. Jeg synes, det ville være en anerkendelse af europæisk kultur og litteratur, hvis Parlamentet besluttede at tilslutte sig festlighederne på en kultur- og litteraturdag, som fejres i en stor del af EU.
<SPEAKER ID="035" NAME="Jaroslav Zvěřina" AFFILIATION="PPE-DE">
(CS) Hr. formand! Jeg vil tillade mig at gøre opmærksom på, at vores beslutninger nogle gange fører til uventede resultater. Begejstringen for biobrændstoffer og deres anvendelse i brændstofblanding er i dag ved at aftage. Ikke alene presser biobrændstoffer prisen på landbrugsvarer op, de er også med til at fremme fældningen af regnskovene. Vi bør drage ved lære af dette, når vi lovgiver i fremtiden. Måske har nogle af vores andre love lignende negative virkninger, f.eks. den seneste udvikling med frivillig regulering af bilindustrien. Derfor bør vi ikke være for hurtige til at lovgive, men tage os tid til at gennemtænke lovene og anvende en mere ansvarlig strategi. Det er en fordel, hvis vi husker det gamle råd om at tænke sig godt om, før man handler.
<SPEAKER ID="036" NAME="Hanna Foltyn-Kubicka" AFFILIATION="UEN">
(PL) Hr. formand! Jeg vil gerne sige et par ord mere om udtryksfrihed i Rusland. Dagbladet Moskovsky Korrespondent kan ikke længere købes i kioskerne, fordi det interesserede sig for Vladimir Putins formodede skilsmisse. Det, som foregår i offentlighedens fulde søgelys i Frankrig, hemmeligholdes i Rusland. Alle oplysninger om statsoverhovedets ægteskabelige status burde helt klart være offentlige, men man har ikke engang lov til at stille spørgsmål om disse ting, hvilket fremgik for nylig, da Vladimir Putin angreb en kvindelig journalist fra Niezavisima Gazieta, så hun brød sammen.
<P>
De regler for, hvordan man gebærder sig i forholdet mellem myndighederne og medierne, som er anerkendt i den civiliserede verden, gælder stadig ikke i Rusland. Der er medierne et redskab, som kontrolleres af myndighederne, og hvis de ikke opfører sig, som myndighederne vil have det, bliver de lukket. Journalister trues og likvideres i ekstreme tilfælde, som det skete med Anna Politkovskaja.
<P>
Udtryksfrihed er demokratiets grundlag. Endnu en gang kan vi konstatere, at det russiske demokrati hviler på et meget skrøbeligt grundlag.
<SPEAKER ID="037" NAME="László Tőkés" AFFILIATION="Verts/ALE">
(HU) Hr. formand! Igennem de seneste år er ungarere blevet overfaldet og slået i slovakiske, serbiske og rumænske gader, blot fordi de har talt deres modersmål, ungarsk. Sidste weekend er aggressionerne blusset op igen, og der har igen flydt blod, denne gang i Kolozsvár i Transsylvanien. Ofrene var journalisterne Tibor Zágy, István Ambrus og János Fancsali, der blev overfaldet bagfra på gaden om natten og slået brutalt af tre unge rumænere. De blev hånet og spottet, kaldt beskidte udlændinge og blev bedt om at tage hjem, hvor de hørte til. I en lignende episode i lørdags blev en anden ungarer, Attila, stukket med en kniv på det centrale torv i Szabadka/Subotica i Vojvodina i Serbien. Det samme sted blev der den 15. marts 2008 - den ungarske revolutionsdag - afholdt en antiungarsk demonstration, som var arrangeret af en rumænsk nyfascistisk gruppe, Det Nye Højre, i Kolozsvár, hvor en ung ungarer blev overfaldet samme dag. Det er meget vigtigt, at vi går sammen med vores rumænske broderfolk om at dæmme op for den aggressive nationalisme. Vi ser frem til, at de rumænske myndigheder vedtager lovgivning, og der sættes et eksempel med afstraffelse af gerningsmændene.
<SPEAKER ID="038" NAME="Daniel Strož" AFFILIATION="GUE/NGL">
(CS) Hr. formand, mine damer og herrer! Jeg vil benytte lejligheden til at bringe et vigtigt spørgsmål på bane, nemlig de vedvarende forsøg på at ændre Anden Verdenskrigs historie. Der er tale om gentagne forsøg, som antager forskellige former og nogle gange finder sted i Europa-Parlamentet. Som oftest, faktisk i de allerfleste tilfælde, kommer de til udtryk i form af angreb på de tjekkiske, eller snarere tjekkoslovakiske, såkaldte præsidentdekreter. I det tidligere Tjekkoslovakiet blev disse dekreter, som var baseret på folkeretten, anvendt til at regulere retlige spørgsmål i forbindelse med Nazitysklands nederlag. Jeg ved med sikkerhed, at der er tyske og ungarske medlemmer af Europa-Parlamentet, som planlægger yderligere skridt i år imod disse præsidentdekreter. Jeg vil derfor anmode Europa-Parlamentets medlemmer om at undlade at støtte disse aktiviteter og på det kraftigste tage afstand fra dem. Jeg er sikker på, at vi er enige om, at enhver ændring af Anden Verdenskrigs historie er fuldstændig uacceptabel.
<SPEAKER ID="039" NAME="Marie Panayotopoulos-Cassiotou" AFFILIATION="PPE-DE">
(EL) Hr. formand, mine damer og herrer! Jeg vil gerne gøre Dem opmærksom på, at skriftlig erklæring nr. 33 fra i dag er åben for underskrifter. Den drejer sig om unges placering i EU's politikker. Det er almindeligt kendt, at unge er ramt af arbejdsløshed. Det er det, vi skal fokusere på, både aktuelt og med henblik på fremtiden i EU.
<P>
Derfor opfordrer vi medlemsstaterne til at tage unge i betragtning i alle relevante politikker. De er nødt til at indgå i en struktureret dialog med dem og planlægge politikker inden for uddannelse og livslang uddannelse samt beskæftigelse, social integrering, sundhed, unges selvstændighed, mobilitet, grundlæggende rettigheder og forbud mod forskelsbehandling. Det vil give os håb om bedre fremtidsudsigter, hvad angår unge, som er svære at finde på grund af det demografiske problem.
<SPEAKER ID="040" NAME="Riitta Myller" AFFILIATION="PSE">
(FI) Hr. formand! Hver tredje dødsulykke på de europæiske veje skyldes spirituskørsel. Ved den spanske solkyst mistede mindst ni finske turister livet lørdag aften, og 19 blev alvorligt såret, da en spirituspåvirket bilist med 1 promille alkohol i blodet kørte med sin SUV ind i en bus, hvor de var passagerer. Ulykken forværredes af, at flere passagerer ikke brugte bussens sikkerhedsseler.
<P>
Der bør gøres flere overvejelser på EU-plan om, hvordan disse forfærdelige ulykker og unødige tab af menneskeliv kan undgås i fremtiden. På nuværende tidspunkt varierer promillegrænsen i EU mellem 0 og 0,8. Grænsen bør gøres ens og ligge så tæt som muligt på 0 i alle EU-landene. Desuden skal reglerne om sikkerhedsseler overholdes, og bilisterne gøres tilstrækkeligt opmærksomme på disse. Vi er også nødt til at tage tilstrækkeligt højde for konsekvenserne, når folk ikke overholder reglerne.
<SPEAKER ID="041" NAME="Formanden">
Tak fru Myller! Ofrenes familier har vores dybeste medfølelse.
<SPEAKER ID="042" NAME="Filiz Hakaeva Hyusmenova" AFFILIATION="ALDE">
(BG) Hr. formand! De europæiske borgere er bekymret over prisstigningerne på fødevarer. Det samlede prishop, som mærkes i Vesteuropa, gør mere ondt i Østeuropa på grund af det lave indkomstniveau. Man forventer et nyt prishop som følge af de ustabile finansielle markeder og forventningerne om en global økonomisk krise. Den Internationale Valutafond har opfordret til en aktiv indsats for at kontrollere fødevarepriserne. Den generelle prisstigning hænger sammen med energiomkostningerne, og EU er afhængig af energi. Derfor bør man ikke kun tale om rationel udnyttelse af landbrugsjord og om at undersøge alternative energikilder, når der diskuteres fødevarepriser. De stadigt stigende fødevarepriser kan også kontrolleres ved at regulere priserne på traditionelle energikilder. Dette kræver, at man tager anvendelsen af kernekraft som en del af EU's energisammensætning op til overvejelse - endnu en gang. Hvis de atomkraftanlæg, der findes i medlemsstaterne, blev sat på fuld kapacitet, kunne man overvinde energiknapheden, og det ville påvirke prisen på forbrugsvarerne i kurven.
<SPEAKER ID="043" NAME="Ewa Tomaszewska" AFFILIATION="UEN">
(PL) Hr. formand! Det polske parlament var en af de første lovgivende forsamlinger, som behandlede ratifikationen af Lissabontraktaten og vedtog et forslag om samtykke til den polske præsidents undertegnelse af ratifikationsinstrumentet.
<P>
Der er mange EU-medlemsstater, som endnu ikke har truffet en beslutning i dette spørgsmål. Forfatningstraktaten blev blokeret efter folkeafstemningerne i Frankrig og Nederlandene. Jeg vil undlade at henvise til indholdet i de to traktater. Vi har alle ret til at have vores egen mening om dette.
<P>
Jeg vil gerne gøre opmærksom på, at der her i Parlamentet, og andre steder, er blevet fremsat kritiske bemærkninger om Polen og ratifikationsprocessen af repræsentanter fra lande, som slet ikke har gjort nogen fremskridt med dette endnu. Jeg anser disse bemærkninger for ubegrundede og ildesindede.
<SPEAKER ID="044" NAME="Milan Horáček" AFFILIATION="Verts/ALE">
(DE) Hr. formand! Ifølge Amnesty Internationals årsrapport eksekveres over en tredjedel af alle dødsdomme i hele verden i Kina. Det nøjagtige tal er sandsynligvis meget højere og derfor en statshemmelighed. Dødsdommen anvendes i 62 stater, i nogle tilfælde idømmes den for ikkevoldelige forbrydelser som utroskab, skatteunddragelse, prostitution eller homoseksualitet. Iran, Saudi-Arabien og Yemen henretter også unge under 18.
<P>
Derfor skal EU gøre alt, hvad der står i dets magt, for at hævde den grundlæggende menneskeret til livet og søge at opnå et globalt moratorium for dødsstraf. Det bør især rette henvendelse til Kina, der fører an i denne kedelige statistik, og forsøge at bringe landet nærmere til en anvendelse af disse universelle menneskerettigheder i overensstemmelse med det olympiske motto "én verden, én drøm".
<SPEAKER ID="045" NAME="Pedro Guerreiro" AFFILIATION="GUE/NGL">
(PT) Hr. formand! Den portugisiske virksomhed Cerâmica Torriense har indledt en disciplinærsag mod Pedro Jorge, fagforeningsleder og ansat i virksomheden, med henblik på hans afskedigelse, efter at han deltog i portugisisk radio og tv, hvor han blot sagde sandheden.
<P>
I tv-programmet brugte han sig selv som eksempel på den situation, som arbejdstagere i mange virksomheder befinder sig i, nemlig at de ikke har fået nogen lønstigninger siden 2003. Vi vil gerne vise vores solidaritet med arbejdstagere og fagforeningsfolk, som er ofre for undertrykkelse. Vi mener, at virksomhedens adfærd er uacceptabel. Dens forfølgelse af og trusler mod denne arbejdstager og fagforeningsmand strider mod demokrati og frihed og fortjener vores stærkeste fordømmelse.
<SPEAKER ID="046" NAME="James Nicholson" AFFILIATION="PPE-DE">
(EN) Hr. formand! I mandags offentliggjorde Kommissionen sin taskforcerapport om Nordirland ved kommissær Hübner, og det glæder mig meget at se hende her i Parlamentet i aften, så hun omsider kan høre, hvad jeg har at sige om emnet. Selv om rapporten indeholder positive punkter, er den ikke gået langt nok for at beskrive dette destruktive underskud, vi har opnået ved at være så langt bagefter resten af Europa efter 30 års terrorisme og vold. Det er også yderst beklageligt, at medlemmerne af Parlamentet ikke blev hørt, eller holdt informeret, som de skulle. Det er aldrig sket før - Kommissionen og Nordirlands premierminister og vicepremierminister er gået glip af en stor mulighed, og der er ikke blevet givet en eneste ekstra euro. Desværre har man betragtet det som en langvarig indsats, som i sidste ende ikke har givet noget egentligt positivt resultat.
<P>
Freden i Nordirland er stadig skrøbelig. Der er sket store fremskridt, og det har taget lang tid. Men den er stadig skrøbelig, og vi bør ikke undervurdere de vanskeligheder, der ligger forude. Jeg tror på, at der kan gøres mere, der kunne have været gjort mere, og der bør gøres mere, for at sikre, at vi skaber et stærkt grundlag for denne fredsproces, som mange af os har arbejdet så hårdt igennem så lang tid for at opnå.
<SPEAKER ID="047" NAME="Csaba Sándor Tabajdi" AFFILIATION="PSE">
(HU) Hr. formand! Den 11. maj går Serbien til stemmeurnerne. Vi er alle klar over, at der ikke kommer stabilitet på Vestbalkan, før der er stabilitet i Serbien. Imidlertid er der kun negative tegn. Der er Kosovo, hvor man har mistet 16 % af landet. Nationalismen kaster en skygge over alting, og det er sandsynligt, at nationalisterne, det radikale parti, Koštunica og de socialdemokratiske parti og Milošević' parti vil danne en koalition. Serbien bevæger sig ikke hen imod Europa. Samtidig gør EU alle de fejltagelser, det overhovedet kan gøre. Jeg håber og beder til, at Javier Solana ikke kommer med en udtalelse, da Javier Solana med hver eneste udtalelse skader udsigterne for Tadić' proeuropæiske parti. Det var en stor fejltagelse at give Haradinaj, den albanske guerillaleder, lov til at forlade Haag. Det var en stor fejltagelse at bekendtgøre en handelsaftale med Kosovo netop nu. Det var en stor fejltagelse at blive ved at tale om stabiliserings- og associeringsaftalerne (som Nederlandene forpurrede i januar), og ved at sige, at EU gør gavn og hjælper, fremmer visa og forsøger at genoprette det uoprettelige forsøger EU endelig at hjælpe demokraterne, de proeuropæiske partier.
<SPEAKER ID="048" NAME="Toomas Savi" AFFILIATION="ALDE">
(EN) Hr. formand! De protester, som forstyrrede den olympiske fakkelstafet i Europa, har givet bagslag for os, da der nu foregår flere antivestlige demonstrationer i Kina.
<P>
I princippet har alle ret til at føle sig svigtet over, at de kinesiske myndigheder ikke har opfyldt deres forpligtelse til at forbedre menneskerettighedssituationen i landet, og den vedvarende vold i Tibet kaster fortsat en skygge over OL i Beijing.
<P>
Jeg kan imidlertid ikke tilslutte mig den indstilling, at aggressive protester som dem i London og Paris var den rigtige måde at gribe spørgsmålet an på. Vores tendens til at ville udnytte De Olympiske Lege til at præsentere det kinesiske folk for nogle demokratiske værdier møder ekstrem modstand, da kineserne bliver stødt over disse protester.
<P>
Der kræves en intern forandring sat i gang af det kinesiske folks vilje til at omstyrte det kommunistiske styre i Kina. Antivestlige demonstrationer er et yderst levende bevis på, at vores seneste skridt har ført til det modsatte af det, vi håbede på.
<SPEAKER ID="049" NAME="Ioannis Gklavakis" AFFILIATION="PPE-DE">
(EL) Hr. formand! Ifølge Kommissionens oplysninger reducerer vi årligt fællesskabsflåden med 2 % for at beskytte fiskeribestanden. Fra 2003 til 2006 er der således sket en reduktion på omkring 10 %. På trods heraf har reduktionen ikke medført mindre fangster, hvilket skyldes en bedre fiskeriteknologi.
<P>
Samtidig med at EU reducerer fiskeriflåden, er der på den anden side lande i Afrika og Stillehavet som f.eks. Australien, New Zealand og Kina, som bygger flere og flere både og udvider deres fiskeriflåder. Fællesskabsflåden skrumper således ind, samtidig med at tredjelandes flåder vokser. Det betyder, at vi ikke opnår noget som helst!
<P>
Selv om EU importerer 40 % af den fisk, det forbruger, er det tilstrækkeligt bevidst til at gøre en indsats. Det er derfor afgørende, at vi inddrager dette emne i internationale forhandlinger. Vi må sikre, at andre også reducerer deres fiskeriflåder.
<SPEAKER ID="050" NAME="Silvia-Adriana Ţicău" AFFILIATION="PSE">
(RO) Hr. formand! For at få mest muligt ud af de muligheder, som globaliseringen giver, bør EU ajourføre sine sociale politikker og først og fremmest investere i menneskelige ressourcer.
<P>
Siden 1990'erne har udgifterne til social beskyttelse ligget fast på omkring 28 % af bruttonationalproduktet.
<P>
I perioden 2000-2007 steg antallet af arbejdspladser med 13 millioner, mens arbejdsløshedstallet faldt fra 9 % til 7 %.
<P>
Samtidig befinder ca. 80 millioner europæiske borgere sig under fattigdomsgrænsen. Fattigdomsrisikoen blandt børn i EU er på 19 %.
<P>
Lissabontraktaten understreger, hvor vigtigt det er for EU at have en social markedsøkonomi.
<P>
De sociale ændringer, der finder sted i forbindelse med globaliseringen, vedrører arbejdsløshed, reform af pensionssystemet, reform af skatte- og afgiftssystemerne, bekæmpelse af fattigdom og investering i uddannelses- og daginstitutionssystemet.
<P>
Uddannelse kan spille en vigtig rolle som kompensation for de socioøkonomiske ulemper og som banebryder for børns vellykkede udvikling.
<P>
Medlemsstaterne bør også forbedre deres sundhedssystemer og bekæmpe fattigdom blandt ældre.
<SPEAKER ID="051" NAME="Thierry Cornillet" AFFILIATION="ALDE">
(FR) Hr. formand! Jeg vil bare minde medlemmerne om, at vi på onsdag har den første verdens malariadag. Den er tidligere blevet kaldt Afrika maladriadag, men i år fejres den for første gang som verdens malariadag.
<P>
Jeg vil gerne minde medlemmerne om, at dette globale problem, som i sagens natur er forbundet med fattigdom, påvirker 107 lande i verden, og i 90 af landene udgør det et stort sundhedsproblem, da 40 % af verdens befolkning lever i malariaramte områder. Hvert år rapporteres på verdensplan mellem 350 og 500 millioner malariatilfælde. Over 60 % af tilfældene rapporteres i Afrika, hvor 90 % af alle malariadødsfald finder sted. Hvert 30. sekund dør et barn i Afrika af malaria. Det betyder, at når jeg er færdig med at tale, vil to børn være døde af malaria.
<P>
Man mener også, at sygdommen hindrer vækst, idet malaria reducerer BNP med 12 milliarder amerikanske dollars om året. På onsdag afholdes en arbejdsfrokost om dette emne kl. 13.00 i lokale C 2.1.
<SPEAKER ID="052" NAME="Nicodim Bulzesc" AFFILIATION="PPE-DE">
(RO) Hr. formand! I forbindelse med betænkningen om frivilligt arbejde vil jeg gerne understrege, hvor vigtige disse aktiviteter er i de lande, som er blevet medlemmer af EU for nylig, og hvor stor betydning rollen som frivillig har for forbedringen af den økonomiske situation og den sociale samhørighed.
<P>
Både Rumænien og andre lande i det europæiske område har været tilbageholdende med at fremme frivilligt arbejde, selv om de europæiske politikker om genanvendelse af affald, reduktion af CO2-emissioner og miljøbeskyttelse kan gennemføres og fremmes, ved at politikere, og unge mennesker, involveres i frivillige aktiviteter.
<P>
Virkningen er så stærk, at den kan skabe en positiv reaktion i statslige institutioner og bidrage til at ændre en hel generations indstilling.
<P>
Jeg foreslår, at frivilligt arbejde inddrages i uddannelsessystemet og interregionale programmer baseret på projekter med henblik på at etablere forbindelser mellem medlemsstaternes borgere.
<P>
Jeg foreslår kriterier for symbolsk motivering af folk, der deltager i frivillige aktiviteter, og anmoder om Kommissionens og Parlamentets bistand.
<SPEAKER ID="053" NAME="Milan Gaľa" AFFILIATION="PPE-DE">
(SK) European Foundation for Democracy blev stiftet i Bruxelles i sidste uge. Jeg glæder mig over indledningen af dette europæiske initiativ, hvis grundlæggende opgave består i at fremme frihed og demokrati ud over EU's grænser og støtte oppositionen i lande, som ikke er frie.
<P>
Mange af os har levet en del af vores liv under totalitære regimer. Jeg tror, at vi i dag, hvor vi er frie, er nødt til at hjælpe disse modige kvinder og mænder, der kæmper for frihed og demokrati i deres lande. Jeg har selv erfaring med at yde økonomisk støtte til familier til cubanske systemkritikere.
<P>
Jeg mener også, vi bør finde finde ud af, hvordan vi kan støtte European Foundation for Democracys aktiviteter over EU-budgettet. På denne måde kan vi slutte os til kampen om at fremme frihed og stå skulder ved skulder med personligheder som Václav Havel, Richard von Weizsäcker, Jacques Delors og andre politikere, som har indvilget i at være protektorer for fonden.
<SPEAKER ID="054" NAME="Kyriacos Triantaphyllides" AFFILIATION="GUE/NGL">
(EL) Hr. formand! Rådet har besluttet at føre nervekrig med FN ved at håndtere situationen i Kosovo gennem ensidige initiativer, som ikke tager hensyn til retsstatsprincippet eller folkeretten. Beslutningen om at sende EULEX-fredsstyrken til Kosovo for at overtage den rolle, som indtil for nylig blev varetaget af UNMIK, er således en taktisk fejl. I artikel 5 i Rådets beslutning anføres det, at missionen vil blive overdraget fra FN-styrken til EU-styrken, så snart førstnævntes mission er afsluttet.
<P>
Desværre er der lande såsom Spanien, der er imod disse initiativer. Ifølge hr. Moratinos, Spaniens udenrigsminister, er initiativerne imod folkeretten.
<P>
Endelig advarede Slovenien og Frankrig Serbien om, at det var nødt til at acceptere EULEX, hvis det ikke ville risikere at gå glip af et fremtidigt EU-medlemskab. Jeg mener, at dette er mildest talt uacceptabelt.
<SPEAKER ID="055" NAME="Zita Pleštinská" AFFILIATION="PPE-DE">
(SK) Hr. formand! De blanke forsider på slovakiske dagblade som en protest mod vedtagelsen af medieloven, der indfører ikkedemokratiske pressestandarder i Slovakiet gældende fra juni 2008, minder mig om Belarus, hvor regeringen ikke respekterer oppositionen, og hvor der hverken er udtryksfrihed eller pressefrihed.
<P>
Jeg mener ikke, at en medlemsstat, som 1. maj 2008 fejrer fireårsdagen for sin tiltrædelse af EU, bør vedtage love, der er i strid med EU's grundlæggende demokratiske principper.
<P>
Jeg er meget glad for hr. Pötterings ord og klare holdning til pressefriheden i Slovakiet. Jeg vil også gerne takke Joseph Daul og Michael Gahler for deres støtte. Jeg har tillid til, at repræsentanterne fra Den Socialdemokratiske Gruppe i Europa-Parlamentet heller ikke vil indtage en passiv holdning til dette spørgsmål.
<P>
Jeg vil også appellere til alle europæiske politikere af demokratisk sindelag om at gøre alt, hvad de kan, for at sikre, at Sakharovprisen for tankefrihed ikke går til Slovakiet.
<SPEAKER ID="056" NAME="Marian Harkin" AFFILIATION="ALDE">
(EN) Hr. formand! Jeg vil gerne sige et par ord om landbrugets stilling i de nuværende WTO-forhandlinger. Jeg er meget bekymret over den styring, kommissær Mandelson har taget i forhandlingerne, hvad angår indrømmelser på landbrugsområdet. Jeg har flere gange stillet kommissær Fischer Boel spørgsmålet i Parlamentet, og hun har hver gang forsikret mig om, at kommissær Mandelson holder sig inden for sit ansvarsområde.
<P>
Tanken om ministermødet, der skal afholdes den 20. maj i Genève, og kommissær Mandelsons villighed til at ofre landbruget for at få en aftale i stand - hvor det bør tilføjes, at han intet får til gengæld med hensyn til adgang til andre markeder end landbrugsmarkedet og tjenester - gør mig imidlertid meget bekymret.
<P>
Under vores seneste mødeperiode i Strasbourg drøftede vi den fælles landbrugspolitik, og mange medlemmer talte om nødvendigheden af fødevaresikkerhed og spørgsmålet om lufttransport af fødevareprodukter og dyrkning af fødevarer til brændstof. Alt dette vil have alvorlige følger for den europæiske fødevareforsyning.
<P>
Hvis kommissær Mandelson får det, som han vil have det, og nedsætter importtolden ud over det, han har mandat til, vil han oversvømme de europæiske markeder med importerede fødevarer. Resultatet vil være alvorlige skader og i nogle tilfælde ødelæggelser af den europæiske fødevareproduktion. Vi kan kun gøre dette én gang, før det er permanent. Som parlamentsmedlemmer har vi pligt til at sikre ikke kun bæredygtige kvalitetsfødevarer, som kan spores tilbage til deres oprindelse, men også fødevaresikkerhed.
<SPEAKER ID="057" NAME="Anna Záborská" AFFILIATION="PPE-DE">
(SK) Hr. formand! Jeg vil gerne gøre opmærksom på, at kardinal Alfonso López Trujillo, præsident for Pontifical Council for the Family, døde i går i Rom. Han blev 72 år.
<P>
Gennem hele livet arbejdede han for de traditionelle familieværdier og imod abort. Han stod i spidsen for den indflydelsesrige latinamerikanske biskopkonference og blev som sådan anset for en mulig kandidat til embedet som pave, da Johannes Paul II døde i 2005. I 2006 kritiserede han videnskabsfolk, som forsker i stamceller fra fostre, da han mente, at ødelæggelse af fostre kunne sammenlignes med abort.
<P>
Kardinal Trujillo reagerede altid klart og prompte på aktuelle verdensbegivenheder. Jeg har haft flere møder med ham, der viste mig, hvordan vi kristne politikere kunne gøre brug af hans holdninger. Vi vil savne hans stemme og håber, han hviler i fred.
<SPEAKER ID="058" NAME="Marios Matsakis" AFFILIATION="ALDE">
(EN) Hr. formand! Pressefrihed er et grundlæggende demokratisk princip, og vi har en berettiget forventning om, at den tyrkiske straffelov ændres, så den respekterer dette princip. Hvis EU's medlemsstater skal være overbevisende, er vi imidlertid nødt til at sikre, at princippet også overholdes korrekt hos os. Jeg vil opfordre medlemmerne til objektivt at overveje, om den europæiske presse virkelig er demokratisk og fri. Svaret er "ikke helt". Pressen i EU er i vidt omfang manipuleret og styret af ikkejournalistiske økonomiske og politiske interesser. I mange tilfælde fremstiller medierne sandheden, ikke som den virkelig er, men som visse mediebaroner gerne vil opfatte den. Det er på tide, at vi ser kritisk på, hvordan pressen fungerer i EU, og snarest muligt skrider til handling for at rette op på tingene. Vi bør indtage en fast holdning over for Tyrkiet med hensyn til pressefrihed, men samtidig bør vi tage affære i vores egne lande for at undgå korruption i pressen.
<SPEAKER ID="059" NAME="Oldřich Vlasák" AFFILIATION="PPE-DE">
(CS) Hr. formand, mine damer og herrer! Handel og samarbejde er med til at knytte lande og personer tættere sammen ligesom sport. I 2008 fejrer vi en årsdag, som er særlig vigtig for nogle europæiske lande, nemlig Det Internationale Ishockeyforbunds 100-årsdag. For at fejre denne begivenhed har en gruppe medlemmer fra europæiske ishockeylande, med det slovakiske medlem af Europa-Parlamentet, Peter Šťastný i spidsen, arrangeret en udstilling i Europa-Parlamentet i Bruxelles, som fortæller om såvel succceser som vanskelige tider, hvor idrætsfolk blev undertrykt i nogle lande under kommunistiske styrer. Takket være Peter Šťastnýs kontakter blev Stanley Cup-pokalen hentet hertil fra Canada til denne særlige lejlighed og for første gang udstillet i Belgien og i Europa-Parlamentet.
<P>
Til sidst vil jeg gerne takke Dem, hr. formand, og kommissær Ján Figeľ for at have åbnet og sponsoreret udstillingen, hvis motto er "mennesker samles omkring begejstringen for en sport", og naturligvis alle, som har besøgt udstillingen og vil give budskabet videre til andre.
<SPEAKER ID="060" NAME="Formanden">
Tak! Det var et imponerende arrangement. Jeg vil gerne høre om det, hvis De har set det omtalt i pressen.
<P>
Talerlisten er hermed udtømt. Alle, som havde bedt om ordet, enten skriftligt eller med håndsoprækning, har talt.
<SPEAKER ID="061" NAME="Georgios Toussas" AFFILIATION="GUE/NGL">
(EL) Hr. formand! Dette er første gang, jeg har deltaget i proceduren med indlæg af et minuts varighed. Jeg beder forsædet om ordet, men De vil ikke give mig det. Hvorfor vil De ikke lade mig tale?
<SPEAKER ID="062" NAME="Formanden">
Hr. Toussas! Jeg har netop hørt, at De skulle have bedt om ordet. Normalt anmoder medlemmerne skriftligt om ordet, så de er sikre på at komme på talerlisten. De står ikke på min liste, men jeg vil give Dem ordet som den sidste taler. Jeg vil bede Dem indgive en skriftlig anmodning næste gang, så De ikke bliver tilsidesat, hvis der er mere talertid tilbage.
<SPEAKER ID="063" NAME="Georgios Toussas" AFFILIATION="GUE/NGL">
(EL) Hr. formand! Økonomiske immigranter, der er beskæftiget i landbrug, har nu i et par dage levet under forfærdelige arbejds- og levevilkår. Immigranterne, der arbejder i jordbærmarkerne i Nea Manolada i præfekturet Ilia i Grækenland, har strejket for at opnå en lønstigning fra det ydmygende beløb på 23 euro til 30 euro om dagen.
<P>
Store jordbæravlere og deres lejede gorillaer forsøgte at true de udenlandske arbejdere, da de angreb arbejdernes lejre i et forsøg på at forhindre et større møde, som arbejderne havde planlagt skulle finde sted i går i Pyrgos i præfekturet Ilia. Der blev affyret skud op i luften, og mange arbejdere blev brutalt slået. Vi fordømmer dette grove overfald, som politiet og retsmyndighederne vendte det blinde øje til. Vi beder om, at der tages øjeblikkelige foranstaltninger for at beskytte økonomiske immigranter.
<SPEAKER ID="064" NAME="Formanden">
Forhandlingen er afsluttet.
