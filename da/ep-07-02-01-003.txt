<CHAPTER ID="003">
Statut for det europæiske private selskab (forhandling)
<SPEAKER ID="007" NAME="Formanden">
Næste punkt på dagsordenen er betænkning af Klaus-Heiner Lehne for Retsudvalget med henstillinger til Kommissionen om statut for det europæiske private selskab.
<SPEAKER ID="008" NAME="Klaus-Heiner Lehne " AFFILIATION="PPE-DE">
ordfører. - (DE) Fru formand, hr. kommissær, mine damer og herrer! Jeg er særdeles beæret over at få dette emne behandlet i dag, hvor De, fru formand, leder et møde her i Parlamentet for første gang.
<P>
Handlingsplanen for selskabsretten omfattede allerede en undersøgelse af, hvilke supplerende selskabsformer man kunne overveje som lovgivningsmuligheder inden for EU. Som et resultat af de undersøgelser, man gennemførte dengang, forblev disse spørgsmål dybest set ubesvarede. Nu opfordrede Kommissionen for nogle år siden til en drøftelse af handlingsplanen om selskabslovgivning og underkastede den en omfattende revision. Parlamentet ydede et omfattende bidrag til denne diskussion og besluttede efterfølgende at udarbejde og behandle en initiativbetænkning om det europæiske private selskab.
<P>
Det er baggrunden for, at dette punkt er sat på dagsordenen i dag. Vi har behandlet spørgsmålet grundigt og afholdt en høring om emnet her i Parlamentet, hvor det blev slået fast, at der findes et reelt behov for en form for europæisk privat selskab, og at Kommissionen skal udarbejde lovgivning om indførelse af denne selskabsform. Navnlig mindre industrivirksomheder - eksportafhængige virksomheder, der i dag er nødt til at oprette afdelinger og virksomheder i andre medlemsstater og i henhold til de pågældende landes selskabslovgivning - vil sætte stor pris på oprettelsen af en europæisk selskabsform, som vil give dem mulighed for at oprette afdelinger over hele EU. I øjeblikket har de i høj grad brug for rådgivning, hvilket kan være udmærket for advokaterne, men det koster en masse penge, fordi de enkelte tilfælde skal undersøges hver eneste gang for at vurdere, hvilke rettigheder og pligter deres direktører og bestyrelsesmedlemmer rent faktisk har, og hvad de skal gøre for ikke at komme i konflikt med loven.
<P>
Jeg mener, at de ville kunne undgå det, hvis de kan tilbydes en enkelt europæisk selskabsform, der regulerer en lang række spørgsmål, navnlig direktørernes beføjelser og ansvarsspørgsmål, på en og samme måde over hele EU og dermed giver virksomhederne en fordel. Derfor er der absolut ikke tale om yderligere bureaukrati, for virksomhederne kan selv beslutte, om de ønsker at benytte denne selskabsform eller ej; det er ganske enkelt noget, de kan benytte sig af, noget der sætter prop i et stort hul i lovgivningen, som opstod, da vi oprettede det europæiske aktieselskab for større virksomheder.
<P>
Jeg vil også sige som en sidebemærkning, at de utilstrækkelige fremskridt tidligere med etableringen af den europæiske selskabslovgivning er en af forklaringerne på EF-Domstolens kendelser i sager som Inspire Art, og det er her, at vi kan hjælpe ved at levere og skabe en eksemplarisk struktur i EU.
<P>
Jeg mener, at det er lykkedes Retsudvalget - som vedtog denne betænkning med stort flertal, faktisk enstemmigt - at finde et passende kompromis mellem de forskellige indfaldsvinkler til strukturen for sådanne virksomheder på det kontinentale Europa på den ene side og den britiske tankegang på den anden, navnlig i spørgsmålet om ejerandele, hvor vi fandt et godt kompromis på det grundlag, at ejerandele i princippet bør forefindes, men uden forpligtelse til kontantudbetalinger, hvilket efter min mening er et skridt i den rigtige retning som et middel til at lette registreringen og ligeledes viser, at det er muligt for Kommissionen at fremsætte et forslag over for Rådet og derefter finde et fornuftigt kompromis mellem de forskellige juridiske traditioner.
<P>
Det, vi i Retsudvalget - og efter dagens afstemning sikkert også i Parlamentet - forventer af Kommissionen, er, at den i henhold til bestemmelserne i traktaten, i vores forretningsorden og til den interinstitutionelle aftale, skrider til handling og inden for en overskuelig fremtid tager definitive skridt med henblik på at forelægge et endeligt forslag til lovgivning for Parlamentet og Rådet.
<P>
Her til sidst vil jeg gerne nævne en anden overvejelse, som er blevet medtaget i ændringsforslagene, nemlig diskussionen om arbejdstagernes deltagelse i beslutningsprocessen. Lad mig sige det lige ud: Det har ikke været noget stridspunkt i vores forhandlinger, der er ingen der på nogen som helst måde forsøger at begrænse arbejdstagernes rettigheder. For så vidt de er garanteret på nationalt plan, er de også garanteret og vil blive bevaret, når denne lovgivning træder i kraft. Det er et punkt, som har været genstand for en række ændringsforslag, som jeg ikke anser for væsentlige, for de har alle samme formål, nemlig at beskytte arbejdstagernes rettigheder.
<P>
En sidste bemærkning - og ja, jeg mener den sidste, for jeg har brugt mine fem minutter: Jeg bemærker med fornøjelse, at det tyske rådsformandskab har erklæret, at det europæiske private selskab er et af dets prioriterede områder, og derfor forventer jeg, at Rådet også vil støtte dette, hvilket jeg håber, at et overvældende flertal her i Parlamentet også vil.
<SPEAKER ID="009" NAME="Charlie McCreevy">
medlem af Kommissionen. - (EN) Fru formand! Først vil jeg gerne takke Retsudvalget og navnlig ordføreren hr. Lehne for det fremragende forberedende arbejde til betænkningen om en statut for det europæiske private selskab, som De skal stemme om i dag. Mine tjenestegrene er allerede i færd med en detaljeret gennemgang af forslagene og henstillingerne i denne betænkning.
<P>
Vi er nødt til at gøre det lettere og billigere for små og mellemstore virksomheder at drive forretning på tværs af grænserne. Det er vigtigt at indføre foranstaltninger, der kan hjælpe de små og mellemstore virksomheder med at høste alle fordelene ved det indre marked.
<P>
Væksten i de små virksomheder er af central betydning for den europæiske økonomis konkurrenceevne. En af metoderne til at lette de små virksomheders ekspansion er at forenkle den nuværende juridiske ramme og reducere mængden af unødvendige administrative byrder. Disse byrder er særligt omkostningsfulde for SMV'er, der ikke har store juridiske afdelinger til rådighed. Derfor har jeg besluttet at fremlægge en meddelelse om forenkling af EU's virksomhedslovgivning til foråret. Det passer ind i Kommissionens overordnede program for forenkling af EU's acquis, hvori der skal give mulighed for en 25 % reduktion af de administrative byrder inden 2012.
<P>
Jeg er stor tilhænger af initiativer, der vil give europæiske virksomheder, og navnlig små og mellemstore virksomheder, en fleksibel lovgivningsmæssig ramme. Statutten for det europæiske private selskab kan blive en gunstig mulighed for dem i denne henseende. Tanken fik støtte fra erhvervslivet ved den offentlige høring om de kommende prioriteringer inden for handlingsplanen om virksomhedslovgivning og forsvarlig virksomhedsforvaltning. Mange respondenter understregede, at en sådan mulighed vil give virksomhederne flere valgmuligheder og mindske omkostningerne ved overholdelse af lovgivningen for virksomheder, der ønsker at operere i flere medlemsstater. Men en række respondenter satte også spørgsmålstegn ved nytteværdien af en sådan foranstaltning, og som De ved, skal Kommissionen i henhold til principperne om bedre lovgivning foretage en konsekvensvurdering, før den foreslår initiativer. Derfor er mine tjenestegrene i færd med at undersøge udgifter og fordele ved en sådan statut samt alternative foranstaltninger til løsning af de foreliggende problemer. Jeg vil kun foreslå en statut for det europæiske private selskab, hvis en konsekvensvurdering klart viser, at det er det mest hensigtsmæssige instrument til løsning af de problemer, som SMV'erne står over for i dag, og at virksomhedsformen europæisk privat selskab vil være nyttig for dem, når de skal udvide deres aktiviteter og udvikle deres forretning på tværs af grænserne.
<P>
Erfaringerne med statutten for det europæiske selskab har vist, at etableringen af en ny europæisk virksomhedsform kan være en meget lang og kompliceret proces. Slutresultatet kan blive juridiske instrumenter, der ikke altid er lette at bruge. Hvis en statut for det europæiske private selskab skal være umagen værd, må vi hurtigt nå frem til en aftale. Slutresultatet skal være enkelt at bruge for SMV'erne og derved skabe reel merværdi.
<P>
Jeg bemærker, at Deres betænkning og det tilhørende beslutningsforslag er baseret på traktatens artikel 192, hvorved Kommissionen opfordres til at fremlægge et forslag til lovgivning. I henhold til rammeaftalen lovede Kommissionen at tage hensyn til alle sådanne anmodninger i henhold til traktatens artikel 192. Jeg har til hensigt at leve op til disse løfter. Vi vil vurdere de praktiske forslag i betænkningen grundigt. Jeg ønsker, at mine tjenestegrene tager den nødvendige tid til grundigt at overveje alle muligheder for at tilbyde SMV'erne den bedst mulige løsning. Når konsekvensvurderingen er færdig, vil jeg vende tilbage til Dem med de resultater og politiske konklusioner, vi udleder af den.
<SPEAKER ID="010" NAME="Andreas Schwab" LANGUAGE="DE">
Fru formand! Som Deres tidligere kollega fra Udvalget om det Indre Marked og Forbrugerbeskyttelse vil jeg også ønske Dem al mulig succes med udøvelsen af Deres hverv. Hvis alle formænd holdt salen så rolig, som De har gjort her til formiddag, ville vores forhandlinger være langt mere konstruktive, så jeg kan kun opfordre Dem til at fortsætte, som De er begyndt.
<P>
Jeg kan fortælle kommissæren, at små og mellemstore virksomheder er drivkraften bag EU's indre marked. Det bliver gentaget gang på gang, men fremskridtene i retning af dette mål går ofte for langsomt. Derfor hører jeg også til dem, der mener, at det er fantastisk vigtigt at indføre juridiske rammer i Europa, der tager særlig højde for de selvstændiges og de mindre virksomheders interesser, ikke mindst for Udvalget om det Indre Marked.
<P>
Hr. Lehnes initiativbetænkning skal i høj grad hilses velkommen, ikke mindst fordi den sender et vigtigt signal til Kommissionen - og lad mig tilføje også til rådsformandskabet - og jeg vil gerne takke ham for hans fremragende indsats med denne betænkning.
<P>
Det er glædeligt, at mange små og mellemstore virksomheder allerede opererer på tværs af grænserne, og De, hr. kommissær, kunne se det med egne øjne, da De besøgte min valgkreds i Offenburg. I mange henseender hæmmes deres indsats og vækst af bureaukratiske restriktioner og manglende erfaring med de lokale juridiske bestemmelser, og små og mellemstore virksomheder fra de nye medlemsstater stilles derfor i en særdeles ufordelagtig konkurrencesituation.
<P>
Tilbuddet om en kommende europæisk selskabsform sideløbende med selskabsformerne i nationalstaterne er således ikke kun gavnlig for færdiggørelsen af EU's indre marked, men gør det også lettere for de små og mellemstore virksomheder at oprette afdelinger i andre europæiske lande end deres eget og dermed udvide deres aktiviteter ud over deres eget lands grænser.
<P>
Det centrale her er, at udgifterne til rådgivning og administration ved oprettelse og drift af virksomhed kan reduceres betydeligt, og at de grænseoverskridende aktiviteter nu ikke længere er omfattet af flere medlemsstaters lovgivning.
<P>
En undersøgelse fra det internationale handelskammer i Tyskland - jeg kan kun henvise til tyske virksomheder - viste, at virksomhederne var meget interesserede i en europæisk selskabsform, der opfylder behovene hos små og mellemstore virksomheder, og de virksomheder, der svarede i undersøgelsen, sagde, at de opfattede det som en "lillesøster" til det europæiske aktieselskab og mente, at det skulle være slankt, praktisk og - frem for alt - europæisk.
<P>
Derfor kan jeg fortælle kommissæren, at det, Parlamentet siger med denne betænkning, er, at man ønsker, at Kommissionen fremsætter et forslag til lovgivning på grundlag af artikel 308 inden årets udgang. Vi er naturligvis glade for at høre Dem slå til lyd for en konsekvensvurdering, men i lyset af erfaringerne med de øvrige direktiver om det indre marked og forbrugerbeskyttelse, kan vi se, at når den politiske vilje er til stede, kan den enten gennemføres meget hurtigt eller begrænses til specifikke enkeltspørgsmål, og derfor vil jeg bede Dem gennemføre konsekvensvurderingen hurtigt med henblik på hurtigst mulig at nå frem til et forslag til lovgivning. Jeg vil også bede det tyske rådsformandskab behandle denne sag hurtigst mulig og energisk.
<SPEAKER ID="011" NAME="Manuel Medina Ortega" LANGUAGE="ES">
Fru formand! Jeg tror, at det er første gang, at jeg har lejlighed til at tale, mens De leder mødet, og jeg vil gerne lykønske Dem med Deres udnævnelse. Jeg er sikker på, at De vil varetage Deres hverv med den uafhængighed, der kendertegner Dem.
<P>
For det andet vil jeg gerne takke hr. Lehne for hans betænkning. Jeg synes, at han har gjort en god indsats, men jeg vil gerne påpege et par problemer, vi har.
<P>
For det første mener jeg ikke, at den måde at handle på, som Retsudvalget har valgt på nuværende tidspunkt, dvs. at forelægge betænkninger om et spørgsmål om lovgivningsinitiativ med et bilag, der ikke er blevet diskuteret tilstrækkeligt, er en god juridisk fremgangsmåde.
<P>
Vi taler om en indledende fase i forbindelse med lovgivningsforslag. Det, vi gør, er at anmode Kommissionen om at undersøge muligheden for at forelægge en beretning, og efter min mening burde vi i denne fase begrænse os til første del af beslutningen.
<P>
Jeg synes ikke, at bilaget til beslutningsforslaget er blevet drøftet tilstrækkeligt. Derfor mener vi ikke, at konklusionerne i bilaget reelt afspejler Retsudvalgets vilje.
<P>
For det andet mener jeg, at hr. McCreevy har gjort ret i at understrege, at vi ikke skal lovgive for lovgivningens skyld - den fiasko, vi led i forbindelse med det europæiske aktieselskab burde få os til at overveje sagen - og der er derfor brug for en konsekvensundersøgelse.
<P>
Derudover er det klart, at vi her i Parlamentet mener, at det er nødvendigt at udarbejde en statut, der gør det muligt for de små virksomheder at fungere, og vi burde gøre en indsats for at opnå det.
<P>
Når vi gør det, står vi over for visse vanskeligheder, f.eks. problemet med arbejdstagernes deltagelse. Vi har diskuteret teksten i betragtning H. I min gruppe har vi haft et vist forbehold over for den måde, hr. Lehne havde formuleret den på.
<P>
Jeg synes, at den endelige formulering, som hr. Lehne har foreslået, er tilfredsstillende, og jeg håber, at min gruppe kan vedtage den.
<P>
Jeg synes kort sagt, at hr. Lehnes forslag er et godt forslag. Vi kræver ikke, at Kommissionen accepterer det, men anmoder blot om, at den undersøger denne mulighed.
<P>
Jeg håber, at hr. McCreevy gør, hvad han kan, for at Parlamentets ønsker i denne forbindelse bliver opfyldt.
<SPEAKER ID="012" NAME="Sharon Bowles">
for ALDE-Gruppen. - (EN) Fru formand! Jeg vil også gerne som det første ønske Dem tillykke med valget og forsædet for Deres første forhandling.
<P>
Jeg må også starte med en undskyldning til ordføreren, fordi, selv om jeg deltog i høringen om dette emne, kunne jeg ikke deltage i forhandlingen i udvalget, og jeg ved, at det så er lidt irriterende, når nogen så pludselig dukker op på plenum.
<P>
Jeg glæder mig over størstedelen af de bagvedliggende principper for forslaget, men jeg har nogle bekymringer, som jeg håber, at Kommissionen vil undersøge nærmere i det fortsatte arbejde med spørgsmålet. Hr. Lehne, i Deres begrundelse til betænkningen siger De - og kommissæren har også sagt det netop nu, og jeg er enig - at statutten skal være fokuseret på SMV'ernes behov. Men det dækker naturligvis stort set alle virksomheder bortset fra de multinationale. For mig er det klart, at hvis vi følge alle henstillingerne i bilaget, vil det være de mellemstore snarere end de mindre virksomheder, der vil have fordel af dette eller vælge denne mulighed. Det vil helt sikkert ikke være nystartede virksomheder. De foreslåede kapitalkrav sikrer, at det bliver sådan. Jeg ønsker ikke, at folk skal sige "her står De som en brite, der ikke ønsker nogen kapitalkrav". Jeg erkender, at kapitalen ikke nødvendigvis skal være indbetalt, og jeg glæder mig over forsøgene på at finde et kompromis om dette, men det vil stadig få konsekvenser, navnlig for små virksomheder.
<P>
Mindre virksomheder, hvad enten de er nystartede eller forsøger at udvide, har udgifter og problemer nok med at give bankerne både livrem og seler som garanti og har ikke brug for, at der tilføjes endnu et lag af økonomiske forventninger. Og tag ikke fejl, det forhold, at aktionærerne potentielt kan miste 10.000 euro, selv om de ikke er indbetalt fra starten, tilføjer et ekstra lag af økonomiske forventninger.
<P>
Det betyder måske slet ikke noget, fordi det er frivilligt, og hvis man ikke bryder sig om statutten, behøver man ikke bruge den, men jeg foretrækker, at når man foreslår noget, kan alle virksomheder lide det og benytte sig af det.
<P>
Selv om jeg har sagt, at der i nogle kredse måske vil være et begrænset incitament til at vælge dette, er det ikke nødvendigvis, fordi små virksomheder ikke driver forretning på tværs af grænserne eller ikke ønsker at gøre det. Mange helt små virksomheder giver sig af med betydelige grænseoverskridende aktiviteter, og i EF-Domstolens afgørelser slås det fast, at de har ret til det. Men fordi det er valgfrit, er det måske ikke vigtigt. Eller forholder det sig virkelig sådan? Jeg ønsker ikke en situation, hvor der gennem den nye statut indføres en diskriminerende faktor, hvor forbrugerne bliver bekymrede for, at hvis man ikke er stor nok til at anse det for at være umagen værd at blive et europæisk privat selskab, er man ikke stor nok til at drive forretning i Europa. Det ville være i fuldkommen modstrid med princippet for det indre marked og den gensidige betydning af at fostre og pleje små virksomheder på dette marked. På det indre marked må størrelsen ikke være afgørende.
<SPEAKER ID="013" NAME="Marek Aleksander Czarnecki">
for UEN-Gruppen. - (PL) Fru formand! Jeg støtter fuldt ud det synspunkt, at statutten for det europæiske private selskab bør være baseret på fællesskabslovgivningen og ikke omfatte henvisninger til national lovgivning. Målet er at skabe en ny selskabsform for små og mellemstore virksomheder, som er drivkraften bag alle europæiske økonomier. En ny selskabsform vil ligeledes bidrage til at fremme grænseoverskridende aktiviteter.
<P>
Vi må også huske på de fælles aktiviteter med henblik på at fremme det indre markeds udvikling og den deraf følgende økonomiske vækst. Hvis der indføres en enkelt europæisk selskabsform, vil udgifterne til rådgivning blive reduceret. I de mange involverede lande vil lovgivningen ikke længere gælde for grænseoverskridende aktiviteter. I stedet har vi en fælles, ensartet statut. For at denne virksomhedstype kan være konkurrencedygtig på markedet, skal den være fleksibel og kunne tilpasse sig markedets krav. Dette kan man opnå ved at give et sådant selskab en lang række muligheder for at omdanne sig.
<P>
I den forbindelse opstår spørgsmålet om harmonisering af lovgivningen f.eks. i forbindelse med flytning af hovedkontoret på tværs af grænserne. Hvis en virksomhed af denne art skal kunne operere med maksimal effektivitet på markedet, skal den imidlertid primært fokusere på sikkerheden ved forretningstransaktioner og på at beskytte virksomhedens kreditorer. Vi er nødt til at overveje disse spørgsmål nøjere.
<SPEAKER ID="014" NAME="Godfrey Bloom">
for IND/DEM-Gruppen. - (EN) Fru formand! Jeg finder dette absolut fascinerende! Hver gang jeg kommer her, kommer jeg til at smile. Hvad man ved om at drive små virksomheder her, er helt utroligt. Når jeg kigger på CV'erne for Parlamentets medlemmer, kan jeg se, at ingen nogensinde har haft noget som helst seriøst ansvar for en mindre virksomhed. Det er utroligt, hvad vi alle ved om disse ting!
<P>
I 1992 startede jeg en lille virksomhed. Jeg tænkte over det og købte nogle gammeldags, brugte møbler. Jeg tyggede på min blyant og tænkte: "Du godeste, hvad har jeg gjort? Jeg har forladt en stor virksomhed, og hvor går jeg nu hen?". Den virksomhed har nu afdelinger i Hongkong, Jersey, Kanaløerne og Sydafrika samt London og York, som er min valgkreds.
<P>
Jeg tror faktisk ikke, at jeg kunne gøre det igen. Der er så mange bestemmelser, at det er helt utroligt. Hvis De virkelig ønsker at sætte fut i de små virksomheder i EU, og navnlig Det Forenede Kongerige, vil jeg foreslå, at folk her og i Kommissionen får deres snuder ud af andre folks sager og holder op med at fortælle os, hvordan vi skal drive vores virksomheder! Bare lad os komme videre, for hvis De ikke gør det, vil flere og flere virksomheder flytte til Dubai, Bermuda og Kanaløerne - jeg flytter halvdelen af min virksomhed til Kanaløerne allerede nu.
<P>
Jeg vil råde Dem og Kommissionen til at holde Deres uvidende snuder væk fra de små virksomheder!
<SPEAKER ID="015" NAME="Ashley Mote" LANGUAGE="EN">
Fru formand! Denne betænkning er selvmodsigende. Regeringerne kan ikke mikroforvalte virksomhederne. Siden hvornår har EU iværksat noget som helst, der forbedrer samhandelen, minimerer udgifterne, begrænser bureaukratiet, skaber nye arbejdspladser og bidrager til fri konkurrence? Har den nogensinde? De fleste regeringer kan kun håbe på at bidrage til den økonomiske vækst ved at fjerne dyngerne af forhindringer og skabe frihed for virksomhederne. Regeringerne burde satse på at give folk muligheder og lade deres initiativ trives. Derefter bør de holde sig i baggrunden.
<P>
Det Forenede Kongerige har et kæmpestort, permanent og voksende underskud over for EU. Er der nogen her, der i fuldt alvor forestiller sig, at EU ved at tage kontrollen over virksomhedslovgivningen vedrørende SMV'er vil ændre på eller forbedre den situation? Forestiller De Dem virkelig, at det er muligt, især fordi disse forslag er baseret på den tyske og franske opfattelse af arbejdsmarkedet?
<P>
Jeg støtter det, hr. Bloom netop sagde. Hvor mange her har nogensinde startet en virksomhed for egen regning og risiko? Skabt arbejdspladser? Grundlagt den selv og drevet den i lad os sige 20 år? Hvor mange af Dem har gjort det? Hvor mange i udvalget har gjort det? Hvor mange af Dem ved, hvad det kræver at starte ny virksomhed i Det Forenede Kongerige? Nu skal jeg fortælle dem det. Mindre end 100 pund, 10 minutter i telefonen, og så kan man drive virksomhed overalt. Prøv at sammenligne det med disse forslag. Vi har århundreder med virksomhedslovgivning bag os i Det Forenede Kongerige, mange tak, og det fungerer bare fint. Vi har også SMV'er, der handler over hele verden, og de klarer sig fint. De fleste af deres mareridt skyldes EU's tidligere fejlagtige forsøg på at "hjælpe" med at handle med kontinentet. Størstedelen af den "hjælp" griber ind i deres aktiviteter, og tanken om mere "hjælp" vil derfor blive mødt med rædsel.
<P>
I årenes løb har vi set mesterværker af utilsigtede konsekvenser her fra stedet. Der er arbejdstidsdirektivet, som var det endelige bevis for en af mine forretningsforbindelser på, at EU klinisk set er vanvittigt. Der er forsøgene på at skabe lige muligheder for alle, den diametrale modsætning til velstand og jobskabelse, som er helt afhængig af at finde forskelle, og nu har vi godkendelsen af autoriserede økonomiske aktører, som er en kolossal fordel for dem, der falder ind under dækningsområdet, og undergraver alle andre med ekstra udgifter og bureaukrati. Selv den socialistiske regering i Det Forenede Kongerige har regnet ud, at dette forslag er noget dyrt og farligt nonsens, der hører til i papirkurven.
<SPEAKER ID="016" NAME="Małgorzata Handzlik" AFFILIATION="PPE-DE">
(PL) Fru formand! Jeg vil gerne takke ordføreren for en meget forsvarlig og detaljeret betænkning. Efter min mening udsender den et vigtigt budskab til små og mellemstore virksomheder og viser, at deres udvikling og aktiviteter på det fælles europæiske marked snart bliver langt mere ligetil. Den udsender også endnu et budskab til SMV'erne, nemlig af de europæiske lovgivere anerkender SMV'ernes rolle på Unionens marked og gør en indsats for at forbedre deres situation.
<P>
Hovedformålet med vores aktiviteter vedrørende det fælles marked bør være at skabe den optimale situation, hvor de europæiske virksomheder ikke bremses af unødigt bureaukrati eller handelsmæssige og tekniske hindringer, når de bevæger sig fra det ene land til det andet eller opretter afdelinger i de forskellige lande i Unionen. Det bør være lige så let som at flytte fra en del af deres eget land til en anden. Alle virksomheder bør kunne fungere i henhold til de samme principper på kryds og tværs af Unionen. Først da vil man virkelig kunne tale om et fælles europæisk marked til gavn for alle.
<P>
Hr. Lehnes betænkning er endnu et skridt i retning af en lovgivning, der er beregnet på at fremme effektiviteten af SMV-sektorens aktiviteter på det fælles marked. Følgerne af denne vil bestemt yde et betydeligt bidrag til at forøge de økonomiske aktiviteter for de europæiske virksomheder og dermed forbedre vores hverdag og opfylde en af målsætningerne med Lissabon-dagsordenen. Jeg har faktisk selv været forretningskvinde tidligere. Jeg drev min egen virksomhed i 15 år og havde omkring 100 ansatte. Jeg er udmærket klar over de problemer, som iværksætterne står over for, og jeg er overbevist om, at forslaget om at oprette en statut for det europæiske private selskab udgør en fremragende og særdeles tiltrængt løsning for virksomheder, der opererer på tværs af grænserne.
<P>
Det er imidlertid vigtigt at gå forsigtigt frem og lære af fejltagelserne ved udformningen af statutten for det europæiske aktieselskab. Virksomheder af den type udfylder ikke deres rolle som europæiske virksomheder fuldt ud på grund af det store antal henvisninger til den nationale lovgivning. Derfor skal statutten for det europæiske private selskab primært være baseret på fællesskabslovgivningen med færrest mulig henvisninger til den nationale lovgivning. En sådan fremgangsmåde vil betyde en langt mere ensartet tekst og ensartede bestemmelser. Desuden vil det skabe retssikkerhed, hvilket er særdeles vigtigt for iværksætterne. Vi må gøre alt, hvad vi kan, for at sikre, at statutten er så ensartet som mulig, og at den indeholder færrest mulig henvisninger til de enkelte landes retssystemer og i første omgang henviser til fællesskabsretten.
<SPEAKER ID="017" NAME="Andrzej Jan Szejna" AFFILIATION="PSE">
(PL) Fru formand! Jeg vil gerne starte med at takke ordføreren hr. Lehne for hans store arbejde med et spørgsmål, der er af så vital betydning for den fremtidige europæiske integration og udviklingen af det økonomiske samarbejde inden for rammerne af det indre marked. Den aktuelle situation for det indre marked er, at vi allerede har et europæisk selskab. Det er beregnet til store, kapitalbaserede virksomheder. Det er derfor vigtigt med en selskabsform, som også vil gøre det lettere for små og mellemstore virksomheder at operere på tværs af grænserne.
<P>
Det er vigtigt at huske på, at SMV'erne er den væsentligste drivkraft bag den europæiske økonomi og hovedkilden til beskæftigelse for Unionens borgere. Derfor bør der gøres en yderligere indsats for at styrke de økonomiske aktiviteter, som disse virksomheder udøver. Men de nye juridiske løsninger, som vi foreslår for vores iværksættere, kræver nøje overvejelse. Vi bør tage ved lære af erfaringerne med indførelsen af selskabsformen for det europæiske selskab på det fælles marked. Det tog lang tid at udarbejde statutten, og den var resultatet af et kompromis. Det endelige kompromis har rent faktisk vist sig ikke at være helt tilfredsstillende. Derfor bør vi tage ved lære af vores fejltagelser, som fru Handzlik foreslog tidligere.
<P>
Statutten for det europæiske private selskab bør så vidt mulig være en ensartet europæisk selskabsform. Den skal føre til en forenkling af principperne for etablering og organisation. Det er vigtigt at bevare en balance mellem beskyttelsen af kreditorer, en fleksibel virksomhedsstruktur og en garanti for sikkerheden i forbindelse med forretningstransaktioner. Med henblik på at beskytte sådanne foretagenders fleksibilitet skal der indføres mulighed for at foretage hurtige omdannelser såsom fusioner eller flytning af det registrerede hovedkontor. Derfor er der al mulig grund til, at Europa-Parlamentet har taget dette initiativ med henstillinger til Kommissionen om statutten for det europæiske private selskab.
<SPEAKER ID="018" NAME="Zbigniew Krzysztof Kuźmiuk" AFFILIATION="UEN">
(PL) Fru formand! Der er adskillige grunde til, at udarbejdelsen af en statut for det europæiske private selskab er et så vigtigt projekt med henblik på at fremme den økonomiske vækst i EU.
<P>
For det første er den økonomiske vækst målt som vækst i BNP næsten dobbelt så høj i USA som i EU. Sådan har det været i mange år. Desuden er den økonomiske vækst i landene i Sydøstasien adskillige gange større end i Unionen. For det andet findes der fortsat mange indre grænser på det indre marked med fri bevægelighed for kapital, varer og tjenester. For det tredje er udkastet til en statut for det europæiske private selskab rettet mod de små og mellemstore virksomheder, som er hovedhjørnestenen i økonomien i alle EU's medlemsstater. For det fjerde kan det europæiske private selskab være et meget nyttigt instrument til gennemførelse af Lissabon-strategien, hvor der lægges stor vægt på at fjerne hindringerne for udviklingen af en iværksætterkultur i Europa.
<P>
Disse grunde alene er tilstrækkelige til at retfærdiggøre udarbejdelsen af en statut for det europæiske private selskab. Det er imidlertid vigtigt ikke at gentage fejlene fra udarbejdelsen af statutten for det europæiske selskab. Markedet har nægtet at acceptere det europæiske selskab som selskabsform på trods af den langvarige og vanskelige proces med udarbejdelsen af denne statut. Vi må derfor gøre en indsats for at sikre, at statutten for det europæiske private selskab indeholder færrest mulige henvisninger til de enkelte medlemsstaters nationale lovgivning, således at den bliver forholdsvis fleksibel og skaber sikkerhed for både ejere og kontrahenter.
<SPEAKER ID="019" NAME="Achille Occhetto" AFFILIATION="PSE">
(IT) Fru formand, mine damer og herrer! Dette forslag til lovgivning om en statut for det europæiske private selskab er meget vigtigt. Det er rent faktisk af central betydning ikke blot at afskaffe grænserne for samhandel, men også at udvikle produktionsfaktoren på fællesskabsplan. I den forbindelse findes der utvivlsomt et behov for at skabe ensartede juridiske enheder for at komme ud over den nuværende juridiske usikkerhed.
<P>
Man må imidlertid ikke glemme, at en reform af virksomhedslovgivningen ud over at forsøge at gøre markederne gennemsigtige og at beskytte opsparerne også vil have direkte indvirkning på fremtiden for den europæiske sociale model. At give virksomhederne lov til at flytte, hvorhen de vil, for at drage fordel af det indre marked er et legitimt mål, men det skal nås ved at give vores arbejdstagere de samme grænseoverskridende rettigheder.
<P>
Det var tankegangen bag nogle af mine ændringsforslag, hvoraf nogle blev vedtaget, som sigtede mod at sikre de rettigheder til medbestemmelse, information og høring, som eksisterer på det tidspunkt, hvor en virksomhed bliver til et europæisk privat selskab. Vi taler her om en betydningsfuld justering, der betyder, at man vil være mere opmærksom på aspekterne vedrørende styrkelsen af det sociale Europa, hvor en af de grundlæggende bestanddele må være beskyttelse af arbejdstagerne.
<P>
Derfor støtter vi dette vigtige forslag, og vi takker hr. Lehne for hans arbejde. Vi vil også gerne påpege over for Kommissionen, at det at give virksomhederne lov til at flytte, hvorhen de vil, er et legitimt mål, men at det skal nås uden at kravene fra markedet går forud for kravene om social lighed.
<SPEAKER ID="020" NAME="Charlie McCreevy" LANGUAGE="EN">
Fru formand! Jeg vil gerne takke medlemmerne mange gange for deres kommentarer til dette vigtige emne. Væksten i de små virksomheder er af central betydning for den europæiske økonomis konkurrenceevne. Derfor er det nødvendigt at lette disse små virksomheders muligheder for at ekspandere. En gennemgang af den juridiske virksomhedsform for de virksomheder, der opererer på tværs af grænserne, kan være et vigtigt bidrag i denne henseende.
<P>
Jeg vil tage hr. Lehnes betænkning til efterretning. Eftersom den hører under traktatens artikel 192, er vi nødt til at gøre det hurtigt. Men selv om den ikke havde været udarbejdet i henhold til den artikel, ville jeg alligevel have behandlet den så hurtigt som muligt. Det kan jeg love Dem.
<SPEAKER ID="021" NAME="Formanden">
Hr. Kommissær! Tak for Deres deltagelse i forhandlingen.
<P>
Forhandlingen er afsluttet.
<P>
Afstemningen finder sted kl 11.30 i dag.
<P>
Skriftlig erklæring (artikel 142)
<SPEAKER ID="022" NAME="Dominique Vlasto" AFFILIATION="PPE-DE">
(FR) Udarbejdelsen af en statut for det europæiske private selskab vinder genklang hos såvel medlemsstaterne som erhvervslivet, og jeg vil gerne komplimentere ordføreren for den glimrende betænkning og de pragmatiske henstillinger, der anføres heri.
<P>
Jeg støtter i høj grad udarbejdelsen af en sådan statut, hvilket er begrundet i mindst to forhold. For det første vil vedtagelsen af statutten bidrage til at fjerne en af forhindringerne for små og mellemstore virksomheders bevægelighed. Iværksættere tøver alt for ofte med at tage nye initiativer på grund af manglende indsigt i de retlige rammer, i særdeleshed når de etablerer sig i en anden medlemsstat.
<P>
For det andet bliver det med statutten muligt at styrke den retlige gennemsigtighed og dermed styrke de økonomiske aktørers tillid. Tillid er helt afgørende i kommercielle relationer og forudsætningen for en blomstrende økonomi.
<P>
Jeg støtter således hr. Lehnes betænkning, dog med en enkelt undtagelse, nemlig henstilling 7. Indføjelse af strafbare handlinger i det private selskabs vedtægter ville kræve ændring af traktatens afsnit VI og unødigt komplicere gennemførelsen af statutten i national ret.
<P>
Bestemmelsen er således efter min opfattelse i modstrid med de mål, der forfølges med statutten for det europæiske private selskab, nemlig bedre lovgivning og lettelse af de administrative byrder for de europæiske iværksættere.
