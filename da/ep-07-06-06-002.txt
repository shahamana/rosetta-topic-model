<CHAPTER ID="002">
Erklæringer fra formanden (Parlamentets sammensætning, ETA) 
<SPEAKER ID="006" NAME="Formanden">
Mine damer og herrer! Det er mig en stor glæde i dag at kunne hilse 18 medlemmer fra Bulgarien velkommen - som landets første direkte valgte medlemmer af Europa-Parlamentet - i Europa-Parlamentet og dermed i vores midte.
<P>
(Bifald)
<P>
Den 20. maj 2007 gik borgerne i Bulgarien til valg og valgte i en demokratisk proces deres repræsentanter i Europa-Parlamentet. Det var en vigtig dag for Bulgarien, som blev medlem af EU den 1. januar i år. Efter kommunismens overvindelse er Bulgariens integration i den europæiske familie dermed fuldbragt.
<P>
Det har taget over 60 år at føre Bulgarien hen mod det frie Europa igen og genforene vores kontinent. Bulgarien er et ældgammelt kulturland, som ligger i krydsfeltet mellem øst og vest. Man siger, at en af Europas ældste stater blev grundlagt her i 681. Bulgarien er Orfeus' og Eurydikes land, thrakernes og Dionysos' land. Bulgarien medbringer en rig kulturel og åndelig arv og vil bidrage til EU's og Bulgariens gensidige berigelse.
<P>
Bulgarien og især menneskene i landet skal have en ganske særlig tak for de sidste års anstrengelser og reformvilje. Der er opnået store fremskridt, og mange reformer er blevet gennemført på relativ kort tid. Nu er det op til vores nye medlemmer at gennemføre de nødvendige yderligere reformer med samme beslutsomhed.
<P>
Jeg ønsker for Dem, at De hurtigt vil finde Dem til rette i Europa-Parlamentets arbejde, så De med Deres arbejde og Deres indsats kan yde et konstruktivt bidrag til gavn for Deres vælgere og Europa. De vil være de bulgarske borgeres stemme i Europa-Parlamentet og repræsentere deres interesser. Lad os i fællesskab arbejde for vores fælles Europas fortsatte udvikling!
<P>
(Bifald)
<P>
Mine damer og herrer! Efter aftale med gruppeformændene og hele Europa-Parlamentet - det siger jeg også, fordi jeg kan se Bárbara Dührkop Dührkop her blandt os - vil jeg gerne afgive følgende erklæring på Europa-Parlamentets vegne:
<P>
Terrororganisationen ETA har erklæret den såkaldte våbenhvile, der blev kundgjort den 22. marts 2006, for ophævet. I disse vanskelige tider vil jeg gerne udtrykke min solidaritet med hele det spanske folk og dets demokratiske institutioner. Europa-Parlamentet fordømmer kategorisk anvendelse af vold som middel til at nå noget som helst mål. I dag mere end nogensinde før appellerer vi fra Europa-Parlamentet til alle medlemsstater om viljefast at støtte de spanske myndigheder i deres kamp mod terror, en kamp, som kun kan føres på grundlag af retsstaten med lovens hele kraft og stærke demokratiske institutioner.
<P>
Vi mindes i denne time terrorismens ofre. Vi er knyttet til dem i medfølelse og solidaritet.
<P>
(Bifald)
