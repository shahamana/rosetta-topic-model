<CHAPTER ID="012-02">
2. Den eskalerende vold i Mexico
<SPEAKER ID="192" NAME="Formanden">
Næsten punkt på dagsordenen er syv beslutningsforslag om den eskalerende vold i Mexico.
<SPEAKER ID="193" NAME="Ramón Jáuregui Atondo">
forslagsstiller. - (ES) Hr. formand! Jeg vil gerne begynde med at sige, at Mexico er et stort demokrati, der har udviklet sig støt og roligt i løbet af de seneste 20 år. Landet er ven af EU, og vi har indgået en strategisk partnerskabsaftale. Jeg vil også gerne sige, at Mexico for øjeblikket fører en meget vanskelig krig imod organiseret narkotikahandel.
<P>
I dag snakker vi i imidlertid i Parlamentet om Mexico i forbindelse med menneskerettigheder, fordi der har været og fortsat vil være en markant stigning i volden, hvilket især påvirker det mexicanske folk, og fordi der har været gentagne, alvorlige klager over brud på menneskerettighederne.
<P>
Den beslutning, som de største politiske grupper vedtager her i dag, er baseret på respekt og enighed. Den anerkender selvfølgelig den situation, jeg netop har skitseret, og opfordrer Mexico til at fortsætte arbejdet i retning af retsstatsprincipperne og fuldt demokrati.
<P>
Beslutningen indeholder dog også fire vigtige opfordringer. I beslutningen opfordres Mexico til at sikre pressefriheden, fordi der har været angreb på journalister, at sikre beskyttelse af organisationer, der forsvarer menneskerettigheder, fordi de grupper er blevet overfaldet og truet, at garantere beskyttelse af voldsramte kvinder, fordi mange kvinder er blevet myrdet, og at undgå straffefrihed til og magtmisbrug af deres politistyrke. Det er, hvad Parlamentet i venskabelig ånd har bedt Mexico om.
<SPEAKER ID="194" NAME="Renate Weber">
forslagsstiller. - (ES) Hr. formand, mine damer og herrer! I denne uge fejrer vi kvindernes internationale kampdag. I Parlamentet har vi set en række plakater på alle de sprog, der bruges i EU, med meddelelser om, at vi kan stoppe volden mod kvinder. I dag taler vi om volden i Mexico, og jeg tror, at det er helt rigtigt, at vi anerkender, at mexicanske kvinder, både de indfødte og ikkeindfødte ofre, skal modtage et minimum af beskyttelse fra lokale og føderale myndigheder.
<P>
Mexicanske kvinder er ofre for alle former for vold, lige fra vold i hjemmet til seksuel vold og tortur fra militærets og politiets side, og de bliver også ofre for mord. Desværre har reaktionen fra de mexicanske myndigheder indtil videre været ineffektiv, hvilket er årsagen til, at vi nu helt specifikt kan sige, at vi står over for et tilfælde af næsten total straffefrihed.
<P>
I vores beslutning opfordres den mexicanske regering til at bekæmpe kvindemord - et meget barsk ord, men ikke desto mindre meget rammende, når man tænker på, at næsten ingen kvindemord fører til domsfældelse. F.eks. er kun 11 % af de kriminelle, der har myrdet næsten 700 kvinder i Mexico inden for de sidste fire år, blevet dømt.
<P>
Samtidig ser det ud til, at kvinder er retssystemets yndlingsofre. Der findes ingen anden forklaring på, hvordan det ellers er muligt, at to indfødte kvinder, Alberta Alcántara og Teresa González, er blevet idømt 21 års fængsel, hvoraf de på nuværende tidspunkt har afsonet mere end tre, for - helt alene - at have kidnappet seks mænd fra det føderale undersøgelsesagentur på et marked. Lad os håbe, at dommeren, der skal afgøre kvindernes appelsag om en uges tid, indser, hvor latterlig og uretfærdig situationen er.
<P>
Vold mod kvinder starter imidlertid i hjemmet. Jeg håber, at de mexicanske lovgivere inden længe forbedrer loven om kvinders ret til et liv uden vold, for på den måde at få defineret de forskellige voldstyper og de mekanismer, der skal til for at gennemføre lovgivningen. Det ville også være helt rigtigt, hvis vold og voldtægter i hjemmet regnes for forbrydelser.
<P>
Hvis det mexicanske samfunds holdning til vold mod kvinder skal ændres, er det desuden vigtigt, at dette emne behandles i skolerne som et grundlæggende uddannelsesområde for unge mennesker.
<SPEAKER ID="195" NAME="Adam Bielan" LANGUAGE="PL">
Hr. formand! De mexicanske myndigheder, herunder først og fremmest præsident Felipe Calderón, har i mange år ført en blodig krig mod narkotikabander. Mere end 40 000 soldater har været involveret i krigen, der på mange områder har været vellykket. Dette skal bl.a. ses i lyset af anholdelsen af lederne af både Sinaloa- og Juárez-kartellet, destrueringen af mere end 23 000 hektar opiumafgrøder og 38 000 hektar marihuana, lukningen af flere end 50 ulovlige laboratorier, der producerede narkotika, og anholdelsen af flere end 45 000 mennesker, som har været involveret i denne proces.
<P>
Vi er nødt til at holde for øje, at de mexicanske narkotikakarteller genererer en årlig indkomst på mange milliarder, der uden sammenligning er mere end den mexicanske regering har til at håndtere narkotikaproblemet. Derfor bruger banderne store summer til at betale korrupte politikere, dommere og politibetjente. Det er præcis derfor, myndighederne taber krigen. Siden 2006 er mere end 15 000 mennesker blevet dræbt, og mere end 6 000 af dem er blevet dræbt siden sidste oktober. Journalister er i særlig fare, efter flere end 60 journalister er blevet dræbt, herunder for nylig Jorge Ochoa Martínez.
<P>
Vi er nødt til at forstå, at Mexico ikke kan vinde krigen uden international indblanding.
<P>
(Bifald)
<SPEAKER ID="196" NAME="Santiago Fisas Ayxela">
forslagsstiller. - (ES) Hr. formand, mine damer og herrer! Mexico har et stort problem med narkotikahandel og narkotikarelateret vold. For at håndtere denne situation har præsident Felipe Calderóns regering indtaget en skarp holdning for at udrydde problemerne. Han har besluttet midlertidig at mobilisere de væbnede styrker, et tiltag, der har haft betydelig indvirkning på antallet af arresterede, destrueringen af narkotika samt konfiskeringen af våben. Hæren har taget alle anbefalinger fra den nationale menneskerettighedskommission til sig, herunder dem, der vedrører undersøgelser af klager over dens egen adfærd.
<P>
Regeringen anerkender ligeledes, at den er nødt til at foretage store ændringer på sikkerheds- og retsplejeområdet, og den gennemfører derfor en ambitiøs reform af retssystemet for at gøre det mere gennemsigtigt og for at bringe de kriminelle for en domstol og samtidig overholde menneskerettighederne.
<P>
Det Europæiske Folkepartis Gruppe (Kristelige Demokrater) ønsker at vise solidaritet med det mexicanske folk i kampen mod narkotikahandel, og vi støtter præsident Calderóns vilje til at bekæmpe organiseret kriminalitet.
<P>
Sluttelig vil jeg gerne udtrykke tilfredshed med denne aftale, der samler Parlamentets store politiske grupper.
<SPEAKER ID="197" NAME="Marie-Christine Vergiat" LANGUAGE="FR">
Hr. formand, mine damer og herrer! Siden 2007 har der været en konstant stigning i antallet af brud på menneskerettighederne i Mexico.
<P>
Ifølge mexicanske ikkestatslige organisationer og medier kan mere end 6 500 mord siden 2009 alene tilskrives narkotikakarteller, heraf langt størstedelen i staten Chihuahua. Præsident Calderóns regering har sendt mange tusinder soldater til de hårdest ramte områder.
<P>
Siden da er de, ustraffede, voldshandlinger, der er blevet begået af de militære styrker og politiet, taget til i styrke. De ikkestatslige organisationer udarbejder flere og flere rapporter og snakker om forbrydelser begået af staten. Journalister, indfødte miljøer og især kvinder, både indfødte og ikkeindfødte, påvirkes i særlig grad. Jeg mødte nogle af disse kvinder fra San Salvador Atenco. De var blevet voldtaget og tortureret af politistyrken. Jeg blev forfærdet over, hvad de fortalte mig. Forbryderne bag disse handlinger, der blev begået i maj 2006, er stadig ikke blevet straffet.
<P>
Derfor kan vi ikke dele de mexicanske myndigheders bekymring, eftersom personer i denne myndighed jævnligt bryder menneskerettighederne. Derfor støtter vi ikke det fælles beslutningsforslag, og vi foreligger...
<P>
(Formanden afbrød taleren)
<SPEAKER ID="198" NAME="Barbara Lochbihler" LANGUAGE="DE">
Hr. formand! Gennem medierne ser vi jævnligt billeder af den brutale vold, der udøves på åben gade i den såkaldte krig mod narkotika i Mexico. Mordet på hundredvis af kvinder, de fleste arbejdere i den nordlige del af landet, skaber overskrifter og har udbredt brugen af ordet "kvindemord". Parlamentet har sågar udarbejdet sin egen betænkning om emnet. På trods af den store stigning i antallet af alvorlige overtrædelser af menneskerettighederne er den mexicanske regering tilsyneladende enten ikke i stand eller villig til at gøre noget ved det. At tale om den nødvendige uforsonlighed i kampen mod narkotikahandlere er ikke nogen erstatning for konsekvent handling fra regeringens side. Den store udvidelse af militær tilstedeværelse og magt, militærdomstolenes kompetencer i forbindelse med forbrydelser begået af soldater, den noget nær fuldstændige straffefrihed - dette er alt sammen årsag til den eskalerende vold i landet. Selv den mexicanske nationale menneskeretskommission har gentagne gange dokumenteret stigningen af voldelige forbrydelser begået af militæret.
<P>
Regeringen selv ønsker ikke at vedgå sig situationen. Den skjuler ligeledes kontinuerligt forbrydelser. I går var der f.eks. en historie i medierne om, at forsvarsministeriet havde udbetalt en skrækkelig masse penge til familier til voldsofre for at købe dem til tavshed. Hvem var forbryderne? De var soldater. EU skal tage kampen op mod straffefrihed i alle sine relationer med Mexico. Med tanke på de alvorlige brud på menneskerettighederne er det absolut nødvendigt for EU ikke at opdatere den globale aftale med Mexico. Det må ikke gøres, før situationen omkring menneskerettigheder i landet er blevet væsentlig forbedret.
<SPEAKER ID="199" NAME="Cristian Dan Preda" LANGUAGE="RO">
Eskaleringen af vold i de mexicanske stater, som grænser op til USA, især i Ciudad Juárez, er meget foruroligende. De seneste måneders begivenheder har været særlig blodige, fordi de føderale myndigheders indblanding er blevet ledsaget af en betydelig stigning i antallet af forbrydelser med relation til narkotikahandel. Derfor kommer krigen mod narkotikahandel oven på en krig mellem rivaliserende kriminelle bander, og det har resulteret i en række yderst brutale mord.
<P>
Det er min overbevisning, at Mexico er et ekstremt tilfælde, der understreger vanskeligheden ved at sætte hårdt ind over for kriminalitet for at beskytte den nationale sikkerhed. Det er ekstremt vigtigt, at vi, i Parlamentet, sender et klart signal om, at vi støtter den mexicanske regerings indsats for at udrydde kriminalitet og dermed forbedre situationen for civilbefolkningen.
<P>
Samtidig skal vi opfordre de mexicanske myndigheder til at fortsætte med at gennemføre afgørende reformer i forbindelse med konsolidering af retsprincippet, især reformen vedrørende retssystemet og det strafferetlige system.
<SPEAKER ID="200" NAME="Ana Gomes" LANGUAGE="PT">
Hr. formand! Volden i Mexico er forbundet med narkotikahandel og de sociale uligheder, som kun er blevet værre af den økonomiske krise. Bekæmpelse af straffefriheden er helt afgørende. Det er også vigtigt at investere i retssystemer for at prøve at straffe forbrydere og sikre beskyttelsen af vidner og ofre, hvoraf mange er unge arbejdende kvinder, der er blevet fanget i den bølge af vold, som er opstået på grund af narkotikahandlerne.
<P>
Det er chokerende, at Juárez er verdens hovedstad for kvindemord, men den machoagtige kultur, som er forklaringen på myndighedernes manglende indsats for at retsforfølge dem, der står bag forbrydelserne, og for at beskytte menneskerettighedsforkæmperne, herunder journalister, er endnu mere chokerende.
<P>
Europa skal bruge sit strategiske partnerskab med Mexico til konstruktivt at støtte dem, der kæmper for menneskerettighederne. Det er de samme mennesker, der kæmper for at beskytte retsprincippet og demokratiet. Uden menneskerettigheder findes der hverken retsprincip eller demokrati.
<SPEAKER ID="201" NAME="Ryszard Czarnecki">
for ECR-Gruppen. - (PL) Hr. formand! For et øjeblik siden hørte jeg her i Parlamentet en opfordring til ikke at underskrive aftalen med de mexicanske myndigheder. Jeg forstår ikke denne opfordring. Vi roser jo Mexicos præsident - og det samme gjorde dem, der talte før mig for et øjeblik siden - for hans konsekvente kamp mod narkobaroner og mafiaen. Vi bør derfor rose de mexicanske myndigheder for deres handling, men på samme tid naturligvis understrege, at de ikke skal smide barnet ud med badevandet, og at de under denne kamp skal respektere menneskerettighederne. Det er indlysende. Vi må forstå situationen i et land, hvor man i årtier har kæmpet med enorme syndikater af organiserede kriminelle og mafiaen. Hvis landets præsident erklærer krig på dette område, skal han have fuld støtte. Men vi har her naturligvis talt om journalister og andre ofre. Det skal understreges, at disse mennesker ikke må udsættes for diskriminering.
<SPEAKER ID="202" NAME="Rui Tavares">
for GUE/NGL-Gruppen. - (PT) Hr. formand, mine damer og herrer! Her til morgen blev den mexicanske fagforening for elektrikere omringet af mellem 100 og 200 politibetjente. Det er den samme fagforening, der efter at have annonceret en generalstrejke, kunne se en af sine ledere, Domingo Aguilar Vázquez, blive arresteret for falske anklager den næste dag, den 16. marts.
<P>
Dette angreb på de mexicanske fagforeningers frihed udøvet direkte af regeringen er så meget desto mere chokerende, fordi vi her taler om den mexicanske føderale regering, der ikke straffer forbrydelser, som f.eks. begås af dens eget militær, eller ineffektiv bekæmpelse af narkotikahandel.
<P>
Ja, situationen er kompleks. Vi ser på samme tid hæren angribe narkotikahandlere og fagforeninger. Der sker det, at et demokrati som det mexicanske i en situation med ineffektivitet, lovløshed og voksende autoritarisme kommer ud af kontrol.
<P>
Parlamentet må på det kraftigste fordømme og frem for alt opfordre den mexicanske regering til endelig at stoppe deres ineffektive fremfærd mod kriminelle og stoppe deres tilsyneladende autoritære behandling af fagforeninger, arbejdere og civile samfundsbevægelser.
<SPEAKER ID="203" NAME="Eija-Riitta Korhola" AFFILIATION="PPE">
(FI) Hr. formand! Jeg vil gerne fremhæve to emner i vores beslutning om Mexico.
<P>
For det første er der, som vi har hørt, en stigende tendens til vold. Mexico er i grebet på store narkokarteller, der allerede menes at have været skyld i 15 000 dødsfald. Situationen er særlig slem tæt på grænsen mellem Mexico og USA. Den mexicanske regering prøver at få styr på situationen ved hjælp af massive militær- og politioperationer. Denne strategi er også blevet udsat for voldsom kritik. Naturligvis bærer også andre lande ansvaret for narkohandel, pengevask og beslægtede problemer, og Mexico skal tilbydes hjælp og samarbejde.
<P>
For det andet vil jeg gerne nævne en række nyere rapporter fra Amnesty International vedrørende myndighedernes manglende vilje til at beskytte menneskerettighedsaktivister. Særlig de, der taler urbefolkningens og de fattige samfunds sag, løber en stor risiko. Når det bliver farligt at kæmpe for menneskerettigheder er mange nødt til at overveje risikoen ved deres arbejde. De, der nyder godt af aktivisternes arbejde, mister dermed håbet.
<P>
Disse emner relateret til narkotikahandel og menneskerettigheder skal også diskuteres til maj, når vi overvejer planer for samarbejde ved det næste topmøde mellem EU og Mexico.
<SPEAKER ID="204" NAME="Silvia-Adriana Ţicău" AFFILIATION="S&amp;D">
(RO) Hr. formand! Den mexicanske regering skal gøre en håndfast indsats i bekæmpelsen af narkotikahandel og for overholdelse af menneskerettigheder og retsstatsprincippet.
<P>
Narkotikahandel har medført vold, der har betydet tab af menneskeliv. Byerne Tijuana og Ciudad Juárez var i 2009 blandt de 10 farligste byer i verden. Siden 2007 er der blevet begået 15 000 mord i kampen mod narkotika, heraf 7 724 alene i 2009.
<P>
Unge og kvinder rammes hårdest af narkotikahandel og -forbrug. I Mexico kan den økonomiske krise udvikle sig til en social konflikt, hvor fattigdom og manglende uddannelse er blandt de faktorer, der kan afgøre, om unge blive ofre for narkotikamisbrug. I Mexico er der i 2010 ca. 7,5 mio. unge uden chance for at blive optaget i det formelle uddannelsessystem, hvilket samtidig betyder, at de ikke har nogen chance for at føre en anstændig tilværelse.
<P>
Afslutningsvis vil jeg gerne sige, at dialogen mellem EU og Mexico skal udvides for at fremme økonomisk og social udvikling samt overholdelse af menneskerettigheder og retsstatsprincippet.
<SPEAKER ID="205" NAME="Bernd Posselt" AFFILIATION="PPE">
(DE) Hr. formand! Vi diskuterer ofte diktaturer her i Parlamentet. Mexico er ikke et diktatur, men et demokrati. Vi drøfter enkeltstående tilfælde af grove overtrædelser af menneskerettighederne. Dette er ikke det vigtigste emne for Mexico. Det vigtigste emne er, at dette store demokrati, der er en af vores strategiske partnere, i årtier har lidt af en alvorlig og måske endda dødelig sygdom.
<P>
Der er derfor behov for den rigtige behandling og den rigtige læge. Præsident Calderón og hans kampfæller er den læge. Det betyder ikke, at de er i stand til - eller må - bruge enhver behandling, men vi skal støtte dem.
<P>
Derfor mener jeg, at punkt 12 i beslutningen, hvori vi siger, at vi vil bruge vores finansielle instrumenter til at gennemtvinge god regeringsførelse, retsstatsprincippet, en retsstat med lovgivning mod opløsning af staten, mod organiseret kriminalitet, mod straffrihed, der helt korrekt er blevet kritiseret, er så vigtig. Dette kan vi dog ikke gøre ved at afbryde eller helt stoppe kontakten. I stedet skal vi styrke den.
<SPEAKER ID="206" NAME="Francisco José Millán Mon" AFFILIATION="PPE">
(ES) Hr. formand! Vi er alle bekymrede over den stigende vold i Ciudad Juárez, men jeg har tiltro til de brede foranstaltninger, de mexicanske myndigheder har sat i værk for effektivt at tackle denne komplekse situation. Jeg støtter også den målrettede kamp, præsident Calderón i øjeblikket fører mod narkotikahandel, der er en meget alvorlig global trussel for os alle. Derfor skal vi hjælpe de mexicanske myndigheder i denne svære kamp.
<P>
Gennem de seneste 10 år har Mexico gennemgået en meget positiv proces mod politisk og regeringsmæssig fornyelse. Præsident Calderón er løbende med til at fremme reformer. Mexico har også påtaget sig et større internationalt ansvar og spiller f.eks. en aktiv rolle i FN og G-20.
<P>
Her i Parlamentet har jeg altid med mine begrænsede muligheder støttet oprettelsen af det strategiske partnerskab mellem EU og Mexico, som vi endelig opnåede i 2008. Jeg håber, at vi kan vedtage en ambitiøs fælles handlingsplan eller et ambitiøst program ved topmødet i maj i Madrid, for EU og Mexico skal samarbejde på mange områder, både på bilateralt plan og i multilaterale fora, så vi sammen kan reagere på udfordringer og trusler, herunder narkotikahandel og andre former for organiseret kriminalitet.
<SPEAKER ID="207" NAME="Charles Tannock" AFFILIATION="ECR">
(EN) Hr. formand! Mexico har længe været en primær indførselsrute til verdens største marked for ulovlig narkotika, USA. Mexico er derfor blevet skæmmet af den brutalitet og vold, der følger med narkotikahandel. Endvidere er Mexico - med en befolkning på 100 mio. og en rolle som vigtig strategisk partner for EU - selv blevet et stadig større marked for kokain. Særlig det voksende forbrug blandt unge er alarmerende.
<P>
Narkotikarelateret vold i Mexico bliver mere og mere almindelig. Der begås stadig mere grusomme mord, og de journalister, der beskæftiger sig med sagerne, bliver selv ofre. Den store arbejdsløshed og fattigdom gør ikke tingene bedre, og den medfører lovløshed i dele af Mexico. Der venter Præsident Calderón enorme udfordringer, men han er fast besluttet på at tage dem op, og EU bør yde ham den støtte, han har brug for. Vi skal især støtte hans indsats for at reformere politiet og strafferetssystemet for at bryde de korrupte forbindelser mellem narkokarteller og de retshåndhævende myndigheder. Jeg mener også, at hans behov for at bruge hæren som midlertidig nødforanstaltning er ganske velbegrundet.
<SPEAKER ID="208" NAME="Janez Potočnik" LANGUAGE="EN">
Hr. formand! En hidtil uset stigning i volden har skabt en følelse af dyb usikkerhed blandt landets befolkning. Kommissionen er naturligvis meget bekymret over denne situation. Vi ved, at de mexicanske myndigheder tager dette alvorligt og har truffet en lang række foranstaltninger for at løse problemet.
<P>
Præsident Calderóns kamp mod organiseret kriminalitet er deres vigtigste opgave. Ud over at indsætte militæret rundt omkring i landet for at bekæmpe organiseret kriminalitet gør Mexico også en enorm indsats for at styrke de retshåndhævende myndigheder og retssystemet.
<P>
I august 2008 vedtog man en pakke med sikkerhedsforanstaltninger, der har som formål at reorganisere de retshåndhævende myndigheder og retssystemet i Mexico. Reformen af retssystemet, der blev vedtaget af den mexicanske kongres i 2008, kan potentielt løse de vigtigste systemiske problemer for strafferetsplejen i Mexico, selv om vi er opmærksomme på, at indførelsen af denne reform vil kræve en langsigtet indsats.
<P>
Mexico gør også en meget stor indsats for at imødegå bekymringerne over krænkelserne af menneskerettighederne, særlig den betydning, grupper af organiserede kriminelle og kapitalinteresser har for pressefriheden og ytringsfriheden, som EU er blevet gjort opmærksom på af civilsamfundsorganisationer. I denne forbindelse har den mexicanske regering nedsat en særlig anklagemyndighed, der skal behandle forbrydelser begået mod journalister i 2006.
<P>
Den gør en stor indsats for at tage fat på andre mangler som f.eks. godkendelsen af en føderal lov, der skal komme volden mod kvinder til livs, udnævnelsen af en særlig anklager på dette område samt en ny føderal lov, der skal bekæmpe menneskehandel.
<P>
Som medlem af FN's Menneskerettighedsråd (HRC) har Mexico forpligtet sig til at vedtage en politik om menneskerettigheder og til at sørge for åbenhed omkring menneskerettigheder på internationalt plan. Problemet med beskyttelse af menneskerettigheder i forbindelse med bekæmpelsen af organiseret kriminalitet og menneskeretsforkæmperes sikkerhed afspejles i de anbefalinger, Mexico har accepteret som resultat af dets deltagelse i FN's universelle regelmæssige gennemgang (UPR).
<P>
Mexico har udvist interesse i og parathed til at diskutere alle disse emner med EU, senest ved mødet i Det Blandede Udvalg EU-Mexico i Bruxelles den 26.-27. november 2009. Der udvises helhjertet vilje til samarbejde på dette område.
<P>
Den 3. til 4. december 2009 organiserede EU og Mexico i fællesskab et internationalt seminar i Cancún om "Legitim brug af magt og beskyttelse af menneskerettigheder" ("The Legitimate Use of Force and the Protection of Human Rights"). Seminaret var en lejlighed til at afholde eksperthøringer om et udkast til et politisk dokument om de lokale politistyrkers ansvarlighed for menneskerettigheder.
<P>
Udkastet til det politiske dokument blev efter seminaret fremlagt for den lokale kongres i Quintana Roo. Dette initiativ supplerer den for nylig vedtagne føderale lov om reformering af retssystemet, og det kan overtages af andre delstater.
<P>
Vi tror på, at det strategiske partnerskab mellem EU og Mexico er den bedste måde for EU at støtte Mexico inden for offentlig sikkerhed og retsstatsprincippet. I det strategiske partnerskabs overordnede dokument, der i øjeblikket er under forhandling, kalkuleres der med, at der skal etableres en formel politisk dialog mellem EU og Mexico vedrørende sikkerhedsspørgsmål, samt at samarbejdet mellem de relevante EU-agenturer såsom Cepol, Europol, Eurojust og Det Europæiske Overvågningscenter for Narkotika og Narkotikamisbrug (EONN) skal øges.
<P>
Fra Kommissionens side støtter vi allerede et projekt fra 2004-2007, der skal styrke retsplejen i Mexico. Vi forventer yderligere samarbejde på dette område i perioden 2011-2013.
<P>
Det er altså klart, at Mexico står over for store udfordringer inden for offentlig sikkerhed og overholdelse af menneskerettighederne. Det er ikke let, og situationen er langt fra optimal, men det bør også siges, at Mexico udviser vilje og beslutsomhed med hensyn til at sikre overholdelsen af en effektiv politik for offentlig sikkerhed, som respekterer menneskerettighederne. Vi vil fortsat støtte Mexicos bestræbelser.
<SPEAKER ID="209" NAME="Formanden">
Forhandlingen er afsluttet.
<P>
Afstemningen finder sted efter forhandlingerne.
