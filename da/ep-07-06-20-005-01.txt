<CHAPTER ID="005-01">
1. Opholdstilladelser til tredjelandsstatsborgere (afstemning) 
<P>
Betænkning af Coelho
<P>
Før afstemningen
<SPEAKER ID="085" NAME="Carlos Coelho " LANGUAGE="PT">
Hr. formand! Europa-Parlamentet har forkastet to initiativer fra Kommissionen i denne sag. Jeg takker Kommissionen for at have tilsluttet sig Parlamentets opfattelse om at adskille spørgsmålet om opholdstilladelser fra spørgsmålet om visa.
<P>
Ud over de tekniske problemer vedrørende interferens mellem de forskellige chips er det forskellige spørgsmål. Et ID-dokument til brug inden for Schengen-området er én ting, et rejsedokument til brug uden for Schengen-området en anden. Det betyder, at alle tredjelandsstatsborgere, som bor lovligt inden for Schengen-området, kan identificeres på ensartet måde.
<P>
Jeg vil derfor gerne takke Kommissionen for at have indført biometriske identifikatorer, der indeholder billede og fingeraftryk i interoperabelt format. Biometriske data er den bedste måde til at forebygge forfalskning og misbrug af identitet.
<P>
Jeg vil dog gerne henlede Rådets opmærksomhed på, at bopælsændringer bør overholde de samme høje sikkerhedsniveauer, der kræves ved udstedelse af nationale ID-kort. Jeg vil også gerne henlede Rådets opmærksomhed på de mangler, der er med hensyn til, hvordan data indsamles, hvilket særlig gælder for børn og personer, der af forskellige årsager ikke kan afgive fingeraftryk. Endelig vil jeg gerne henlede Rådets opmærksomhed på standarderne for databeskyttelse og på, at der bør udarbejdes en detaljeret liste over de myndigheder, der har adgang til oplysningerne, og over de kompetente myndigheder, der er ansvarlige for at kontrollere opholdstilladelser, for at forebygge misbrug af de mest følsomme oplysninger.
