<CHAPTER ID="014-04">
4. EF-handlingsprogram inden for forbrugerpolitik (2007-2013) (afstemning) 
<P>
Før afstemningen
<SPEAKER ID="100" NAME="Marianne Thyssen " LANGUAGE="NL">
Hr. formand, mine damer og herrer! Jeg vil blot bemærke, at vi, eftersom vi tidligt opnåede en aftale med Rådet og Kommissionen, kan afslutte denne betænkning under andenbehandlingen, hvilket gør det muligt, at det pågældende handlingsprogram kan træde i kraft i tide, dvs. den 1. januar næste år.
<P>
For det andet vil jeg gøre opmærksom på, at det trods alt er lykkedes os at sikre et særskilt forbrugerprogram, dvs. et program med et eget budget, som kan udvikle sin egen dynamik, og det vil forbrugerne efter min mening også værdsætte.
<P>
Endelig har vi fremlagt tre vigtige, nye prioriteter: For det første har vi bedt om, at der lægges større vægt på nye medlemsstater med en kortere tradition, hvad angår forbrugerbeskyttelse. For det andet har vi bedt om, at der lægges særlig vægt på de ældre forbrugere, for den demografiske udvikling skal også komme til udtryk inden for forbrugerretten. For det tredje har vi i dette handlingsprogram endvidere anmodet om - og det finder jeg yderst vigtigt - at der lægges særlig vægt på de sårbare forbrugere, som ikke rigtig nævnes i forbrugerretten, hvor vi skal arbejde med begrebet gennemsnitsforbrugeren.
<P>
Jeg mener, at dette er vigtigt. Vi har ikke ført en forhandling, men jeg syntes, at jeg lige måtte give denne information og understrege disse vigtige punkter. Jeg kan blot varmt anbefale at stemme for den fælles holdning, for denne afspejler fuldt ud vores enighed i Parlamentet og mellem institutionerne.
