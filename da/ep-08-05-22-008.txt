<CHAPTER ID="008">
Erklæring fra formanden
<SPEAKER ID="905" NAME="Formanden">
Som reaktion på et forslag fra arbejdsgruppen om Mellemøsten har Formandskonferencen bedt mig afgive en erklæring om Libanon.
<P>
Europa-Parlamentet har med dyb bekymring fulgt den seneste politiske udvikling i Libanon, hvor fremskridtene synes at være gået i stå, mens vold og blodsudgydelser i stigende grad går i svang.
<P>
Derfor er det med en voldsom følelse af lettelse og optimisme, at vi glæder os over den omfattende og grundlæggende aftale, som de libanesiske politiske ledere har indgået i Doha på et tidspunkt, hvor Europa-Parlamentet er på vej til at vedtage en beslutning om Libanon. Der findes en kompromistekst, som snart vil blive sat til afstemning med hr. Onesta som formand.
<P>
Dette betydelige politiske gennembrud, som er opnået takket være den dygtige og effektive mægling fra Den Arabiske Liga og navnlig Qatars regering, baner vejen for valget af general Michel Suleiman som præsident for Republikken Libanon inden for de kommende dage, dannelsen af en national enhedsregering og vedtagelse af en forbedret valglov.
<P>
I lyset af den positive reaktion fra nabostaterne og andre interesserede lande opfordrer Europa-Parlamentet alle parter til at gennemføre denne aftale fuldt ud. Vi må igen understrege vores konstante støtte til legitime, forfatningsmæssige, politiske institutioner i Libanon og til de libanesiske væbnede styrker, også for deres bestræbelser på at sikre Libanons stabilitet, suverænitet og geografiske integritet.
<P>
Vi ser frem til at kunne genoptage normale interparlamentariske forbindelser med vores libanesiske kolleger, med et libanesisk parlament, der mødes regelmæssigt, udøver sine demokratiske rettigheder og indfrier sine demokratiske forpligtelser.
<P>
(Bifald)
