<CHAPTER ID="004">
Bekæmpelse af seksuel udnyttelse af børn og børnepornografi (forhandling) 
<SPEAKER ID="008" NAME="Formanden">
Næste punkt på dagordenen er betænkning af Angelilli for Udvalget om Borgernes Rettigheder og Retlige og Indre Anliggender om et forslag til Europa-Parlamentets henstilling til Rådet om bekæmpelse af seksuel udnyttelse af børn og børnepornografi.
<SPEAKER ID="009" NAME="Roberta Angelilli" LANGUAGE="IT">
Hr. formand, mine damer og herrer! Jeg vil gerne begynde med at takke mine kolleger for deres fremragende samarbejde, som efter min mening har gjort det muligt for os at formulere en yderst tilfredsstillende tekst. Jeg er desuden taknemmelig over for alle de ngo'er og institutioner, der nøje har fulgt vores arbejde. Deres værdifulde forslag har gjort betænkningen endnu bedre.
<P>
Vi havde fra starten to hovedformål. Først og fremmest skulle det nøje kontrolleres, i hvilket omfang rammeafgørelsen fra 2003 er ved at blive gennemført i de 27 medlemsstater, og dernæst skulle vi foreslå eventuelle forbedringer. Fakta er, at rammeafgørelsen skal ajourføres for at øge beskyttelsesniveauet for mindreårige set i lyset af det stigende antal nye og foruroligende tilfælde af udnyttelse i forbindelse med nye teknologier.
<P>
Det første af de identificerede prioritetsområder er bekæmpelse af sexturisme, som i bekymrende grad er i stigning - til dels fordi det er blevet billigere at rejse. Ud fra dette synspunkt skal det ekstraterritoriale samarbejde forbedres, og medlemsstaterne skal anmodes om at se bort fra princippet om dobbelt strafbarhed for forbrydelser vedrørende udnyttelse og misbrug af børn.
<P>
For det andet skal "grooming", dvs. psykologisk manipulation på nettet med det formål at lokke børn i seksuelt øjemed, anses for at være en strafbar handling i alle medlemsstater.
<P>
For det tredje skal medlemsstaterne være forpligtet til at udveksle oplysninger i strafferegistre om domme for seksuelle overgreb. Formålet med dette er eftertrykkeligt at sætte en stopper for muligheden for, at personer, der har begået seksuelt misbrug kan besætte stillinger, som indebærer kontakt med børn.
<P>
Blandt de forslag, der skal gennemføres hurtigst muligt, er etableringen af varslingssystemet for forsvundne børn. Dette system er allerede blevet afprøvet og implementeret, om end kun i få medlemsstater og således kun på forsøgsbasis, men resultaterne har været fremragende. Vi skal derfor udbrede systemet til samtlige 27 medlemsstater. Det er værd at huske på, at der i Europa hvert år faktisk er tusinder og atter tusinder af børn, som forsvinder sporløst.
<P>
Jeg vil gerne understrege et yderligere aspekt. Generelt skal de nationale lovgivende myndigheder forpligte sig til at forbedre beskyttelsen for børn, der er begået overgreb imod, under en efterforskning samt før og efter en eventuel retssag, hvor der er børn involveret. Dette vil forhindre, at børn bliver offer to gange, først offer for selve overgrebet og derefter offer for mediernes interesse eller et juridisk overgreb.
<P>
Endelig har vi fremhævet det akutte behov for at kriminalisere tvangsægteskaber, hvor der i de fleste tilfælde er børn involveret.
<P>
Afslutningsvis mener jeg, at det er vigtigt at anmode alle medlemsstaterne om hurtigst muligt at ratificere Europarådets seneste konvention om beskyttelse af børn mod seksuel udnyttelse og seksuelt misbrug. Dette er konventionen fra oktober 2007, som er den referenceværdi, der repræsenterer den mest nyskabende og ajourførte lovgivning vedrørende beskyttelse af børn.
<SPEAKER ID="010" NAME="Jacques Barrot">
næstformand i Kommissionen. - (FR) Hr. formand, mine damer og herrer! Først vil jeg gerne takke fru Angelilli hjerteligt for hendes bemærkelsesværdige betænkning. Jeg vil også gerne takke hende for den måde, hun har samarbejdet med Kommissionen på om et meget ømtåleligt og følsomt emne, hvor vi har stærke følelser involveret.
<P>
Børn er sårbare, og de er berettiget til beskyttelse for at sikre, at de udvikler sig harmonisk. Seksuelt misbrug og de forskellige former for udnyttelse, navnlig børnepornografi, er modbydelige forbrydelser med alvorlige langtidsvirkninger for de unge ofre.
<P>
Det er et forfærdeligt fænomen, hvis omfang vi ikke kender. Ifølge nogle kilder har mellem 10 og 20 % af børnene i Europa været udsat for en eller anden form for seksuelt overgreb i deres barndom.
<P>
EU har vedlaget en lovgivning om emnet. I rammeafgørelsen fra 2004 fastlægges der et minimumsharmoniseringsniveau for national lovgivning vedrørende kriminalisering og domstolskompetence. Til trods for ufuldstændige oplysninger mente Kommissionen i en beretning fra 2007, at rammeafgørelsen generelt var blevet gennemført tilfredsstillende. Men det slår ikke til.
<P>
Udviklingen af internettet bidrager til den hastige udbredelse af nye trusler mod vores børn. Børnepornografi er en af disse trusler, og der er også andre som f.eks. børnelokkeri, som fru Angelilli hentydede til. Sexturisme i tredjelande i forbindelse med misbrug af børn er en kendsgerning, mens det ikke er ukendt, at der begås overgreb af personer, som har fået en dom i andre medlemsstater.
<P>
Medlemsstaterne er ikke tilfredse. Ved udgangen af 2007 forhandlede de en konvention med Europarådet om at indføre en meget høj beskyttelsesstandard. I det første år efter vedtagelsen har 20 ud af de 27 medlemsstater undertegnet denne konvention.
<P>
Når det så er sagt, er Parlamentet stadig ikke tilfreds, og fru Angelillis betænkning er bevis på dette. Parlamentet kræver bedre gennemførelse og navnlig en væsentlig forbedring af de europæiske rammebestemmelser med en række tiltag, som skal styrke bekæmpelsen af disse forbrydelser.
<P>
Jeg må sige, at jeg heller ikke er tilfreds. Jeg har bekendtgjort en revision af den gældende europæiske lovgivning på området og vil forelægge et forslag til vedtagelse i Kommissionen i marts. Jeg vil gerne kunne fremlægge en ambitiøs tekst, som ikke alene vil omhandle håndhævelsen, men også beskyttelsen af ofrene samt forebyggelse.
<P>
Forslagene i betænkningen vil være med til, at vi kan gennemføre dette forslag. De fleste ting i betænkningen skulle kunne indpasses i den nye rammeafgørelse, men hvis det viser sig, at det af tekniske eller juridiske årsager ikke er muligt, vil vi forsøge at finde frem til de mest velegnede redskaber til at få gennemført alle de forslag, der ikke bliver medtaget i rammeafgørelsen. Vi vil se, om der er mulighed for politiske initiativer, især for at føre dialog med tredjelande eller endog sikre os finansielle instrumenter, sådan som det er tilfældet med de eksisterende programmer.
<P>
Det var så det. Det glæder mig, at Parlamentet ønsker at gå videre med vedtagelsen af systemet til "kidnapningsadvarsler" i hver medlemsstat. Jeg må sige, at jeg under indenrigs- og justitsministrenes seneste møde meget beslutsomt argumenterede for, at det var nødvendigt, at de enkelte medlemsstater indfører et system til "kidnapningsadvarsler". For at være fuldt ud effektive skal disse systemer naturligvis være indbyrdes forbundne.
<P>
Jeg vil gerne endnu en gang takke Europa-Parlamentet for dets målrettede engagement. Jeg vil også gerne takke fru Angelilli, som så absolut har givet os en betænkning af høj kvalitet.
<SPEAKER ID="011" NAME="Lissy Gröner">
ordfører for udtalelsen fra Udvalget om Kvinders Rettigheder. - (DE) Hr. formand, mine damer og herrer! Der er hårdt brug for det nye forslag, som Kommissionen har forelagt. Medlemmerne af Udvalget om Kvinders Rettigheder og Ligestilling har nogle specifikke spørgsmål og forslag i forbindelse med forslaget. Det er afgørende, at vi går længere end Daphneprogrammet og indfører lovgivningsinitiativer på området børnepornografi. Dette er naturligvis også brugernes ansvar, men staterne skal tage nogle initiativer. Jeg mener f.eks., at Europol er et vigtigt værktøj, som kombineret med et effektivt netværk af eksperter og en specialenhed, hvis medlemmer er blevet oplært i de meget specifikke problemer, kan anvendes til at bekæmpe børnepornografi og prostitution. Vi skal desuden løse problemet med ekstraterritorialitet ved at finde en fælles europæisk tilgang.
<P>
Vi har brug for flere baggrundsoplysninger i form af konkrete undersøgelser af ofrenes sociale situation, fordi familiemedlemmerne selv ofte er dem, der misbruger børn og udstiller dem på nettet. Det er vigtigt for os, at der sker tydelige fremskridt på dette område.
<P>
Jeg håber, at Kommissionen er rede til at arbejde tæt sammen med Udvalget om Kvinders Rettigheder og Ligestilling, således at vi kan løse disse spørgsmål sammen.
<SPEAKER ID="012" NAME="Edit Bauer">
for PPE-DE-Gruppen. - (EN) Hr. formand! I Europols rapport fra 2006 om organiseret kriminalitet stod der, at de fordele, som internettet giver i forbindelse med informations- og kommunikationsteknologi, er til særdeles stor nytte for den organiserede kriminalitet. Der er i den forbindelse ingen tvivl om, at børn er den mest sårbare gruppe. Ifølge eksperterne chatter 90 % af de unge på 12-17 år på internettet. Bortset fra klassekammerater og spil bruger de tiden på chatrooms, hvor man er logget på som "ukendt bruger", og disse websteder er perfekte kontaktsteder for pædofile, som anvender en falsk identitet for at lokke potentielle ofre til.
<P>
Ifølge Internet Watch Foundation, som behandlede over 30 000 anmeldelser i 2006, var 91 % af ofrene under 12 år gamle. 80 % af ofrene var af hunkøn, og der var over 3 000 websteder, hvor der skete misbrug af børn. Desuden var webserveren i 55 % af tilfældene med overgreb mod børn placeret i USA, mens Rusland stod for 28 % og Europa kun for 8 %. Det ville være hensigtsmæssigt at sætte et samarbejde om at få lukket de websteder, hvor der sker overgreb mod børn, på dagsordenen for et møde mellem EU og USA.
<P>
Vi er som anført af fru Angelilli vidne til et velorganiseret internationalt netværk af pædofile og organiserede forbrydelser med relationer til sexindustrien. På den anden side er det internationale samarbejde mellem retshåndhævende myndigheder begrænset. Det er næsten utroligt, at der stadig er otte lande, som mangler at ratificere den valgfrie protokol til konventionen om barnets rettigheder vedrørende salg af børn, børneprostitution og børnepornografi, og at fire lande endnu ikke har ratificeret Palermoprotokollen, der er det grundlæggende dokument for det internationale samarbejde til bekæmpelse af menneskehandel. Lidt under halvdelen af medlemsstaterne har stadig ikke ratificeret Europarådets konvention om it-kriminalitet.
<P>
Der er meget at gøre på dette område. Det er derfor tid til at sende et klart og tydeligt signal til Rådet om, at Rådets rammeafgørelse om bekæmpelse af seksuel udnyttelse af børn og børnepornografi skal tages op til revision.
<SPEAKER ID="013" NAME="Inger Segelström">
for PSE-Gruppen. - (SV) Hr. formand, kommissær Barrot, mine damer og herrer! Jeg vil gerne begynde med at takke fru Angelilli og alle andre for deres meget konstruktive samarbejde. De husker sikkert, hvor lidt der var gjort i begyndelsen af denne valgperiode, men med børnestrategien for et år siden, skete der virkelig noget med spørgsmålet om børns rettigheder. Den afgørelse, vi nu skal træffe her, drejer sig om et barns ret til ikke at blive seksuelt misbrugt og bekæmpelsen af børnepornografi.
<P>
Jeg er naturligvis især glad for de tre forslag, som det lykkedes mig at få accepteret i Udvalget om Borgernes Rettigheder og Retlige og Indre Anliggender, og som forhåbentlig vil slippe uændret igennem afstemningen i dag. Det første forslag går ud på, at et barn skal klassificeres som et barn, indtil vedkommende fylder 18 år. Det er meget vigtigt at kunne beskytte både teenagepiger og teenagedrenge mod seksualforbrydelser, seksuelle overgreb og seksuel udnyttelse i hele EU.
<P>
Det andet forslag går ud på at beskytte børn mod børnesexturisme, ved at samtlige medlemsstater kriminaliserer seksualforbrydelser begået både inden og uden for EU. Heraf følger, at de, der begår forbrydelser, aldrig vil kunne være sexturister og udnytte de fattigste og mindste børn samt unge i andre lande, fordi der vil vente dem en retsforfølgelse og straf, når de kommer hjem, uanset hvor det så måtte være i EU.
<P>
Det tredje forslag går ud på, at vi nu for alvor skal tage fat på problemerne med internettet og sammen med de største kreditkortselskaber og med bidrag fra banker og vekselkontorer, internetudbydere og søgemaskinevirksomheder samt naturligvis rejsebranchen udvikle de tekniske midler, som skal til for at få lukket for betalingssystemerne, når der sker betaling for sexforbrydelser og seksuelle overgreb eller seksuel udnyttelse af børn og unge. Det er de samme holdninger, man hører overalt, hvor folk kæmper med at få websteder lukket, nemlig at børnene må komme i første række frem for hensynet til fortrolighed, og at misbrug af børn og unge skal anmeldes.
<P>
Med den foreliggende betænkning kan vi nu læne os tilbage og være tilfredse med, at vi her i Parlamentet har taget det første trin i retning af at opnå større respekt for børns rettigheder, og med den nye Lissabontraktat vil børns rettigheder også være et retsgrundlag og et mål i EU, og det er på høje tid.
<SPEAKER ID="014" NAME="Alexander Alvaro">
for ALDE-Gruppen. - (DE) Hr. formand, hr. næstformand i Kommissionen! Jeg vil gerne takke ordføreren for hendes bestræbelser og hendes initiativ i forbindelse med den foreliggende betænkning. Beskyttelse af børn, når de bruger internettet, og bekæmpelse af børnepornografi er to af de punkter, der haster mest, og som vi er nødt til at gøre noget ved. For mig er det særlig vigtigt at sikre, at der med denne rammeafgørelse om bekæmpelse af seksuel udnyttelse af børn og børnepornografi kommer et højere beskyttelsesniveau. Misbrug af børn via internettet kan kun håndteres som et fælles initiativ på europæisk plan, fordi internettet ikke er underlagt nationale grænser.
<P>
Der er tre punkter i den foreliggende betænkning, jeg mener, der skal rettes op på. For det første skal man finde den rette balance mellem børnenes sikkerhed og databeskyttelse. Vi skal ikke alene tage børns personoplysninger i betragtning, men også oplysninger om de mennesker og det indhold, som er relevant med henblik på at kunne yde børn denne beskyttelse. Samtidig med at vi gør internetbrugeres og -leverandørers børnepornografiske aktiviteter strafbare, må vi først identificere de personer, der står bag disse forfærdelige aktiviteter, og anholde dem. Vi kan kun få succes med at bekæmpe disse overgreb ved at tage fat om ondets rod. Vi skal også gå efter de personer, der stiller disse tjenester, disse hæslige kriminelle aktiviteter, til rådighed for andre, og som drager fordel af dem.
<P>
Samtidig med at vi kriminaliserer lovovertræderne som beskrevet i fru Angelillis betænkning, skal vi også øge bevidstheden blandt dem, der passer børn, og forklare dem risiciene ved, at børn bruger internettet. Vi skal fokusere på at udvikle nye teknologiske metoder og fastlægge principper om privatlivets fred i designfasen. Desuden skal vi fremme informations- og erfaringsudvekslingen mellem de enkelte myndigheder i medlemsstaterne. Databeskyttelsesmyndighederne i medlemsstaterne kan i den forbindelse fungere som et vigtigt mellemled. Vi kan kun opnå succes ved at anlægge en altomfattende strategi.
<P>
Jeg går imidlertid ikke ind for at gøre internetudbydere til de retshåndhævende organers forlængede arm. Det er en meget bedre løsning at indgå aftaler, som sætter internetudbyderne i stand til frivilligt at samarbejde med de retshåndhævende organer, sådan som det allerede er tilfældet.
<P>
Børnepornografi i alle dens afskygninger er en forbrydelse mod menneskeheden, hverken mere eller mindre. Vi skal gøre vores yderste for at bekæmpe den. Vi skal påse, at medlemsstaterne samarbejder med os, og at vi i Parlamentet alle bevæger os i samme retning. På dette grundlag vil medlemmerne af Gruppen Alliancen af Liberale og Demokrater for Europa stemme for fru Angelillis betænkning.
<SPEAKER ID="015" NAME="Bogusław Rogalski">
for UEN-Gruppen. - (PL) Hr. formand! Selv om medlemsstaternes retssystemer indeholder bestemmelser om sanktioner over for seksuel udnyttelse af børn og børnepornografi, er det alligevel nødvendigt at hæve beskyttelsesniveauet for vores børn.
<P>
Det skal understreges, at børn, der bruger nye teknologier og navnlig internettet, risikerer at komme i kontakt med potentielle seksualforbrydere. På baggrund af denne reelle fare skal medlemsstaterne opfordres til at blokere for adgangen til internetsteder, som indeholder børnepornografi. Dette skal være en juridisk bindende forpligtelse.
<P>
Der er også akut behov for at gennemføre en kampagne i hele Europa for at gøre forældre og teenagere bevidste om farerne ved børnepornografi på internettet. Støtte til ofrene for denne afskyelige handling og til deres familier er også et vigtigt punkt. De lades ofte i stikken uden nogen form for hjælp. Det er vores pligt at give vores børn den bedst mulige beskyttelse.
<SPEAKER ID="016" NAME="Jean Lambert">
for Verts/ALE-Gruppen. - (EN) Hr. formand! Jeg vil gerne takke fru Angelilli for den foreliggende betænkning. Jeg er enig med vores kollega fru Bauer i, at vores egne medlemsstater skal tage initiativ til at undertegne og ratificere en række af de konventioner og protokoller, som endnu ikke er blevet undertegnet og ratificeret. Hvis vi søger en fælles ramme og en fælles tilgang, er disse to ting meget centrale referencepunkter, som også er med til at sende et signal fra medlemsstaterne om, at de også er bekymret over disse spørgsmål. Jeg mener, at dette er en af de vigtigste ting, de skal tage sig af, og det ville være interessant at vide, hvorfor visse medlemsstater faktisk endnu ikke har undertegnet de pågældende konventioner og protokoller.
<P>
Vi bifalder meget betænkningen med hensyn til den rettighedsorienterede tilgang, som jeg gerne ser fører os væk fra den opfattelse, at det kun drejer sig om strafferet. Dette er faktisk et spørgsmål om rettigheder og beskyttelse af børn og unge. Det er nødvendigt med disse klare foranstaltninger for at støtte de børn, som er blevet ofre - uanset om det er via retssager, hvor hovedformålet naturligvis er at finde sandheden, men ikke på en måde, som efterlader børnene mere traumatiserede, end de var inden retssagens begyndelse, eller via det fælles arbejde med at identificere misbrugte børn.
<P>
Beskyttelsen skal imidlertid også involvere børnene selv. Vi skal tilskynde til, at børns internetfærdigheder bliver bedre, og at de selv forstår, hvilke farer, der er, og hvad de skal kigge efter, således at de også kan spille en aktiv rolle i bekæmpelsen af disse forbrydelser.
<P>
Det er vores hensigt at støtte visse af ændringsforslagene her til formiddag, navnlig på de områder, hvor det efter vores opfattelse er farligt at pille ved visse principper - som f.eks. dobbelt strafbarhed og fortrolighed i visse erhverv - og et par andre områder, hvor vi mener, begreberne muligvis skal præciseres yderligere. Vi er dog i det store og hele meget positive over for betænkningen og ser frem til viderebehandlingen.
<SPEAKER ID="017" NAME="Eva-Britt Svensson">
for GUE/NGL-Gruppen. - (SV) Hr. formand! Den foreliggende betænkning støttes af Den Europæiske Venstrefløjs Fællesgruppe/Nordisk Grønne Venstre. Seksuel udnyttelse af børn og børnepornografi er afskyelige forbrydelser, og for at forhindre det er det nødvendigt med internationalt samarbejde. Børn bliver krænket ved, at de bliver tvunget til at posere i seksuelle sammenhænge og bliver fotograferet eller filmet, hvorefter billederne bliver uploadet til internettet. Disse film og billeder kan ses i hele verden, og det er derfor nødvendigt med øget internationalt samarbejde for at få disse overgreb standset. Vi ved, at der er en vis forbindelse mellem handel med sexslaver og seksuel udnyttelse af børn. FN skønner, at 85 % af ofrene for handelen med sexslaver er børn under 18 år.
<P>
Vi ved ikke, hvor mange børn, der bliver købt og solgt som varer, der kan udnyttes seksuelt, men vi ved, at det er mange, og vi ved, at hvert berørt barn er et barn for meget. De voksne skal påtage sig et ansvar for at beskytte vores børn mod dette, som er en af de værste forbrydelser, et barn kan blive udsat for.
<P>
I forbindelse med denne forhandling må vi ikke glemme, at mange af forbrydelserne mod børn bliver begået i selve familien eller inden for familiens vennekreds, og det er derfor vigtigt for samfundet at sikre sig, at børn har andre voksne kontaktpersoner, så der er nogen, børnene kan henvende sig til om hjælp.
<P>
Alle former for seksuelle overgreb mod børn er strafbare handlinger og skal betragtes som de forbrydelser, de er, i alle medlemsstater. Alle borgere, som begår seksualforbrydelser mod børn, skal straffes, uanset om kriminaliteten er begået inden eller uden for EU.
<SPEAKER ID="018" NAME="Johannes Blokland">
for IND/DEM-Gruppen. - (NL) Hr. formand! Jeg vil gerne lykønske fru Angelilli med denne overskuelige betænkning. Det er fuldstændig indlysende, at der skal sættes en stopper for seksuel udnyttelse af børn. Den eksplosive stigning i kriminelle aktiviteter via internettet kræver en samordnet tilgang.
<P>
Vi skal dog udvise forsigtighed, når det drejer sig om at foreskrive detaljerede straffe for disse overgreb på EU-plan. Medlemsstaterne selv skal sætte alt ind på at straffe det misbrug, der finder sted af moderne medier. Børnepornografi på internettet skal reguleres i medlemsstaternes strafferet. Rådet skal i overensstemmelse med forbuddet mod at drive ens erhverv forpligte sig til at lukke de juridiske smuthuller, så udnyttelse og overførsel via internettet ikke flytter til lande, hvor lovgivningen ikke er god nok. Jeg havde fra Kommissionen gerne hørt, om det også vil være muligt at drøfte dette med lande uden for EU, men der er desværre ingen repræsentanter for Rådet til stede.
<P>
Desuden vil jeg gerne argumentere for en styrkelse af samarbejdet med Europol og Eurojust. Bekæmpelse af internationale børnepornografiske netværk skal have høj prioritet i de to organisationer, da dette faktisk øger mulighederne for at træffe passende foranstaltninger uden for EU.
<P>
Hvis vi er enige om, at seksuel udnyttelse af børn er uønsket, foreslår jeg, at vi også drøfter udnyttelsen af voksne. Initiativerne til at begrænse prostitutionen ved store internationale begivenheder som f.eks. fodboldmesterskaber og De Olympiske Lege fortjener at få mere støtte her i Parlamentet.
<SPEAKER ID="019" NAME="Roberto Fiore" AFFILIATION="NI">
(IT) Hr. formand, mine damer og herrer! Pædofile organisationer er en trussel mod borgerne og bør som sådan behandles ligesom mafiaen eller terrororganisationerne, nemlig med specielle, strenge love.
<P>
Det er en skændsel, at tusindvis af mennesker, der er blevet anklaget for børnepornografi, ikke har tilbragt så meget som en enkelt dag i fængsel. Jeg vil også gerne understrege over for ordføreren, fru Angelilli, hvis kvalitetsarbejde vi alle har beundret, at der sidste år i hendes hjemby var en sag, kendt som "lotusblomstsagen", der involverede 200 romabørn. Da sagen først var ovre, forsvandt disse romabørn praktisk talt. Der er ingen, som ved, om de rent faktisk vendte tilbage til de selvsamme lejre, hvor overgrebene fandt sted.
<P>
Samtlige medlemsstater skal altså være på vagt. Endvidere skal der indføres særlige love, og denne skændsel, denne horrible trussel mod samfundet, skal gribes an med særlige og yderst strenge love.
<SPEAKER ID="020" NAME="Kinga Gál" AFFILIATION="PPE-DE">
(HU) Hr. formand, hr. kommissær, mine damer og herrer! I Europa-Parlamentet debatterer vi i dag et emne, som med rette er oprørende for alle positivt tænkende mennesker. Vi fordømmer fænomenet, og derefter antager vi, at disse traumatiske hændelser kun kan ske for andre folks børn. Det er imidlertid alle vores børn, som er i fare, da vi ser en meget kraftig stigning i antallet børn, der bliver udnyttet seksuelt, og omfanget af børnepornografi. Vi skal således kæmpe for at forhindre disse overgreb ved at anvende alle tilgængelige midler. Vi skal sikre, at de sanktioner, der er fastlagt i de nationale retssystemer, anvendes effektivt, og at denne bekæmpelsesindsats bliver afspejlet i daglig praksis. Medlemsstaterne skal gøre alt, hvad der er muligt, for helt at eliminere efterspørgslen.
<P>
Vi skal navnlig være på vagt over for den konstante udfordring som følge af anvendelsen af nye onlineteknologier - webkameraer, mobiltelefoner og især anvendelse af internettet - i denne sammenhæng. Indførelsen af teknologier, der blokerer for adgangen, kan være en måde, hvorpå man kan gøre dette, og desuden kan man gøre familier og børn bevidste om farerne. Under alle omstændigheder skal vi understrege, at dette er alvorlige forbrydelser, og at det for at opdage dem er af afgørende betydning at fjerne enhver hindring for gnidningsfri udveksling af data mellem medlemsstaternes retshåndhævende myndigheder for at gøre det muligt at oprette centrale databaser med oplysninger om lovovertræderne.
<P>
Jeg mener, at det er meget vigtigt og helt centralt, at de allerede eksisterende internationale dokumenter ratificeres af medlemsstaterne, og at indholdet gennemføres effektivt. Vi skal sikre, at børnenes sikkerhed bliver et centralt emne i alle EU's medlemsstater. Fru Angelillis fremragende betænkning bidrager til denne indsats, og ved afstemningen stemmer vi da også for betænkningen.
<SPEAKER ID="021" NAME="Iratxe García Pérez" AFFILIATION="PSE">
(ES) Hr. formand! Seksuel udnyttelse er en realitet, som drenge og piger i hele verden udsættes for, da der er et udbud i form af seksuel udnyttelse af børn, navnlig i de fattige lande, og en efterspørgsel efter pornografi på internettet og sexturisme i de rige lande.
<P>
Med denne henstilling slår vi til lyd for, at der træffes reelle foranstaltninger. Vi anmoder nemlig om en europæisk harmonisering af den seksuelle lavalder, strengere straffe for seksuelle overgreb og bedre, mere omfattende nationale indsatsprogrammer og -systemer. For at opnå dette skal vi rette vores opmærksomhed mod medlemsstaterne, således at vi, ligesom Spanien har gjort - ud over at gennemføre Rådets rammeafgørelse på dette område - kan udvikle og gennemføre handlingsplaner med inddragelse af interessegrupper, bl.a. programmer vedrørende offentlig bevågenhed og social mobilisering, uden at forsømme det internationale samarbejde.
<P>
Endelig vil jeg gerne tilslutte mig de kolleger, der indtrængende opfordrer medlemsstaterne til at undertegne, ratificere og anvende de pågældende internationale konventioner, så vi kan garantere, at mindreåriges rettigheder bliver respekteret.
<SPEAKER ID="022" NAME="Siiri Oviir" AFFILIATION="ALDE">
(ET) Hr. formand, hr. næstformand i Kommissionen, fru Angelilli, mine damer og herrer! Den hastige udvikling af informations- og kommunikationsteknologien har skabt en ny kanal, hvor kriminelle kan begå eller fremvise deres forbrydelser. De forbrydelser, som betænkningen handler om, er blevet drøftet i en række globale og europæiske sammenhænge.
<P>
I 2003 vedtog Rådet for Den Europæiske Union en bindende rammebeslutning om seksuel udnyttelse af børn og kampen mod børnepornografi, og indholdet i den beslutning er i dag i vid udstrækning blevet integreret i medlemsstaternes retssystemer. I forbindelse med den hastige it-udvikling, skal beslutningen dog opdateres, og naturligvis skal vi ikke være fodslæbende på dette område. Det glæder mig, at Kommissionen snart vil have afsluttet sin opdatering af rammebeslutningen.
<P>
Alle medlemsstater skal fastlægge begrebet "børnepornografi" og erklære, at børnelokkeri via internettet er en strafbar handling. Det er vanskeligt at fange lovovertræderne på internettet, men det er ikke umuligt. Samtidig er der i en række nationale love begrænsninger på overvågningsmulighederne. Man kan derfor ikke anvende overvågning, for så vidt angår mindre alvorlige forbrydelser, og regler om databeskyttelse er også tit en hindring.
<P>
I mit hjemland har der endog for nylig været tilfælde, hvor en mindreårig begik selvmord på grund af en forbryders aktiviteter på internettet. Der har også været sådanne tilfælde i andre medlemsstater. Vi skal kunne beskytte vores børn, inden de bliver ofre. Der skal være nultolerance over for pædofili og børnepornografi i EU. Det er vi nødt til at sikre.
<SPEAKER ID="023" NAME="Salvatore Tatarella" AFFILIATION="UEN">
(IT) Hr. formand, mine damer og herrer! Seksuel udnyttelse af børn er et forfærdeligt problem. Det er i vores tid en skændsel i hele verden og et alvorligt tegn på samfundsforfald.
<P>
Der er blevet konstateret en kraftig stigning i den seneste tid på grund af den svimlende udbredelse af internettet og af nye og sofistikerede teknologier, som børn udsættes for, og som de har adgang til uden nogen som helst begrænsninger, bestemmelser, kontrolmuligheder eller sanktioner. Der er nu mere end nogensinde akut behov for disse tiltag, og de skal iværksættes på en stadig mere effektiv og eksemplarisk måde.
<P>
I fru Angelillis fremragende betænkning, som jeg hjerteligt lykønsker hende med, og i de specifikke henstillinger, som Parlamentet fremsætter til Kommissionen, angives og foreslås der foranstaltninger, som virkelig kan mindske spredningen af børnepornografi, grooming af børn på nettet, sexturisme og alle former for misbrug af børn.
<P>
Ifølge de seneste foruroligende data, bl.a. en FN-undersøgelse om vold mod børn, er den seksuelle udnyttelse af børn i hastig stigning, og sammen med menneskehandel er det ved at blive en af hovedindtægtskilderne og en af de hurtigst voksende forbrydelser på transnationalt plan med en årlig omsætning på ca. 10 mia. USD.
<P>
Ifølge et skøn foretaget af Den Internationale Arbejdsorganisation er mere end 12 mio. mennesker offer for tvangsarbejde, hvoraf mere end 1 million er udsat for seksuel udnyttelse og mellem 45 % og 50 % er børn.
<SPEAKER ID="024" NAME="Luca Romagnoli" AFFILIATION="NI">
(IT) Hr. formand, mine damer og herrer! Forslaget til Europa-Parlamentets henstilling til Rådet om bekæmpelse af seksuel udnyttelse af børn og børnepornografi er generelt foranlediget af den markante udvikling af nye telekommunikationsteknologier.
<P>
Problemet med forskellige former for grooming af børn på nettet er afgjort blevet større, men jeg vil gerne benytte lejligheden til også at fordømme udnyttelsen af billeder af kvinder. I de fleste EU-lande er der en udbredt ofte frastødende opfattelse af kvinder, hvor man ønsker at opnå kommercielle mål, ikke alene på en vulgær måde, men med reel foragt for kvinders værdighed, for ikke at nævne den anvendelse i reklamer og tv-programmer, der taler til folks underbevidsthed, og som jeg med skam må melde frem for alt finder sted i mit hjemland
<P>
Jeg er enig med ordføreren i, at Rådets rammeafgørelse 2004/68 skal opdateres for at øge beskyttelsesniveauet for børn og bedre kunne bekæmpe seksuel udnyttelse generelt. Ratifikationen af Europarådets konvention er lige så vigtig, men vi skal ikke stoppe der, for vi er også nødt til at kriminalisere grooming af børn på nettet og presse på for et grænseoverskridende samarbejde på dette område.
<P>
Efter min mening skal medlemsstaterne være forpligtet til at udveksle oplysninger i deres strafferegistre angående domme for seksuelle overgreb - og jeg tror, at ECRIS-systemet afgjort er et skridt i den rigtige retning på denne front - for at forhindre de personer, der har begået bestemte forbrydelser, i at have kontakt med børn og således forbedre beskyttelsen for ofre, ikke blot under en efterforskning, men også efter en retssags afslutning.
<P>
Jeg vil gerne slutte af med at understrege, at forskellige former for udnyttelse af børn desværre ikke kun omfatter seksuelle overgreb, og jeg så gerne et større engagement fra vores institutioners side på disse andre områder.
<SPEAKER ID="025" NAME="Manolis Mavrommatis" AFFILIATION="PPE-DE">
(EL) Hr. formand, hr. kommissær, mine damer og herrer! Først og fremmest vil jeg gerne lykønske fru Angelilli med hendes fantastiske arbejde med et så følsomt emne, som bekymrer os alle. Seksuel udnyttelse af børn er et fænomen, som fortsat chokerer borgerne i EU-medlemsstaterne og i andre lande. Børnepornografi på internettet er et stadig større problem, henset til at antallet af websteder, hvor der vises seksuel udnyttelse af børn, er steget med 1 000 % fra 1997 til 2007. Forstærket samarbejde med den private sektor kunne effektivt være med til at begrænse antallet af websteder med børnepornografi. Man kunne f.eks. fremme samarbejdet med kreditkortselskaberne for at bekæmpe børnepornografi på internettet på EU-plan ved hjælp af deres betalingssystemer, som anvendes af kommercielle websteder, der sælger billeder af børn.
<P>
Desuden vil det nye fællesskabsprogram til beskyttelse af børn, der bruger internettet, være med til at fremme et mere sikkert miljø på nettet. Europarådets konvention, som er undertegnet af 20 af EU's medlemsstater, er den første internationale retsakt, hvori en række former for seksuel udnyttelse af børn betragtes som en strafbar handling. For effektivt at kunne håndtere dette fænomen bliver medlemsstaterne nødt til at kriminalisere enhver form for tvang af børn til deltagelse i seksuelle aktiviteter. Endelig mener jeg, det er meget vigtigt at tage registre over pædofile i betragtning og at forhindre disse personer i at få et job eller udføre frivilligt arbejde, hvor de får direkte kontakt med mindreårige.
<SPEAKER ID="026" NAME="Katalin Lévai" AFFILIATION="PSE">
(HU) Hr. formand, mine damer og herrer! Verden over er omkring 40 mio. børn under 12 år offer for en eller anden form for voldelig handling. Da de nye teknologier og navnlig den konstante udvikling af internettet og de nye onlinemetoder anvendes af pædofile, er det overordentlig vigtigt, at beskyttelsesniveauet for børnene bliver øget. Ifølge Eurobarometer bruger 74 % af de mindreårige dagligt internettet og dermed udsættes mange af dem for voldelige eller pornografiske påvirkninger.
<P>
Af hensyn til effektiv beskyttelse vil jeg gerne indstille, at de såkaldte Free Family Information-pakker indføres i Europa. Denne metode bliver allerede i stort omfang anvendt af visse europæiske internetudbydere, og jeg tror også, at andre kan være med. Pakkerne omfatter fire grundlæggende elementer - sikkerhed og kommunikation, underholdning, downloading og virtuel vold, og på en legende måde får familierne hjælp til at anvende internettet på en sikker måde. Jeg indstiller endvidere, at disse pakker indeholder en gratis, børnevenlig internetbrowser, der kunne fungere som et webfilter med henblik på at holde børn væk fra uønsket indhold på internettet. Vi skal være sikre på, at vores børn kan færdes trygt, ikke alene på internettet, men også i offentlige og private institutioner. Det er derfor af afgørende betydning, at enhver, hvis arbejde involverer jævnlig kontakt med børn, har pligt til at anmelde ethvert seksuelt overgreb.
<SPEAKER ID="027" NAME="Cristian Silviu Buşoi" AFFILIATION="ALDE">
(RO) Hr. formand! Seksuel udnyttelse af børn og børnepornografi er meget alvorlige forbrydelser. Selv om lovgivningen i mange EU-lande er tilstrækkelig striks, er der fortsat mange foranstaltninger, som skal træffes for at sikre børnene tilstrækkelig beskyttelse. Alle medlemsstaterne skal ratificere Europarådets konvention og gennemføre rammeafgørelsen fuldt ud, så vi får en forenet tilgang på EU-plan.
<P>
Ulovligt materiale, der involverer misbrug af børn, skal fjernes fra internettet ved kilden, og webstederne skal blokeres af udbyderne. Den revision af telekommunikationslovgivningen, som vi i øjeblikket drøfter i Europa-Parlamentet med Rådet og Kommissionen, er en god lejlighed til at forbedre lovgivningen.
<P>
Sexmisbrugere skal nægtes mulighed for at udøve erhverv, som indebærer kontakt med børn. Faktisk skal de lokale myndigheder føre meget bedre tilsyn med særlige hjem for forældreløse børn.
<P>
Endelig mener jeg, at Kommissionen og medlemsstaterne skal stille økonomisk og logistisk støtte til rådighed for kampagner rettet mod forældre og børn.
<SPEAKER ID="028" NAME="Andrzej Tomasz Zapałowski" AFFILIATION="UEN">
(PL) Hr. formand! Det glæder mig meget, at Parlamentet for alvor har taget spørgsmålet om bekæmpelse af seksuel udnyttelse af børn og børnepornografi op. Det glæder mig navnlig, fordi mange venstreorienterede grupper i Europa indtil nu åbent har kæmpet for at opnå den størst mulige grad af seksuel frihed, mens man ikke har været opmærksom på konsekvenserne for børnene af denne udvikling. Der har endog været gjort forsøg på at danne pædofile politiske partier. Dette må fylde enhver anstændig borger i EU med rædsel. Omfanget af dette fænomen er enormt, hvilket man kan se bare ved at bladre aviserne igennem.
<P>
I forbindelse med denne drøftelse bør opmærksomheden rettes mod de overgreb mod børns rettigheder og den seksuelle udnyttelse af børn af indvandrere fra lande uden for Europa. Den kendsgerning, at det er tilladt i deres hjemland, er én ting, men når de bor i et land i EU, skal de overholde den gældende lovgivning fuldt ud eller forlade Europa. Der kan ikke gælde visse love for de oprindelige befolkningsgrupper i Europa og andre for indvandrerne. Det gælder i alle livets aspekter.
<SPEAKER ID="029" NAME="Jaroslav Zvěřina" AFFILIATION="PPE-DE">
(CS) Hr. formand, mine damer og herrer! Dette er helt klart et vigtigt emne, der kræver effektivt samarbejde mellem alle medlemsstater. Jeg vil gerne gøre opmærksom på, at beskyttelsen af børn mod misbrug i det moderne samfund på mange områder er blevet svækket. Det kan skyldes alt lige fra den voksende nedbrydning af familiemønstre samt det stigende antal børn, der opdrages i familier med en enlig forældrepart, og til borgernes forøgede mobilitet samt udbredelsen af moderne informationsteknologier. Derfor er jeg meget positivt stemt over for betænkningen.
<P>
Jeg mener, at en åben seksualundervisning af børn kan medvirke til at forebygge seksuelt misbrug af børn, men man skal også fokusere på forældrene, underviserne samt social- og sundhedspersonalet. Det er vigtigt, at alle bliver fuldt ud opmærksomme på disse forbrydelser og først og fremmest erkender, at de forekommer, således at de kan afsløre potentielle misbrugere og forhindre misbruget.
<P>
Jeg vil gerne gøre opmærksom på, at seksualforbrydere, der begår overgreb mod børn, ofte gør det igen. I en vis udstrækning gælder vores tyske venners talemåde "einmal ist keinmal" her. Hvis nogen begår en sådan strafbar handling to eller flere gange, skal vi imidlertid kunne forhindre dem i at begå yderligere forbrydelser. I disse tilfælde skal der gøres brug af både terapeuter og en række forebyggende foranstaltninger, navnlig forbud mod at arbejde med børn og unge. Da der kan gå længere tid, inden den strafbare handling bliver gentaget, skal oplysninger om dispositionen for at begå disse forbrydelser være registreret i lang tid. Jeg vil også indstille, at det bliver obligatorisk at undersøge, om personer, der søger arbejde som lærer, sportstræner eller ungdomsvejleder, tidligere har begået seksualforbrydelser.
<P>
Min erfaring siger mig, at seksualforbrydere, der begår overgreb mod børn, ofte forsøger at omgå et forbud mod at arbejde med børn med en række krumspring, bl.a. falsk identitet, for at forsøge at få adgang til deres målgruppe igen. Den frie bevægelighed for personer i EU gør dette forehavende lettere for dem.
<SPEAKER ID="030" NAME="Proinsias De Rossa" AFFILIATION="PSE">
(EN) Hr. formand! Jeg vil gerne takke Roberta Angelilli for denne fremragende betænkning.
<P>
Seksuel udnyttelse af børn er en forbrydelse mod de mest sårbare i vores samfund, og jeg er derfor chokeret over, at syv af vores medlemsstater i EU stadig ikke har undertegnet Europarådets konvention, og otte medlemsstater har rent faktisk ikke ratificeret den valgfrie protokol til FN's konvention om barnets rettigheder vedrørende salg af børn, børneprostitution og børnepornografi.
<P>
Det er en kendsgerning, at internettet nu gør, at disse forbrydelser kan ske på nye måder, og jeg mener således, at det er vores pligt indtrængende at opfordre til, at anvendelsen af internettet til børnepornografi og grooming gøres strafbar. Det er ikke nok, at staterne undskylder sig med, at det er vanskeligt. Vi skal arbejde sammen og koordinere vores indsats for at sikre, at vi kan gøre det. Faktisk skal det i alle medlemsstater være muligt at stille enhver borger eller person, der bor i EU, og som har begået en forbrydelse uden for EU, for retten.
<SPEAKER ID="031" NAME="Eoin Ryan" AFFILIATION="UEN">
(EN) Hr. formand! Jeg vil også gerne lykønske fru Angelilli med hendes meget fine betænkning. Jeg tror, vi alle vil støtte en sådan betænkning.
<P>
Som tidligere sagt er det en forbrydelse, og enhver, der vil begå overgreb mod eller på nogen måde underminere børns udvikling, skal behandles som en forbryder. Desværre foregår disse overgreb på internettet. Internettet er et pragtfuldt værktøj, en fantastisk informationskilde for os alle og noget, som vil være en del af vores liv i fremtiden. Der er imidlertid nogen, som vil udbytte børnene, og de vil benytte sig af internettet lige så meget, som de overhovedet kan, i forsøget på at underminere børnenes udvikling.
<P>
Omkring 8 ud af 10 børn i EU bruger internettet, og jeg synes, vi skal udvise særlig omhu for at beskytte de mest sårbare børn mod mobning, grooming og chikane. Vi bliver nødt til at fremme den offentlige bevidsthed og sikkerheden på nettet, navnlig blandt børnene, men også blandt forældrene, således at de ved præcis, hvad der sker, og hvad der kan ske på internettet.
<P>
Jeg mener, at medlemsstaterne skal arbejde sammen for at indføre et netværk af kontaktsteder, hvor offentligheden kan henvende sig for at anmelde ulovligt og skadeligt indhold samt ulovlig og skadelig adfærd. Det er vigtigt, at både forældre og børn føler sig trygge ved at bruge internettet og har et kontaktsted, hvor de kan anmelde eventuelle ulovligheder. For at stille de personer, der er ansvarlige for grooming og pornografi på nettet, til ansvar skal vi betragte disse handlinger, som det de er. Det er en forbrydelse, og skal behandles derefter.
<SPEAKER ID="032" NAME="Carlos Coelho" AFFILIATION="PPE-DE">
(PT) Hr. formand, hr. Barrot, mine damer og herrer! Hensigten med rammeafgørelsen fra 2003 var at få lukket de lovgivningsmæssige smuthuller, der var i de forskellige medlemsstater, vedrørende bekæmpelsen af seksuel udnyttelse af børn og børnepornografi. Til dette formål blev der vedtaget nogle fælles rammebestemmelser, der bl.a. skulle regulere kriminalisering, gældende sanktioner og beskyttelse af samt hjælp til ofre. Jeg synes, det er beklageligt, at der er en række medlemsstater, som endnu ikke har truffet de nødvendige foranstaltninger for at gennemføre denne rammeafgørelse, selv om fristen allerede er overskredet.
<P>
Det er afgørende, at samtlige medlemsstater kriminaliserer alle former for seksuelt misbrug af børn, og at alle europæiske borgerne, der begår en sexforbrydelse mod børn i et hvilket som helst land inden eller uden for EU, er underkastet ensartet ekstraterritorial straffelovgivning, som gælder i hele EU. Det er vigtigt at sikre, at de gerningsmænd, der begår disse forbrydelser, ikke kan smutte uden om retssystemet. Jeg støtter også revisionen af rammeafgørelsen, således at den i det mindste garanterer det samme beskyttelsesniveau som Europarådets konvention fra 2007. Det er beklageligt, at der er en række medlemsstater, som endnu ikke har undertegnet denne konvention.
<P>
Det er også vigtigt at styrke denne rammeafgørelse på baggrund af den seneste teknologiske udvikling inden for kommunikationsområdet. Børn gør mere og mere brug af internettet, som er blevet et af de potentielle og udøvende lovovertræderes foretrukne redskaber, især via grooming og børnelokkeri i ulovligt øjemed, hvilket fru Angelilli allerede har henvist til. Jeg benytter lejligheden til at lykønske ordføreren med hendes glimrende stykke arbejde og med den forelagte betænkning.
<P>
Jeg er klar over, hvor kompleks og vanskelig denne kamp er, men jeg mener, det er muligt at imødegå den seksuelle udnyttelse af børn gennem handling i fællesskab og en forenet indsats. Der skal via oplysningskampagner lægges vægt på forebyggelse ved at gøre forældrene og børnene bevidste om risikoen for børnepornografi, navnlig på internettet, og især risikoen for seksuel udnyttelse i chatrooms og lignende på nettet.
<SPEAKER ID="033" NAME="Mieczysław Edmund Janowski" AFFILIATION="UEN">
(PL) Hr. formand! Det var digteren Zbigniew Herbert, som sagde, "Vi skal lære at sige nej (...) nej er et meget vigtigt element, når vi taler. Det indikerer, at man modsætter sig det onde." I dag skal vi sige nej til overgreb mod børns grundlæggende rettigheder, nej til vold mod og seksuel udnyttelse af børn, nej til moralsk fordærv og pornografi på internettet og nej til sexturisme.
<P>
Jeg takker derfor fru Angelilli for hendes betænkning. Jeg har selv taget dette emne op mange gange. Der er på dette område brug for forebyggende foranstaltninger. Det er vigtigt, at opmærksomheden vedrørende farerne bliver skærpet, både blandt børnene og også blandt forældrene og børnepasningspersonalet. Det er bydende nødvendigt, at forbrydelserne bliver opdaget hurtigt, og at sanktionerne håndhæves strengt. Det er endvidere nødvendigt med et samarbejde med medierne. Disse foranstaltninger skal gælde i hele verden, fordi der i nogle lande er organisationer, som anfægter, at man skal straffe seksuel kontakt med børn. Der findes endda faktisk plausible forestillinger om såkaldt "god pædofili". Vi må ikke udvise ligegyldighed over for nedbrydningen af vores børn eller den smerte og ydmygelse, de udsættes for. Dette er en skamplet for vores tid.
<SPEAKER ID="034" NAME="Marie Panayotopoulos-Cassiotou" AFFILIATION="PPE-DE">
(EL) Hr. formand, hr. næstformand i Kommissionen! Den henstilling, som fru Angelilli på perfekt vis har redegjort for i dag, og som støttes af mine kolleger, er hovedsagelig rettet til Rådet. Da næstformanden i Kommissionen imidlertid sagde, at Kommissionen ville forelægge sit eget forslag i marts, vil jeg gerne anmode om, at dette forslag bliver i overensstemmelse med de talrige politikker i EU og ikke blot trækker i én retning. Forslaget skal omfatte bestemmelser om kriminalisering, strenge foranstaltninger og samarbejde med Europol, hvis konvention er den første, hvor menneskehandel er nævnt. Vi må ikke glemme, at der bortset fra de trusler, den vold, det bedrag og det misbrug, som de allernærmeste står bag, navnlig inden for familien, også sker en udnyttelse som følge af bevidst promovering, hovedsagelig af børn i en alder, hvor de ikke kan reagere. Jeg tænker på salg af spædbørn, som andre har afstået, og dette fænomen har vi set brede sig på internettet, og når jeg siger internettet, mener jeg ikke bare World Wide Web og de chatrooms, hvor børn logger sig ind på deres værelse, men også en lang række andre muligheder, bl.a. mobiltelefoner, og derfor er vi nødt til at tage højde for samtlige parametre.
<P>
Når vi taler om strafbare handlinger, er vi også nødt til at tænke på forholdene i genopdragelsesinstitutioner og fængsler. Hvis vi skærer ned på antallet af ansatte i disse institutioner, øger vi risikoen for sådanne fænomener. Der skal også gøres noget for at forbedre ofrenes levevilkår. Vi skal beskytte ofrene og deres familier, da der stadig hyppigere sker overgreb, og de midler, der bliver anvendt, er stærkere end de forsvarsmidler, ofrene har, fordi de midler hovedsagelig er af økonomisk karakter. Jeg regner derfor med, at Kommissionens nye forslag vil omfatte et stærkere beskyttelsesniveau for mindreårige og meget detaljerede midler.
<SPEAKER ID="035" NAME="Urszula Gacek" AFFILIATION="PPE-DE">
(PL) Hr. formand! Fru Angelillis betænkning er med til, at alle forældre kan beskytte deres børn mod pædofile, som lusker rundt på internettet. Vi må huske på, at al den hjælp, vi får i form af filtre og overvågningssoftware på internettet, ikke fritager os fra vores pligt til som forældre at beskytte og advare vores børn.
<P>
Jeg bor i en lille landsby, hvor alle kender alle og interesserer sig for, hvad der sker omkring dem. En fremmed vil vække interesse dér. I en lille landsby i det sydlige Polen ville det være vanskeligt for nogen ubemærket at komme i kontakt med børnene, men jeg tør godt sige, at i netop sådanne fredelige og trygge omgivelser kan der i hele Europa, mens forældrene stille og roligt sidder og læser avisen eller ser fjernsyn, komme en uønsket fremmed person ind på deres børns værelse og skabe kontakt via internettet. Kan vi som forældre intet stille op? Jo, vi kan. Muligvis er vores børn bedre til at anvende de nye teknologier end os selv. Muligvis er det vanskeligt at få dem væk fra deres computere.
<P>
Kære forældre, gør noget i dag for at beskytte jeres børn. Mind dem om en ting, som vi altid fik at vide, nemlig: "Tal ikke med fremmede." Det er en meget enkel besked. I dag lusker disse fremmede ikke rundt uden for skolen med en pose slik, men logger sig ind i chatrooms på internettet og udsøger sig deres ofre der. Det er farligere, fordi vi ikke kan se, hvornår de ubesværet smutter ud af det ene børneværelse og ind i det næste. Vi skal lære vores børn, at de ikke må tale med fremmede, heller ikke på internettet, og bare skal smække døren i.
<SPEAKER ID="037" NAME="Mairead McGuinness" AFFILIATION="PPE-DE">
(EN) Fru formand! Der er så stor politisk enighed om dette emne, at det virker mærkeligt, at der sker så lidt i medlemsstaterne.
<P>
Det er naturligvis meget vigtigt, at vi fokuserer på internettet, men det gør til gengæld, at vi tror, at problemet er nyt, når vi helt klart ved, at det er et meget gammelt problem, der har været meget godt gemt af vejen. Det skete ikke bare uden for skolerne med slikposer, men det skete også i hjemmene i alle vores medlemsstater samt i kirker og på hospitaler.
<P>
Internettet har muligvis kastet lys på denne meget mørke side af samfundet, som vi stadig forsøger at forlige os med og ikke særlig godt kan forlige os med. Der er akut behov for, at medlemsstaterne tager deres mange fine ord om beskyttelse af børn alvorligt, præcis som vi her i Parlamentet har talt meget om, hvordan vi værdsætter og beskytter børn, mens vores handlinger ofte er meget svagere end de store ord, vi tager i munden.
<P>
Jeg nævnte, at hjemmet nogle gange er et af de farligste steder for børn. Vi havde for nylig en sag i Irland, som understregede dette. Jeg vil også tilføje, at de, der mener, at små byer, hvor alle kender alle, er et sikkert sted for børnene, må tro om igen. I små byer lukker folk tit øjnene for tingene, fordi de ikke har lyst til at tale om de "bløde informationer", de har, og muligvis er bange for at lade det gå videre til myndighederne.
<P>
Dette er noget, vi alle skal se på og være indstillet på at tale om, fordi tavshed får misbruget til at vokse og får forfærdelige skadevirkninger for de børn, som kommer ud i denne situation. Jeg opfordrer den irske regering til at fremlægge lovgivning om en lang række foranstaltninger til beskyttelse af børn mod seksuelt misbrug. Efter min opfattelse er vi også nødt til at se på vores forfatning, hvor familien står over barnets rettigheder. De to ting må ikke være i konflikt med hinanden, idet begge områderne bør beskyttes i vores forfatning.
<SPEAKER ID="038" NAME="Colm Burke" AFFILIATION="PPE-DE">
(EN) Fru formand! Jeg glæder mig over denne forhandling, og i overensstemmelse med det ledsagende beslutningsforslag tilskynder jeg alle EU's medlemsstater til at undertegne og ratificere Europarådets konvention om beskyttelse af børn mod seksuel udnyttelse og seksuelt misbrug. Jeg opfordrer også kraftigt alle EU's medlemsstater til at undertegne den valgfrie protokol til FN's konvention om barnets rettigheder vedrørende salg af børn, børneprostitution og børnepornografi.
<P>
Europarådets konvention er det første internationale retsinstrument, hvor en række former for seksuelt misbrug af børn kategoriseres som strafbare handlinger, herunder misbrug begået under anvendelse af tvang, magt eller trusler, selv inden for familien. Alligevel er der syv af EU's medlemsstater, som stadig ikke har undertegnet denne konvention, og der er otte medlemsstater, som stadig ikke har ratificeret FN's valgfrie protokol.
<P>
Internettet bliver i stadig større grad brugt af potentielle og udøvende seksualforbrydere som et middel til seksuelt misbrug af børn, især via grooming og børnepornografi.
<P>
Selv om man må erkende, at den irske strafferets beskyttelse af børn mod seksuelle overgreb og seksuel udnyttelse er ganske omfattende, vil jeg ikke desto mindre kraftigt opfordre den irske regering til hurtigst muligt at fremlægge en opdateret lovgivning, hvor der tages fat på den hastige udbredelse af nye måder, hvorpå børn kan blive udsat for seksuelle overgreb.
<SPEAKER ID="039" NAME="Marusya Ivanova Lyubcheva" AFFILIATION="PSE">
(BG) Fru formand! Fru Angelillis betænkning kommer på et godt tidspunkt og er meget vigtig. Vi lever i en verden, hvor der bliver stadig flere risici for børn og unge.
<P>
Udnyttelse af børn, herunder seksuel udnyttelse af børn, er blandt de største onder i samfundet. Kampen mod dette fænomen kræver en stor fælles indsats og samordning af foranstaltninger, metoder og ressourcer. Rets- og straffeforanstaltninger er meget vigtige, f.eks. kriminaliseringen af seksuel udnyttelse, navnlig lovgivning om internetteknologi anvendt til skade for børn.
<P>
Vi kan heller ikke tillade os at se bort fra, at forebyggelse af dette fænomen er en del af denne kamp. Vi må undervise børn og forældre i, hvordan de undgår at komme i kontakt med dette fænomen og med de personer, der er involveret. Vi må begrænse alle former for reklamer, som fremprovokerer åbne og aggressive former for seksualitet. Vi må sørge for, at der udvises mere omsorg for børn i de forskellige institutioner, hvor der tit begås seksualforbrydelser. Vi må samordne vores indsats for at modvirke handel med børn, for en af de væsentligste grunde til denne handel er nemlig seksuel udnyttelse. Og endelig må vi som modforanstaltning danne netværk bestående af ngo'er og regeringsorganer.
<SPEAKER ID="040" NAME="Marios Matsakis" AFFILIATION="ALDE">
(EN) Fru formand! Det er i sandhed ubegribeligt og skændigt, at vi med hensyn til seksualforbrydelser mod børn her i det 21. århundrede år har et samarbejdsniveau mellem de forskellige organer i en stat - men også et samarbejde mellem selve medlemsstaterne - der ikke er, hvad det burde være. Jeg er glad for, at både kommissæren og ordføreren udtalte sig så klart og understregede behovet for, at der sker faktiske forbedringer.
<P>
Jeg beder dem desuden om at offentliggøre navnene på de medlemsstater, der har en mangelfuld lovgivning på dette område. Et tiltag, jeg vil foreslå, man overvejer, er udarbejdelsen af en paneuropæisk - eller endnu bedre, international - offentlig tilgængelig liste over de lovovertrædere, der er dømt for seksualforbrydelser mod børn. Jeg foreslår, at en sådan liste skal være permanent, uden nogen mulighed for, at man kan få sit navn slettet fra listen, medmindre der er blevet truffet en retsafgørelse, hvor den oprindelige domfældelse er blevet omstødt. En seksualforbrydelse mod et barn giver varige skader for offeret og skal også resultere i varig "mærkning" af gerningsmanden. Dette vil være en tillægsstraf, men vil også fungere som en forebyggende foranstaltning.
<SPEAKER ID="041" NAME="Ewa Tomaszewska" AFFILIATION="UEN">
(PL) Fru formand! 20 medlemsstater har undertegnet Europarådets konvention, der er det første internationale retsdokument, hvor seksuel udnyttelse af børn klassificeres som en forbrydelse.
<P>
Den videnskabelige og teknologiske udvikling samt udviklingen af nye kommunikationsmåder og navnlig internettet og mobiltelefoni har også åbnet op for en ny måde, hvorpå børn kan lokkes til seksuel udnyttelse, samt en ny måde til distribution af børnepornografi. Indførelsen af strafferetlige sanktioner for denne slags aktiviteter i alle medlemsstaterne er uhyre vigtig. Det er imidlertid ikke nok med indførelsen af strafferetligt ansvar for sådanne handlinger. Det er ligeledes bydende nødvendigt at etablere systemer, som vil forhindre situationer med fare for seksuel udnyttelse af børn i at opstå, ved f.eks. at uddanne forældrene og børnene samt ved at opspore pædofile organisationer, som er aktive på internettet.
<P>
Jeg takker fru Angelilli for en meget vigtig og kompetent udarbejdet betænkning.
<SPEAKER ID="042" NAME="Miroslav Mikolášik" AFFILIATION="PPE-DE">
(SK) Fru formand! Jeg er enig i dette udkast til Europa-Parlamentets henstilling til Rådet. Beskyttelse af børn skal altid have høj prioritet i samtlige lande i EU, da børn er den mest sårbare samfundsgruppe. Lovharmonisering vil bidrage meget til at forhindre forbrydelser af denne type og til en mere effektiv retsforfølgelse af lovovertræderne i alle medlemsstater. Efterfølgende kan en harmoniseret lovgivning forhindre børnesexturisme, som på grund af forskellige lovgivningsniveauer stadig er et problem i EU.
<P>
Der er også brug for beskyttelse af børn i forbindelse med børns adgang til nettet, hvor de udsættes for alle mulige former for indhold, herunder eventuelt pædofilt indhold, og for grooming på internettet. Seksuelt misbrug af børn og børnepornografi er i strid med de af FN vedtagne regler for børns rettigheder og er samtidig i strid med grundlæggende menneskerettigheder.
<SPEAKER ID="043" NAME="Rovana Plumb" AFFILIATION="PSE">
(RO) Fru formand! Seksuel udnyttelse af børn og børnepornografi er meget alvorlige forbrydelser, der er i stigning, men som kan bekæmpes gennem lovgivningen, herunder kampagner, der skal øge årvågenheden. Som moder og som parlamentsmedlem fra et land, som er blandt de lande, der oftest er hjemsted for websteder med pornografisk indhold, mener jeg, at EU's medlemsstater har behov for klare love, som sikrer, at børnepornografi på internettet er forbudt, samtidig med at man får internetudbyderne til at blokere for adgang til websteder med sådanne billeder.
<P>
Eftersom adgang til og distribution af pornografisk materiale ikke er reguleret af tid og sted, glæder jeg mig over det rettidige forslag om at etablere en separat enhed til bekæmpelse af børnepornografi og prostitution på europæisk plan, og jeg foreslår, at medlemsstaterne og Kommissionen giver økonomisk støtte til oplysningskampagner.
<SPEAKER ID="044" NAME="Zuzana Roithová" AFFILIATION="PPE-DE">
(CS) Fru formand! Jeg glæder mig over den foreliggende betænkning og har kun to forbehold. For det første tror jeg ikke, at retsforfølgelse af forældre, som presser deres børn ind i tvungne ægteskaber, er effektiv. Realistisk set er det umuligt at bevise det i en familie, hvor der er også er en ganske særlig ret til ikke at udtale sig. For det andet skal der arbejdes detaljeret videre med bestemmelserne om tilsidesættelse af tavshedspligten. På trods af disse to forbehold opfordrer jeg medlemsstaterne, Rådet og Kommissionen, herunder det tjekkiske formandskab, til snarest muligt at ajourføre den pågældende europæiske og nationale lovgivning og at ratificere internationale aftaler for effektivt at kunne bekæmpe pædofili. Der skal hurtigst muligt oprettes en database over pædofile, der dækker hele Europa, for at forhindre disse personer i at få arbejde i uddannelsessektoren eller institutioner, der har med børn at gøre, i andre medlemsstater. Aldersgrænsen for seksuelt motiverede forbrydelser skal desuden harmoniseres. Jeg vil også gerne påpege, at medlemsstaterne skal finansiere udviklingen og udvidelsen af de programmer, som kan være med til at, forældrene kan beskytte deres børn mod grooming på internettet.
<SPEAKER ID="045" NAME="Jacques Barrot">
næstformand i Kommissionen. - (FR) Fru formand! Jeg tror, at denne forhandling har vist, at Europa-Parlamentet enstemmigt forpligter sig til at beskytte børnene.
<P>
Jeg skal prøve at udtrykke mig så klart som muligt. Jeg vil gerne påpege, at vi vil tage rammeafgørelsen om beskyttelse af børn op til fornyet behandling. Vi vil gerne gøre ordlyden endnu bedre for at bringe beskyttelsen af børn i EU op på niveau med de højeste internationale standarder, navnlig Europarådets nye konvention fra 2007 og bedste nationale praksis.
<P>
I forbindelse med efterforskning af kriminalsager vil forslaget til retsakt omfatte nye strafbare handlinger som svar på de nye former for misbrug, som de nye teknologier gør det så let at begå. Det vil være lettere at foretage efterforskning og rejse tiltale. Jeg vil ikke sige mere om dette nu. Hvad angår hjælp til ofre, vil vi gøre det lettere for dem at få adgang til domstolsprøvelse.
<P>
Desuden vil vi især tage initiativ til forebyggende foranstaltninger ved at behandle lovovertræderne på grundlag af en individuel diagnose og en risikovurdering for hver enkelt lovovertræder. Desuden vil vi forsøge at forhindre og begrænse risikoen for gentagne overtrædelser og indføre foranstaltninger for at sikre den optimale effektivitet af sikkerhedsmekanismerne hele EU. I denne henseende vil ECRIS-systemet, hvor strafferegistrene kan forbindes i et netværk, være meget værdifuldt.
<P>
Jeg har også fået spørgsmål om ekstraterritorialitet. Vi vil også benytte lejligheden til at foreslå mere restriktive foranstaltninger på dette niveau med hensyn til retsforfølgelse af forbrydelser vedrørende seksuel udnyttelse begået i tredjelande af EU-borgere, også selv om det tredjeland, hvor forbrydelsen er begået, ikke har mulighed herfor.
<P>
Det er vores tanker lige nu. Vi vil naturligvis følge alle henstillingerne i fru Angelillis betænkning meget omhyggeligt, når vi udarbejder dette rammedirektiv.
<P>
Jeg vil også gerne sige til Parlamentet, at det ikke er tilstrækkeligt at have en god lovramme. Der er også brug for redskaber. Det er baggrunden for, at vi på europæisk plan omkring Europol prøver at bygge en platform, som kan anvendes til at sammenstille informationer fra medlemsstaterne og distribuere rapporter og statistikker fra de nationale platforme. En række EU-lande har sådanne platforme, men der er nu på fællesskabsplan behov for at sikre, at alle kan gøre sig bekendt med disse informationer. EU kan her tilføre en merværdi, forudsat at det lykkes for os at oprette denne platform omkring Europol.
<P>
Jeg vil også sige, at vi har et yderligere værktøj, som jeg har stor tillid til, nemlig den uformelle offentlig-private gruppe, der blev etableret af Kommissionen, og som har indført en europæisk finansiel koalition mod kommercielle børnepornografiske billeder. Stillet over for en firdobling af antallet af websteder mellem 2003 og 2007 er vi nødt til at involvere den private sektor, da den kontrollerer en stor del af it-infrastrukturen. Vi skal især have mobiliseret internetudbyderne. Dette er et helt afgørende punkt.
<P>
Koalitionen vil bringe alle interessenterne sammen: ikkestatslige organisationer, banker, kreditkortselskaber, onlinebetalingsfirmaer, internetudbydere og andre private internetaktører. Man vil tage fat på at lokalisere og konfiskere fortjenesterne som følge af kriminelle aktiviteter. Dette er en væsentlig faktor for at sætte en stopper for en række kommercielle børnepornografiske aktiviteter.
<P>
Dette er i korte træk min svar, men vi får lejlighed til at vende tilbage til dette væsentlige punkt. Jeg vil tilføje, at vi i sidste uge havde en meget god databeskyttelsesdag. Der var unge, som sendte bemærkelsesværdige advarsler til andre unge om, at de skulle være forsigtige, når de brugte internettet.
<P>
Der er jo nu et stigende antal overvågningssystemer, som kan bruges i hjemmet for at gøre det mere sikkert for børn at bruge internettet. Jeg siger ikke, at tingene er perfekte, men der gøres en væsentlig indsats, og vi skal naturligvis mobilisere hele internetsamfundet.
<P>
Jeg vil gerne understrege begrebet "kidnapningsadvarsler", fordi det ikke er blevet nævnt i så mange indlæg. Det er virkelig vigtigt, at Parlamentet, som det gjorde i sin erklæring den 2. september 2008, tilskynder medlemsstaterne til at etablere advarselssystemer og indgå samarbejdsaftaler for at få nogle grænseoverskridende systemer.
<P>
Desuden har Parlamentet også meget generøst skabt budgetmæssigt råderum for at tilskynde medlemsstaterne til at etablere disse systemer eller i det mindste forbinde sig i et netværk til behandling af "kidnapningsadvarsler". Vi ved, at en "kidnapningsadvarsel" kan være meget effektiv, hvis den udsendes hurtigt. Jeg vil gerne her i Europa-Parlamentet særligt understrege det forfærdelige ved kidnapning af børn, som ofte sker i forbindelse med pornografi.
<P>
Jeg vil gerne igen takke Europa-Parlamentet for dets støtte i kampen om at beskytte børnene. Jeg vil også tilføje, at jeg har bemærket mig indlæggene om databeskyttelse under retssager, hvor der er børn involveret. Jeg bliver nødt til at stoppe nu, men jeg vil understrege, at vi i marts vil forsøge udstyre EU med en eksemplarisk lovramme i overensstemmelse med de strengeste standarder for beskyttelse af børn.
<SPEAKER ID="046" NAME="Roberta Angelilli" LANGUAGE="IT">
Fru formand, mine damer og herrer! Jeg vil gerne endnu en gang takke mine kolleger for deres tanker og støtte under forhandlingen, og afslutningsvis vil jeg gerne rette en særlig tak til Kommissionen for dens aktive samarbejde. Jeg skylder hr. Barrot en særlig tak, da han selv her i formiddag udviste yderst stærk politisk og lovgivningsmæssig vilje i forbindelse med beskyttelsen af børn. Hans bidrag har givet meget stof til eftertanke, og frem for alt har han udvist engagement udmøntet i praksis.
<P>
Jeg vil gerne benytte lejligheden til at komme med nogle få yderligere punkter. Først og fremmest mangler der data. Alt for ofte mangler vi tilstrækkelige data, statistikker, der er uundværlige som grundlag for vores arbejde med bedre at overvåge, bedre at forstå og naturligvis bedre bekæmpe misbrug af børn. Denne mangel på data er jo et tilbagevendende problem, men jeg mener, det er vigtigt at understrege, da det er en ting, vi skal gøre noget ved.
<P>
Med hensyn til databeskyttelse tog en række medlemmer dette emne op, og kommissæren har allerede givet dem et meget specifikt svar. Jeg vil gerne understrege, at jeg er meget bevidst om databeskyttelse, og jeg tror ikke, at der er nogen konflikt mellem privatlivets fred og børns rettigheder, forudsat naturligvis at institutionerne udfylder deres rolle, og hvis alle lige fra internetudbyderne til politiet overholder spillereglerne.
<P>
Desuden vil jeg gerne påpege, at børn faktisk er den gruppe, der har det største behov for privatliv og databeskyttelse. Hr. Barrot nævnte også, at det under en skandaleombrust retssag, hvor offeret desværre er et barn, netop ofte er det udnyttede barn, der eksponeres for medierne uden nogen som helst form for beskyttelse og, vil jeg sige, uden nogen som helst medfølelse for deres image eller for deres privatliv - og alt sammen bare for at skaffe højere seertal og sælge lidt flere aviser. Jeg vil også gerne tilføje, at alle børn er udsat for disse farer, og uledsagede børn og romabørn er ofte endnu mere sårbare.
<P>
Jeg vil slutte med at sige, at der helt klart er brug for en væsentlig indsats på kulturelt og politisk niveau, og denne indsats skal ydes af familier, skoler og medierne. Der kan gøres meget gennem selvregulering, men uden bindende, solide lovgivningsmæssige instrumenter kan vi helt klart ikke bekæmpe de tilfælde af udnyttelse, som det ikke alene er enkeltpersoner, der står bag, men faktisk ofte kriminelle organisationer.
<SPEAKER ID="047" NAME="Formanden">
Forhandlingen er afsluttet.
<P>
Afstemningen finder sted i dag.
<P>
Skriftlige erklæringer (artikel 142)
<SPEAKER ID="999" NAME="Corina Creţu  " AFFILIATION="PSE">
skriftlig. - (RO) Et af kendetegnene ved seksuelt misbrug af børn har været den hastige spredning ved hjælp af internettet, hvilket gør bekæmpelsen endnu vanskeligere. Der skal være en retlig forpligtelse til at blokere for adgangen til websteder, som spreder børnepornografi. Faktisk skal grooming af børn anses for at være en strafbar handling.
<P>
Vi er nødt til at være meget mere bevidste om den risiko, der er forbundet med, at pædofile anvender nye teknologier på et tidspunkt i børnenes liv, hvor de anvender internettet mere og mere aktivt. Vi kan kun være bekymret over generationskløften i forbindelse med brug af internettet og således over den utilstrækkelige kontrol af børns adgang til websteder, der udgør en stor risiko.
<P>
Det er særdeles vigtigt at etablere en kommunikation mellem skolen og familien for at lære børn, hvordan de skal identificere risikosituationer og reagere. Dette er grunden til, at det er nyttigt med særlige informations- og uddannelsesprogrammer, for ikke at tale om en europæisk strategi til bekæmpelse af seksuelt misbrug og et mere aktivt samarbejde mellem medlemsstaterne rettet mod oprettelse af et transnationalt politinetværk til håndtering af børnepornografi og prostitution samt et netværk til håndtering af en database med detaljer om personer, der er dømt for sådanne handlinger.
<P>
Med hensyn til det europæiske samarbejde er det beklageligt, at ratifikationsprocessen af Europarådets konvention fra 2007 har været så langsommelig.
<SPEAKER ID="998" NAME="Louis Grech  " AFFILIATION="PSE">
skriftlig. - (EN) I den foreliggende betænkning erkendes det, at overgreb mod et barns værdighed er en grov overtrædelse af menneskerettighederne samt en modbydelig handling, som desværre ikke håndteres ens i hele EU. Det er foruroligende, at der er en række medlemsstater, som ikke har gennemført alle relevante internationale konventioner til beskyttelse af børn. Jeg opfordrer kraftigt Kommissionen til at benytte samtlige tilgængelige redskaber til at presse disse stater til at overholde konventionerne.
<P>
For at bekæmpe børnepornografi skal EU håndhæve en streng lovgivning, men også gennemføre uddannelsesprojekter, som informerer folk om dette emne. Brugen af allerede eksisterende tekniske løsninger til beskyttelse af børn skal fremmes blandt forældre, især brugervenligt software, som er gratis eller meget billigt.
<P>
Nemme adgangsbetingelser og minimal risiko gør det meget let for kriminelle organisationer at få adgang til cyberspace. For at kunne håndtere denne nye trussel skal vi harmonisere lovgivningen, fremme retshåndhævelsen og forstærke politisamarbejdet. Desuden vil en EU-lovgivning kun delvist løse problemet, da dette emne har en global dimension, og der kræves således en global ramme for at kunne håndhæve loven internationalt. I den henseende opfordrer jeg kraftigt EU til at tage føringen.
<SPEAKER ID="048" NAME="Tunne Kelam  " AFFILIATION="PPE-DE">
skriftlig. - (EN) Enhver form for udnyttelse af børn er uacceptabel. Børn, der jo er fremtiden for ethvert samfund, er samtidig den mest sårbare gruppe. Derfor har politikere pligt til at give høj prioritet til beskyttelsen af børn mod enhver form for misbrug, især for at fjerne risikoen for seksuelt misbrug.
<P>
Jeg ser meget positivt på den omfattende betænkning, hvor alle medlemsstaterne opfordres til at gøre noget alvorligt ved det pågældende problem.
<P>
Jeg støtter opfordringen til de syv medlemsstater, som endnu ikke har undertegnet Europarådets konvention om beskyttelse af børn mod seksuel udnyttelse og seksuelt misbrug. Desuden bakker jeg op om opfordringen til alle medlemsstaterne om at undertegne, ratificere og gennemføre alle relevante internationale konventioner til beskyttelse af vores børn.
<P>
Alligevel er undertegnelse og ratifikation af konventioner blot en ydre ramme til forbedring af tingene. Der er brug for praktiske tiltag som følge af stadig mere dokumentation for seksuel udnyttelse af børn. Børn har brug for at vokse op i et sikkert miljø, som forældrene har det primære ansvar for. Ved indtrængende at opfordre medlemsstaterne til at koordinere deres tiltag støtter jeg også idéen om at indføre varslingssystemet for forsvundne børn, som vil forbedre samarbejdet på dette område på europæisk plan.
<SPEAKER ID="049" NAME="Marianne Mikko" AFFILIATION="PSE">
skriftlig. - (ET) Børn har behov for vores omsorg og beskyttelse som lovgivere. Det er meget vigtigt, at de syv medlemsstater og nabolande undertegner Europarådets konvention om beskyttelse af børn mod seksuel udnyttelse og seksuelt misbrug, og gennemførelse af Rådets rammebeslutning er også vigtig.
<P>
De personer, der har været offer for misbrug i en ung alder, skal garanteres fuld beskyttelse under efterforskningen samt før og efter en retssag. Beskyttelsesmekanismer for offeret som f.eks. passende bistand til familier til ofre og behandling af ofre som særligt forsvarsløse ofre skal gennemføres øjeblikkeligt.
<P>
Vi skal hæve beskyttelsesniveauet. Det, der finder sted på internettet, har overskredet alle grænser. Børn er ofte ikke i stand til at forstå alvoren og konsekvenserne af en given situation. Det, der ofte tilsyneladende er en leg, kan føre til livslang psykologisk skade.
<P>
Vi skal således forbyde pædofile chatrooms og lignende og gøre børnelokkeri ved anvendelse af disse metoder til en strafbar handling. Det er vi simpelthen nødt til.
<P>
Det er vores pligt at beskytte børnene mod en verden, som kan ødelægge dem. Vi skal holde seksualforbrydere væk fra børnene, og vi skal træffe de nødvendige foranstaltninger for at sikre dette.
<SPEAKER ID="050" NAME="Katrin Saks  " AFFILIATION="PSE">
skriftlig. - (ET) Estland er et af de lande, hvor processen med at skærpe straffene mod personer, der har begået forbrydelser mod børn, er i gang. Dette er imidlertid en kamp, der har konsekvenser.
<P>
For at forhindre forbrydelser skal vi fremme "internetfærdigheder", herunder oplyse om risici. Computerverdenen er desværre præcis det sted, hvor forældrene ikke har kunnet fungere som vejledere for deres børn.
<P>
For at forhindre forbrydelser skal man øge årvågenheden. En Eurobarometerundersøgelse fra 2008 viser, at en stor procentdel af forældrene ikke er opmærksom på, hvad deres børn foretager sig på internettet. Jeg repræsenterer f.eks. et land, hvor brugen af internettet er på et at de højeste niveauer i EU, men det samme gælder for forældrenes mangel på opmærksomhed. 60 % er således ikke bekymret for, at deres børn kunne blive offer for chikane, 47 % er ikke bekymret for, at deres børn ser pornografi eller voldeligt materiale, og 62 % er ikke bekymret for, at deres børn måske videregiver personoplysninger.
<P>
Det er meget vigtigt, at forældrene bliver informeret, og at der iværksættes oplysningsprogrammer for børn på internettet, idet kun 10 % af (estiske) børn hævder, at de har kontaktet deres forældre om hjælp i forbindelse med ubehagelige oplevelser, de har haft på internettet.
