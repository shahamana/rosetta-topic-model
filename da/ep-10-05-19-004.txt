<CHAPTER ID="004">
Kalender over mødeperioder
<SPEAKER ID="102" NAME="Formanden">
Inden vi går over til afstemningen, skal jeg oplyse om, at Formandskonferencen på sit møde den 12. maj i overensstemmelse med forretningsordenens artikel 134 besluttede at holde et ekstraordinært møde onsdag den 23. juni fra kl. 15.00 til 17.00. På dette møde vil præsidenten for Det Europæiske Råd, Herman Van Rompuy, have lejlighed til at informere Parlamentet om konklusionerne på Det Europæiske Råds møde, der skal afholdes den 17. juni, i henhold til artikel 15 i Lissabontraktaten.
<SPEAKER ID="103" NAME="Robert Atkins" AFFILIATION="ECR">
(EN) Hr. formand! Jeg har bedt om ordet for at spørge, om det skal til at være normen, at vi på vores pladser her i Parlamentet finder informationsmateriale om forslag, der skal underskrives. Uanset en sags værdi er det beklageligt, at vi får skrammel lagt ved vores pladser, som vi ikke har nogen som helst kontrol over. De bedes venligst sætte en stopper for det.
<P>
(Bifald)
<SPEAKER ID="104" NAME="Formanden">
Hr. Atkins! Vi noterer os Deres bemærkning eller Deres protest, eller hvad det nu er.
<SPEAKER ID="105" NAME="Werner Langen" AFFILIATION="PPE">
(DE) Hr. formand! Vedrørende det samme punkt til forretningsordenen. Det er ikke nok, at formanden noterer sig dette spørgsmål. Jeg kræver, at dette stoppes.
<SPEAKER ID="106" NAME="Formanden">
Vi har noteret os sagen og vil træffe de nødvendige foranstaltninger. Men det første skridt er at notere sig spørgsmålet, og efter at det er gjort, vil man skride til handling.
