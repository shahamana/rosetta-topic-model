<CHAPTER ID="025">
EF-ordning mod ulovligt, urapporteret og ureguleret fiskeri (forhandling) 
<SPEAKER ID="228" NAME="Formanden">
Næste punkt på dagsordenen er betænkning af Marie-Hélène Aubert for Fiskeriudvalget om forslag til Rådets forordning om en EF-ordning, der skal forebygge, afværge og standse ulovligt, urapporteret og ureguleret fiskeri - C6-0454/2007 -.
<SPEAKER ID="229" NAME="Joe Borg" LANGUAGE="EN">
Fru formand! Først vil jeg gerne takke ordføreren for hendes arbejde med denne betænkning. Det glæder mig at se, at Fiskeriudvalget yder stor støtte til dette vigtige forslag om at forebygge, afværge og standse ulovligt, urapporteret og ureguleret fiskeri (IUU-fiskeri).
<P>
Som De ved, udgør IUU-fiskeri en væsentlig trussel mod bæredygtige fiskebestande og biodiversiteten i havet, og det underminerer selve essensen i den fælles fiskeripolitik. Jeg mener ikke, at det er nødvendigt at komme nærmere ind på de katastrofale globale miljømæssige og økonomiske konsekvenser af IUU-fiskeri, da De er fuldstændig klar over det. Det er dog vigtigt at huske, at IUU-fiskeri er et verdensomspændende fænomen, der især påvirker udviklingslandene. Derfor er forslaget ikkediskriminatorisk og gælder for al EU-handel med fiskeriprodukter, der stammer fra IUU-fiskeri i alle farvande, og for alle EU-statsborgere, der udøver eller støtter IUU-fiskeriaktiviteter, der gennemføres under et hvilket som helst flag.
<P>
Internationalt samarbejde er nøglen til en effektiv standsning af IUU-fiskeri. Derfor har Kommissionen allerede indledt bilaterale kontakter med tredjelande. Kommissionen har også fastlagt et arbejdsprogram i tæt samarbejde med GD Udvikling og EuropeAid for at støtte udviklingslandene, hjælpe dem med en problemfri og vellykket implementering af forordningen, specielt hvad angår fangstattesteringsordningen. Dette arbejdsprogram omfatter seminarer og kurser i en lang række tredjelande.
<P>
Kommissionen er enig i næsten alle de foreslåede ændringer, som enten er omfattet af forslaget eller formandskabets kompromistekst.
<P>
Jeg er meget glad for, at betænkningen især støtter implementeringen af den administrative bestemmelse for alle fartøjer, fangstattesteringsordningen og harmoniseringen af sanktioner.
<P>
Det er vigtigt, at EU-fartøjer inkluderes, da det sikrer, at der ikke sker diskrimination, og at WTO-reglerne følges. Det er også vigtigt at vise, at Fællesskabet seriøst bekæmper IUU-fiskeriaktiviteter ved at inkludere alle fartøjer, der overtræder bestemmelserne for bevarelse og forvaltning.
<P>
Fangstattesteringsordningen er det rette instrument til at sikre styring af fiskeriprodukters sporbarhed. Den er inspireret af aktuel praksis i de regionale fiskeriforvaltningsorganisationer og toldforordninger, og den skal gælde for alle fiskeriprodukter, herunder også forarbejdede produkter, for at være effektiv. Akvakulturprodukter og produkter med marginal handel i EU vil dog ikke blive omfattet af anvendelsesområdet. Det kan vi gøre under de endelige forhandlinger i Rådet.
<P>
Harmoniserede sanktioner vil styrke medlemsstaternes mulighed for at træffe foranstaltninger til at forebygge IUU-aktiviteter og sikre, at de pålagte bøder vil være større end enhver økonomisk fordel. Kommissionen mener absolut, at et system med afskrækkende, relevante og harmoniserede sanktioner og ledsageforanstaltninger er nøglen til, at forordningen overholdes.
<P>
Jeg vil gerne igen takke fru Aubert for betænkningen og komitéen for opmærksomhed om dette meget vigtige emne. Betænkningen er et væsentligt bidrag til en effektiv bekæmpelse af IUU-fiskeri.
<SPEAKER ID="230" NAME="Marie-Hélène Aubert">
ordfører. - (FR) Fru formand! De demonstrationer, vi oplever netop i dag i Bruxelles, viser, i hvor høj grad europæisk fiskeris fremtid er truet, hvis EU ikke er i stand til at gennemføre en bæredygtig forvaltning af fiskeressourcerne og en gennemgribende omlægning af de hidtidige politikker. Kampen mod ulovlig, urapporteret og ureguleret fiskeri er et væsentligt element i denne mere krævende og mere sammenhængende politik. Globaliseringen af samhandelen, fri bevægelighed for kapital og fremskridtene inden for transport og kommunikation har imidlertid ført til en markant forøgelse af det ulovlige fiskeri i de senere år.
<P>
Situationen er ikke længere holdbar, og de europæiske fiskere kræver samstemmende - i øvrigt i lighed med alle aktører i fiskerisektoren, herunder ngo'erne - at dette fænomen bekæmpes mere effektivt. Det fremskynder nedbrydningen af ressourcerne og giver anledning til unfair konkurrence i forhold til dem, som efterlever forskrifterne. Medlemsstaterne har imidlertid mildt sagt ikke hidtil været i stand til at kontrollere og straffe den ulovlige praksis på behørig vis. Revisionsrettens rapport, som blev offentliggjort for nogle måneder siden, er i denne henseende forstemmende læsning.
<P>
Kommissionens ambitiøse forslag, der blev offentliggjort i oktober 2007, blev derfor også særdeles vel modtaget i Fiskeriudvalget, som med overvældende flertal havde vedtaget en initiativbetænkning om EU's handlingsplan for bekæmpelse af ulovligt, urapporteret og ureguleret fiskeri fra februar 2007. De vigtigste af vores anbefalinger er i virkeligheden indarbejdet i Kommissionens forslag til lovgivningsmæssig beslutning, hvilket glæder os meget. Det gælder offentliggørelse af en liste over fartøjer, som udøver ulovligt, urapporteret og ureguleret fiskeri, skærpelse af havnestaternes kontrolforanstaltninger, obligatoriske fangstattester fra flagstaterne og dermed afvisning af import af varer, som stammer fra ulovligt, urapporteret og ureguleret fiskeri, til EU's marked, skærpede og harmoniserede sanktioner, varslingssystem osv. Kommissionens forslag efterlader således ikke ret mange ubesvarede spørgsmål.
<P>
Som De ved, er der tre forhold, som har givet anledning til livlig debat i Rådet. Det gælder navnlig forordningens anvendelsesområde. Personligt glæder jeg mig over, at det til sidst lykkedes os at fastholde det anvendelsesområde, De havde foreslået, og som omfatter såvel fartøjer, der fører EU-flag, som tredjelandsfartøjer. Fangstattesten har også været betragtet som for tung og kompleks, og sanktionernes omfang og art har ligeledes givet anledning til hård debat.
<P>
Spørgsmålene har også været rejst i vores udvalg. Men vores ændringsforslag gjorde det efter min opfattelse til sidst muligt at tydeliggøre teksten og samtidig bevare ambitionerne for forordningen og dens primære målsætninger. Betænkningen blev vedtaget enstemmigt, og jeg vil gerne takke mine kolleger for den støtte, de har bidraget med, og som har gjort det muligt at nå dette resultat. Sektoren er i krise, og Europa-Parlamentet ønsker hermed at sende et meget klart budskab, navnlig til Rådet, som har tøvet for længe med at tage ansvar på dette felt.
<P>
Ikke desto mindre er kampen mod ulovligt, urapporteret og ureguleret fiskeri kun en del af en bredere politik, som omfatter kontrolforordningen og forordningen om alvorlige overtrædelser. Denne skelnen har mildt sagt ikke bidraget til at skabe klarhed under drøftelserne. Vi venter fortsat på Deres præcisering af, hvordan de tre forordninger bliver struktureret. Ligeledes har bekymringen over fangstattestens kompleksitet blot været et påskud for at svække eller forhale teksten. Vi har rent faktisk behov for procedurer, som er forståelige for alle, som er gennemførlige for et pålideligt, effektivt og kompetent personale, i passende antal. Samtidig skal de være tilgængelige for udviklingslandene, som under alle omstændigheder er de første, der rammes af piratfiskeri. Vi forventer også på dette felt præcisering og forpligtelser fra Deres side.
<P>
Endelig stoler vi på, at De, hr. kommissær, som er kendt for at være særdeles beslutsom, hurtigt vil sætte en stopper for det ulovlige fiskeri, som i særlig grad rammer atlantisk tun og torsk. Begge arter vurderes højt, og der drives i øjeblikket rovdrift på begge arter. Det ville i det mindste nu og her være et konkret svar på de alvorlige problemer, fiskerisektoren står over for i øjeblikket. Der er som bekendt stadigvæk meget arbejde, som skal gøres for at sikre de europæiske fangstområders fortsatte beståen. Der vil imidlertid i de kommende uger blive taget et vigtigt skridt, og jeg glæder mig med Dem herover.
<SPEAKER ID="231" NAME="Daniel Varela Suanzes-Carpegna" LANGUAGE="ES">
Fru formand! Hr. kommissær, mine damer og herrer, denne forhandling finder sted samtidig med den mest alvorlige krise inden for fiskerisektoren i mands minde.
<P>
Det er et sammenfald af forskellige årsager, der gør, at sektoren ikke kan få dækket sine omkostninger, og at det i dag ikke er rentabelt at tage ud på fiskeri. Importen og indførslen af fisk, der stammer fra ulovligt, urapporteret og ureguleret fiskeri (IUU) i EU, er en af årsagerne hertil. Vi støtter derfor forslaget og betænkningen, men det er ikke nok.
<P>
Jeg vil gerne benytte lejligheden til her fra Europa-Parlamentet at anmode Kommissionen og Rådet om at gøre noget øjeblikkeligt, og at de ikke lader denne sektor dø, for hvis det fortsætter som nu, går den konkurs.
<P>
Jeg anmoder kommissæren og Rådet om at udarbejde og vedtage en fælles hastenødplan, som også omhandler foranstaltninger på mellemlangt og langt sig. Frankrig går forrest i denne kamp, og det forestående franske formandskab er en gylden chance for at gøre det.
<P>
Kommissionen bør udøve sin initiativbeføjelse mere aktivt - støtte, kompensationer, omstruktureringer, nyskabelser - for at afbøde de omkostninger, sektoren lider under, og stoppe den unfair konkurrence, som importen indebærer. Tiden er knap.
<P>
Vi havde gerne set, at Udvalget om International Handel havde været til stede under denne forhandling, for det er ikke meget værd at forbyde det ulovlige, urapporterede og uregulerede fiskeri, hvis EU derefter åbner sine markeder.
<P>
Er det for meget at forlange, at der i EU kun sælges fisk, der stammer fra lovligt fiskeri?
<P>
Der er brug for flere kontroller, bedre sporbarhed, mere og bedre mærkning, kort sagt flere garantier i forbindelse med det, der kommer ind i EU. Det er ikke nok, at det kun er EU, der gør det. Det skal ske på verdensplan, såvel multilateralt som bilateralt.
<P>
Partnerskabsaftalerne bør også være et instrument i den henseende, med den pågældende tekniske bistand og uddannelse, så der ikke indføres nye handelshindringer, men derimod sikres effektive foranstaltninger for alle de implicerede parter.
<P>
Fremtiden for en hel økonomisk sektor, der er meget koncentreret omkring visse regioner i EU, der er dybt afhængige af fiskeriet, og som har meget store sociale følger, afhænger heraf.
<P>
Det er også afgørende for at sikre bæredygtige fiskebestande, som er en grundlæggende kilde til sunde fødevarer på et tidspunkt, hvor vi har en fødevarekrise.
<SPEAKER ID="232" NAME="Ioannis Gklavakis" LANGUAGE="EL">
Fru formand, hr. kommissærer, mine damer og herrer! Jeg vil gerne takke fru Aubert for betænkningen.
<P>
Ulovligt, urapporteret og ureguleret fiskeri er et af de største problemer inden for denne sektor, idet det først og fremmest forårsager stor skade på miljøet, og dette er et enormt problem for denne klode. Det er konkurrenceforvridende, da de, der driver ulovligt, urapporteret og ureguleret fiskeri, stilles i en mere fordelagtig position end dem, der driver lovligt fiskeri, og som det er vores pligt at beskytte. Urapporteret fiskeri betyder tab af indtægter for staten.
<P>
En af foranstaltningerne i det forslag til forordning, som vi stemmer om, er oprettelsen af en havnestatskontrolordning, som vil forbyde adgang for skibe fra tredjelande, der udfører ulovligt fiskeri. Forslaget indebærer et forbud mod import af fisk fra ulovligt fiskeri, at der oprettes en liste over fartøjer, der udfører ulovligt og urapporteret fiskeri, at der udvikles et EU-varslingssystem til brug ved mistanke om fisk fra ulovligt fiskeri samt et forbud mod import af fisk fra lande, der er kendt for ikke at ville samarbejde med EU-ordningen.
<P>
Der er visse kontroversielle punkter i forordningen, f.eks. dens anvendelsesområde. Nogle medlemsstater anmoder om, at det begrænses til at gælde for EF-fartøjers fiskeriansvar uden for EF-farvande, da der allerede er rigeligt med bestemmelser til kontrol af fiskeriet i EF-farvande. Desuden forventes en revision af grundforordningen om fiskerikontrol i slutningen af 2008. Jeg tror, at de to forordninger vil overlappe hinanden, og at de ikke vil gøre processen med at forenkle den fælles fiskeripolitik nemmere.
<P>
Lad mig derfor til slut sige, at dette er et meget alvorligt emne, og at vi bør behandle det som sådan. Vi må håndtere det med disciplin og beslutsomhed og altid i samarbejde med fiskerne, hvis meninger og samarbejde vi har meget brug for.
<P>
Under alle omstændigheder støtter vi fru Auberts betænkning, som vi takker for.
<SPEAKER ID="233" NAME="Luis Manuel Capoulas Santos">
for PSE-Gruppen. - (PT) Fru formand, hr. kommissær, mine damer og herrer! Aubert-betænkningen om ulovligt fiskeri blev enstemmigt vedtaget i Fiskeriudvalget, hvilket ordføreren, som jeg gerne vil lykønske, allerede har nævnt. Alene dette kaster sandsynligvis mere lys på emnet, end det, jeg kan sige på dette tidspunkt.
<P>
Det kan dog aldrig gentages for ofte, at ulovligt fiskeri er en miljømæssig og økonomisk forbrydelse, som desværre ofte ikke bliver straffet, og som vi er nødt til at bekæmpe med beslutsomhed og mod. Jeg vil derfor gerne takke kommissær Borg og Kommissionen for hurtigt at have behandlet de anliggender, som Parlamentet gav udtryk for i februar 2007, og for at have fremlagt et forslag til en forordning, der overstiger alle forventninger, og som med rette fortjener vores bifald.
<P>
Uanset hvor meget den administrative ramme er blevet forbedret, bliver det dog ikke nemt at opnå succes i en kamp, hvor fremskridt hæmmes af yderst vanskelige forhold, hvis vi ikke har medlemsstaternes forpligtelse og tilstrækkelige menneskelige ressourcer og materialer stillet til rådighed. Derfor er vi nødt til også at få medlemsstaterne med.
<P>
Under alle omstændigheder tager EU et meget vigtigt skridt med denne betænkning og den efterfølgende forordning og foregår med et ædelt eksempel, som vi er stolte af. Jeg er sikker på, at Kommissionen fortsat vil tage imod Parlamentets bidrag med henblik på at forbedre forslaget yderligere.
<P>
Fru formand, hr. kommissær! Jeg undskylder, hvis jeg nu bryder protokollen, men jeg kan ikke lade denne anledning til at komme med en indtrængende bøn gå fra mig. Fiskerisektoren er inde i en meget vanskelig periode på grund af stigningen i brændstofpriserne. Alle lider i øjeblikket, men de mest udsatte endnu mere.
<P>
Jeg ved, at mange medlemsstater, herunder mit eget hjemland, Portugal, har til hensigt at bede om eller har allerede bedt om Deres støtte til at finde løsninger inden for EU's rammer ved at benytte Den Europæiske Fiskerifond på en fleksibel måde til at vedtage foranstaltninger, der kan dæmpe den aktuelle krises sociale følger. Jeg ved, at dette ikke er nødvendigt, men jeg taler til den solidaritet og åbensindethed, som De altid har udvist i forbindelse med fiskerisektorens problemer, og beder Dem hjælpe med at finde en tilfredsstillende løsning hurtigst muligt.
<SPEAKER ID="234" NAME="Elspeth Attwooll" LANGUAGE="EN">
Fru formand! ALDE-Gruppen vil gerne udtrykke sin fulde støtte til fru Auberts fremragende betænkning. De ændringer, den foreslår, tydeliggør og uddyber i nogle tilfælde diverse aspekter af Kommissionens forslag, bl.a. med nyttige tilføjelser om force majeuresubsidier og -sanktioner.
<P>
Det glæder mig især, at der lægges så stor vægt på, at forordningens anvendelse ikke bliver diskriminatorisk, for der er ingen tvivl om, at IUU-fiskeri skal bekæmpes globalt, og at EU-foranstaltningerne er et vigtigt trin i den retning.
<P>
Jeg var i sidste uge heldig at deltage i Fiskeriudvalgets delegation til Norge. Vi fik at vide, at der i de seneste tre år, og specielt siden indførslen af en havnestatkontrolordning for Kommissionen for Fiskeriet i det Nordøstlige Atlanterhav i maj 2007, er sket en enorm begrænsning af IUU-fiskeriet i det område. Ordningen omfatter alle EU-medlemsstater foruden Norge, Island, Færøerne og Rusland. Norges minister for fiskeri og kystanliggender har da også rost EU's samarbejde i denne henseende.
<P>
Men der foreligger også en aftale om, at lokaliserede foranstaltninger kan medføre, at problemet forskydes uden at blive løst. Derfor er det specielt godt at se ændringsforslag 5, 6 og 54, som forsøger at gøre mere for at begrænse eventuelle negative indvirkninger på udviklingslandene. Jeg vil også gerne tilføje, at jeg mener, at vi har et særligt ansvar for at hjælpe med at forbedre inspektions- og kontrolsystemer i udviklingslandene, og ikke kun i de lande, som vi har partnerskabsaftaler med på fiskeriområdet.
<P>
Endvidere håber jeg, at Kommissionen, Parlamentet og Rådet vil arbejde lige aktivt på at få vedtaget en bindende konvention om havnestatkontrol på FN-niveau. Forberedelserne er allerede påbegyndt i FAO og vil med den rette vilje kunne vedtages i marts 2009.
<SPEAKER ID="235" NAME="Ian Hudghton" LANGUAGE="EN">
Fru formand! Jeg vil gerne takke min kollega, Marie-Hélène Aubert, fra min gruppe for hendes store og flotte arbejde med betænkningen.
<P>
Det er helt klart i alle fiskerinationers og fiskerisamfunds interesse at standse ulovligt fiskeri. Det er trods alt fiskerisamfundene selv, som får glæde af en bevarelse af ressourcen. Internationalt samarbejde er ubetinget nødvendigt, hvis det på verdensplan skal lykkes at standse ulovligt fiskeri, der udøves af pirater og kriminelle organisationer, som arbejder på dette område.
<P>
I den fælles fiskeripolitik har den rapport, som for nylig blev udsendt af Revisionsretten om kontrol og håndhævelse, været genstand for alt for meget opmærksomhed. Rapporten var baseret på data, som angiveligt er indsamlet fra de seks største fiskerimedlemsstater. De data, som medlemsstaterne anførte, omfattede Det Forenede Kongerige (England og Wales). Skotland står for ca. 70 % af Det Forenede Kongeriges fiskeri og var ikke omfattet af disse data. Jeg vil blot gerne pointere, at der er særskilte og separate kvotaer og forvaltnings- og håndhævelsesorganisationer i Skotland.
<P>
I de senere år er kontrollerne i min fiskerination også blevet forbedret. Vi har indført registrering af købere og sælgere, og vi har udpeget modtagerhavne. Det er naturligvis vigtigt, at håndhævelsen er effektiv, men det er lige så vigtigt, at der findes en fornuftig forvaltningsordning, der tilskynder til bevarelse, f.eks. ved at sikre, at Skotlands fiskere på lang sigt får fordel af de bevarelsesforanstaltninger, de er nødt til at anvende fra tid til anden. FFP har ganske enkelt ikke givet nogen garanti på dette område.
<P>
Kommissær Borg, jeg var glad for at høre, at De for nylig udtalte Dem til fordel for FFP's rod- og branchereform. Jeg er enig med Dem og mener, at vi skal overdrage den daglige forvaltning og kontrol af ressourcen til de fiskerinationer, som har fiskekvoter for logiske fiskeområder, som f.eks. Nordsøen, og gå væk fra den uigennemførlige idé om, at vi kan have ens adgang til vand og ressourcer.
<SPEAKER ID="236" NAME="Pedro Guerreiro" LANGUAGE="PT">
Fru formand! Bortset fra enkelte punkter, hvor vi har forbehold, er vi enige i initiativet om at forebygge, afværge og standse ulovligt, urapporteret og ureguleret fiskeri, og vi er enige i betænkningens generelle effekt.
<P>
Vi understreger bl.a., hvor vigtigt det er, at de regler, der er anført i dette initiativ, kommer til at gælde for alle fartøjer, både fra EU-lande og tredjelande. Vi vil dog gerne gøre opmærksom på, at hvis disse forslag skal stemme overens med en revision af Fællesskabsforordningerne om kontrol i fremtiden, skal medlemsstaternes kompetencer beskyttes, særligt hvad angår procedurer og udførelse af inspektioner. Vi mener også, at kompetencen for hele registret med spørgsmål om sanktioner ligger hos den enkelte medlemsstat.
<P>
Til slut vil jeg blot gerne pointere, at hvis Kommissionen kunne behandle sektorens krav om retfærdighed lige så hurtigt, som den har behandlet dette initiativ, ville sektoren ikke opleve, at den socialøkonomiske situation hele tiden blev forværret.
<SPEAKER ID="237" NAME="Hélène Goudin">
for IND/DEM-Gruppen. - (SV) Fru formand! Forordningen, som diskuteres i dag, er både omfattende og kompleks, og jeg vil bare betone et par punkter.
<P>
For det første er forslaget om, at fiskere, som bliver taget i at fiske ulovligt skal tilbagebetale de tilskud, som de har modtaget fra EU, rigtig godt. Vi kan ikke tillade, at skattebetalerne tvinges til at støtte illegal virksomhed. På den anden side udføres der illegalt fiskeri fra alle typer både. Derfor burde forslaget omfatte alle fartøjer, både EU-fartøjer og tredjelandsfartøjer.
<P>
For det andet er det foreslåede fangstcertifikat positivt. Certificeringsprocessen har en vigtig rolle i bekæmpelsen af det illegale fiskeri. Fælles maksimumbøder stiller jeg mig dog mere tvivlende over for. Medlemslandene skal kunne tage deres ansvar gennem afskrækkende afgifter.
<P>
Endelig mener jeg, at den fælles europæiske fiskeripolitik har vist sig at være mislykket og må reformeres. For virkelig at kunne bekæmpe det ulovlige fiskeri har vi brug for internationalt samarbejde, både med regionale fiskeorganisationer og med andre internationale organer.
<SPEAKER ID="238" NAME="Jim Allister" AFFILIATION="NI">
(EN) Fru formand! Ulovligt, urapporteret og ureguleret fiskeri skal absolut standses. Der er derfor meget i denne betænkning, som jeg er enig i, men jeg kan ikke godtage dens angreb på subsidiaritet ved at kræve, at EU skal fastlægge strafferetlige sanktioner, og heller ikke, at EU skal nedsætte en gruppe med kontrollører. Jeg er også imod det udnødvendige ekstra bureaukrati i forbindelse med gennemførelsen af forordningen for fartøjer, der sejler under EU-flag, da disse fartøjer allerede er underlagt de strenge bestemmelser i den fælles fiskeripolitik.
<P>
Vi har ikke brug for flere bestemmelser for vores egne fiskere for at håndtere tredjelandene, der fortsætter deres skadelige aktiviteter. Efter at jeg i de seneste måneder har set lokale fiskere i Det Forenede Kongerige blive pålagt bøder, afviser jeg for mit vedkommende forslaget om, at vi har brug for flere og strengere bestemmelser og straffe for vores egne flåder.
<SPEAKER ID="239" NAME="Carmen Fraga Estévez" AFFILIATION="PPE-DE">
- (ES) Fru formand! Jeg vil gerne takke fru Aubert for hendes betænkning. Efter min mening fremgår det klart af betænkningen, at Parlamentet har politisk vilje til at bakke op om alle de aktioner, der måtte være nødvendige, for at udrydde det ulovlige fiskeri inden for alle områder, og vi kan begynde med det, der vedrører os, nemlig at lukke EU af for import og handel med produkter fra det illegale fiskeri.
<P>
Man kan dog ikke se bort fra det ansvar, der som følge af dette forslag påhviler havnestaten og selve Kommissionen. Vi taler om en meget ambitiøs forordning, der vil tvinge medlemsstaterne til at foretage en meget streng overvågning og til ikke at sky nogle materielle eller menneskelige midler - et af de svage punkter i enhver kontrolpolitik - så forordningens ånd bliver ført ud i livet. Det betyder desværre endnu en gang, at det er nødvendigt at få andre politiske viljer end vores egne i spil.
<P>
Den skade, som det ulovlige fiskeri forårsager, ikke kun for de biologiske ressourcer, men også for de lovlydige fiskere, har vi kunnet konstatere hver eneste dag i årevis. Nu er en stor del af sektoren i oprør på grund af et nyt stort fald i rentabiliteten, som naturligvis først og fremmest skyldes den store stigning i dieselpriserne. Men der er andre faktorer, der bidrager til tabene, herunder den massive indførsel via vores grænser af billige importprodukter af tvivlsom oprindelse, der under disse omstændigheder er særlig skandaløs.
<P>
Lad mig komme med et eksempel. Alene i de første fem måneder i år er dieselprisen i Spanien steget med 38 %, men prisen på sværdfisk - der importeres i stort omfang - er faldet med 40 %. Der er ingen virksomheder inden for nogen branche, der kan overleve under sådanne økonomiske forhold, og ikke desto mindre er det en kendsgerning, at de priser, der betales til fællesskabsproducenterne, straks stiger igen, når man har haft politisk vilje til at overvåge disse importer tæt, hvilket man har gjort tidligere, og det kan jeg bevidne.
<P>
Jeg beder Dem derfor om, hr. kommissær, at De sammen med medlemsstaterne står fast og snarest mulig iværksætter denne forordning.
<SPEAKER ID="240" NAME="Stavros Arnaoutakis" AFFILIATION="PSE">
(EL) Fru formand, hr. kommissær, mine damer og herrer! Jeg vil gerne rette en tak til ordføreren for at have udført et førsteklasses stykke arbejde med denne betænkning.
<P>
Vi i EU må nu endelig indse, at jo mere vi tillader denne ukontrollerede situation at udvikle sig, desto flere veksler trækker vi på fremtiden for havfiskeriet og det globale marine økosystem. EU bør straks skride til handling og ikke kun handle som en union af regler, der er bureaukratiske, komplekse og ofte ikke engang gennemført af dens medlemsstater, men tage et globalt initiativ uden at være bange for de enorme interesser, der er på spil, og uden at give efter for internationalt eller andet pres. Det vil få hele den del af verdenssamfundet, der har med fiskeri at gøre, til at forstå, acceptere og omsider blive enige om, at illegalt og urapporteret fiskeri skal begrænses mest muligt. En betingelse for et sådant initiativ vil naturligvis være, at der indgås en globalt accepteret aftale om opretholdelse af fiskeriet. Også jeg vil gerne sammen med mine kolleger i Parlamentet give udtryk for min bekymring over den alvorlige krise, der har ramt de europæiske fiskere. Vi bør straks undersøge disse forhold og træffe foranstaltninger til løsning af problemerne.
<SPEAKER ID="241" NAME="Zdzisław Kazimierz Chmielewski" AFFILIATION="PPE-DE">
(PL) Fru formand! Rådets forordning er et interessant eksempel på forebyggende lovgivning, der er rettet mod ulovlige fangster, en praksis, der truer opretholdelsen af fiskebestandene på et bæredygtigt niveau. Hovedårsagen til, at dette forslag har en chance for at blive effektivt, er, at det er klart formuleret med en præcis definition af lovgiverens intentioner.
<P>
Ordføreren har på fremragende vis forstået bestemmelsens særlige beskaffenhed og har givet usædvanligt nyttige fortolkninger, der ganske enkelt gør det nemmere at tyde de vigtigste bestemmelser. Regeringerne i de syd- og østbaltiske lande har i vidt omfang reageret på dette vigtige lovinitiativ. Blandt eksperter fortsætter diskussionerne om det kriterium, som Rådet har foreslået til straf af fiskere, der udøver ulovligt fiskeri.
<P>
Spørgsmålet opstår igen, om idéen med at finde en garanti for en effektiv straf via den omfattende formalisering tager højde for differentieringen i de europæiske farvandes fangstpotentiale? Burde den følgende lovgivning ikke tage hensyn til, at det er muligt at lade strafniveauet afhænge af fiskebestandene og bindende fangstkvoter for de fangede arter? Jeg mener, at den seneste ændring af ICES' evaluering af det baltiske økosystem er tegn på en optøning i fiskeripolitikken i forbindelse med tilpasningen af EU's revolutionerende foranstaltninger for at beskytte bestandene.
<P>
Europa-Parlamentets Fiskerikomité var så fremsynet, at den udarbejdede et specielt ændringsdokument, der behandler bestemmelsens første gennemførelsesår som en overgangsperiode, en tilpasningsperiode, så medlemsstaterne kan træffe de nødvendige foranstaltninger for at indordne sig.
<SPEAKER ID="242" NAME="Avril Doyle" AFFILIATION="PPE-DE">
(EN) Fru formand! Fiskeriet er i krise på verdensplan. Fiskeriet er i krise i EU, og krisen forværres af en 30 % stigning i prisen på skibsbrændstof gennem de seneste måneder. Fiskerne demonstrerer i Bruxelles og i EU-medlemsstaterne. Deres reaktion haster, hr. kommissær. Vi bevæger os fra et ikkebæredygtigt økonomisk pres til et ikkebæredygtigt miljømæssigt pres, og eksperter rapporterer, at 75 % af fiskepladserne er betydeligt udfisket og udsat for rovdrift. Ulovligt, urapporteret og ureguleret fiskeri er et globalt problem, der vanskeliggør den aktuelle fiskerikrise yderligere.
<P>
I henhold til FAO udgør IUU-fiskeri generelt op til 30 % af de samlede fangster for nogle af de større fiskepladser, og fangster af specielle arter kan være op til tre gange den tilladte mængde. IUU-fiskeri underminerer bæredygtigt fiskeri, skader og ødelægger levesteder i havet og truer ansvarlige fiskeres og fiskerisamfunds eksistensgrundlag. Ulovligt fiskeri bringer fødevaresikkerheden i fare, særligt for dem, som er afhængige af fisk som en kilde til animalsk protein.
<P>
Bifangst, der hovedsagelig skyldes storstilet industrielt fiskeri med bundtrawl, som ofte udføres ureguleret, ulovligt og urapporteret af højsøfiskeflåder, har en altødelæggende effekt for lokale fiskere og fiskebestande. Mere end en tredjedel af verdens fangst bliver simpelthen kasseret på grund af forkerte fiskestørrelser eller blot på grund af utilsigtet fangst. Uheldige EU-fiskeriforordninger har opfordret til metoder, som slet ikke er bæredygtige, f.eks. at frasortere fisk i stor målestok, da det - helt grotekst - er ulovligt at lande bifangster. En undersøgelse heraf ville være værdiløs for forskere.
<P>
Da de fleste dybthavsfiskebestande er yderst sårbare over for hurtig udfiskning, betyder det, at denne fiskeritype muligvisk ikke længere findes, når forordningerne implementeres. Jeg vil gerne spørge kommissæren, om han har set på mulighederne for satellitsporing af fartøjer, elektroniske dokumentationssystemer for fangster og indbygget CCTV som mulige foranstaltninger for at bekæmpe ulovligt fiskeri, som det er tilfældet i andre jurisdiktioner.
<P>
For at denne forordning kan blive korrekt implementeret, kræver det, at de enheder, der er ansvarlige for inspektion og kontrol, er stærkt integreret på fællesskabsniveau. Det kræver også, at fiskere og andre relevante parter tager ansvar og tager politikken til sig.
<SPEAKER ID="243" NAME="Iles Braghetto" AFFILIATION="PPE-DE">
(IT) Fru formand, mine damer og herrer! Det er EU's pligt og ansvar at spille en væsentlig rolle i ulovligt, urapporteret og ureguleret fiskeri, og det gøres med en række initiativer til at håndhæve loven samt øge kontroller, inspektioner og sanktioner.
<P>
Det mest ambitiøse mål er imidlertid forebyggende i sig selv, idet det giver mulighed for og garanterer produkternes sporbarhed fra fangsten til den endelige destination. Dette skyldes, at de mål, der skal opnås for at beskytte forbrugerne med et højkvalitetsprodukt og for at beskytte fiskernes erhverv, ikke er mindre vigtige, selv om den skade, der er opstået på grund af disse ulovlige aktiviteter, både økonomisk og med hensyn til beskyttelse af havmiljøet, er alvorlig. Disse erhverv er mere end nogensinde i fare på grund af mange faktorer, bl.a. økonomiske, men også strukturelle faktorer.
<P>
Det er disse vigtige sociale målsætninger, der er EU's rettesnor for at forebygge, bekæmpe og standse ulovligt fiskeri, hvilket er formålet med denne forordning, som også styrker EU's engagement i at sikre, at bestemmelserne i den fælles fiskeripolitik overholdes i Fællesskabets farvande.
<P>
Det enstemmige tilsagn til Aubert-betænkningen i komitéen er et vigtigt tegn på, at medlemmerne ønsker at gennemføre de foreslåede foranstaltninger i praksis.
<SPEAKER ID="244" NAME="Петя Ставрева" AFFILIATION="PPE-DE">
(BG) Fru formand, medlemmer af Europa-Parlamentet! Denne betænkning omhandler meget vigtige problemer relateret til beskyttelsen af farvande og foranstaltninger til bekæmpelse af ulovligt fiskeri.
<P>
På grund af det stigende omfang af dette fænomen, som truer økosystemer og fiskepladser i Fællesskabet, er det blevet nødvendigt at ændre det eksisterende retsgrundlag. Ordføreren bemærker også det væsentlige faktum, at nogle medlemsstater ikke følger den fælles fiskeripolitik.
<P>
De eksisterende sanktioner varierer fra én medlemsstat til en anden, og det er diskriminerende for nogle fiskere i EU. Det er derfor meget vigtigt at forbedre samarbejdet, koordineringen og udvekslingen af god praksis blandt EU-landene for at forebygge og afværge ulovligt og urapporteret fiskeri.
<P>
Oprettelsen af et kontrolsystem, der er tilpasset fiskerisektorens behov, er et væsentligt skridt fremad. Ulovligt fiskeri skader miljøet og medfører økonomiske og sociale konsekvenser, der får lovligt fiskeri til at lide tab på milliarder euro.
<P>
Forbuddet mod import af fiskeprodukter fra ulovligt, urapporteret og ureguleret fiskeri i EU kan også have indflydelse på fortjenesten ved ulovligt fiskeri. Kontrolpolitikken og de alvorlige sanktioner for overtrædelse giver mulighed for en bedre forvaltning af fiskeressourcerne.
<P>
Fiskere demonstrerer også i Bulgarien, fordi de oplever mange vanskeligheder. Vi er derfor nødt til at træffe ansvarlige beslutninger om sektorens fremtid. Jeg støtter fru Auberts betænkning.
<SPEAKER ID="245" NAME="Mairead McGuinness" AFFILIATION="PPE-DE">
(EN) Fru formand! Jeg vil gerne takke fru Aubert for denne betænkning.
<P>
Det problem, som bør fremhæves, er, at forbrugerne ikke er klar over problemet med ulovligt, urapporteret og ureguleret fiskeri, så det er vi nødt til at tale mere om.
<P>
Som andre har nævnt, er den lovlige fiskerisektor under stærkt pres, og indvirkningen af ulovligt, urapporteret og ureguleret fiskeri er blot en del af problemet. Brændstofudgifter er et stort problem for dem, og vi har brug for en reaktion fra Kommissionens side på den krise, som har medført, at fiskere i medlemsstaterne forærer fisk væk og demonstrerer. Måske er en del af det problem, vi har med den ulovlige side af fiskeriet, for meget regulering i den lovlige sektor, men måske er det en anden debat.
<P>
Ja, vi har brug for en global aftale om dette emne, men vi er nødt til at begynde herhjemme. Uanset hvad vi vælger at gøre, skal vi sikre os, at de forordninger, vi indfører, er effektive og behandler problemet ved kilden, så vi ikke ødelægger både økonomien og miljøet. Bureaukratiet skal ikke blot tilføjes endnu et lag, som vi ofte bliver beskyldt for her.
<SPEAKER ID="246" NAME="Paulo Casaca" AFFILIATION="PSE">
(PT) Fru formand! Dette er en fremragende betænkning, tillykke til ordføreren. Dette forslag er godt, hvilket Kommissionen allerede har udtalt, men jeg vil gerne understrege den besked, vi fik af ordføreren for udtalelsen fra Udvalget om International Handel, Daniel Varela Suanzes-Carpegna, nemlig at det præcis er et instrument som dette, der kan være et effektivt svar på den krise, vi oplever i fiskerisektoren i øjeblikket.
<P>
Det er netop på grund af, at reglerne om bæredygtighed ikke overholdes på fiskepladser, at fiskerne er kommet i krise, og det er den grundlæggende lektion, som jeg håber, vi alle vil drage heraf. Problemet er, at uret tikker, og tiden står ikke stille for vores lovgivningsproces. Set ud fra dette synspunkt skal der, som det allerede er blevet sagt, hr. kommissær, træffes foranstaltninger meget hurtigt, da vi ellers ikke reagerer på udfordringerne i tide.
<SPEAKER ID="247" NAME="Avril Doyle" AFFILIATION="PPE-DE">
(EN) Fru formand! Hvis fem minutter af catch the eye-proceduren ikke er besat, kan selv de personer, som har deltaget i forhandlingen, stille et spørgsmål til kommissæren. Det har jeg gjort flere gange, siden catch the eye-proceduren blev indført. Med Deres tilladelse vil jeg derfor gerne stille et specifikt spørgsmål til kommissæren.
<SPEAKER ID="248" NAME="Formanden">
Jeg har fået at vide, at jeg kun må vælge to spørgere. Jeg giver Dem gerne ordet.
<SPEAKER ID="249" NAME="Avril Doyle" AFFILIATION="PPE-DE">
(EN) Fru formand! Jeg ønsker ingen fortrinsbehandling, men der er faciliteter til fem minutters catch-the-eye.
<P>
Kunne kommissær Borg kommentere på, at der anvendes subsidier til skibsbrændstoffer i nogle medlemsstater og ikke i andre, og på en fair tilgang til subsidier? Hvordan kan dette stemme overens med den fælles fiskeripolitik - med tryk på fælles - og stemmer det overens med konkurrencepolitikkens regler? Vi er nødt til at hjælpe fiskersamfundet, som for tiden er i alvorlig økonomisk krise, særligt på grund af en 30 % stigning i priserne på skibsbrændstof. Vil De svare specifikt på dette spørgsmål, som flere spørgere har anmodet om?
<SPEAKER ID="250" NAME="Joe Borg">
medlem af Kommissionen. - (EN) Fru formand! For det første vil jeg gerne sige, at debatniveauet for dette vigtige emne viser, at vi står sammen om et stærkt ønske om at løse IUU-problemet på en effektiv og omfatttende måde. Sandheden er ikke blot, at IUU-fiskeriet truer fiskebestandens bæredygtighed, men det truer også fremtiden for ærlige fiskere både i og uden for EU.
<P>
For at vores bestræbelser skal lykkes, må vi sikre tre altafgørende principper. Det første er, at forslagets dækningsområde forbliver omfattende. For det andet skal den indførte certificeringsordning være effektiv, men dog sikre, at ordningen ikke medfører, at der pålægges unødvendige byrder. Og den sanktionsordning, vi foreslog, skal fungere som en effektiv og afstraffende foranstaltning og således virke afskrækkende i sig selv.
<P>
Med hensyn til disse tre principper har jeg fået bekræftet, at det er lykkedes Dem at løse diverse problemer med medlemsstaterne vedrørende dækningsområdet, certificeringsordningen og sanktionerne. Det har De gjort uden at forringe forslaget eller gøre det mindre effektivt. Specielt om sanktionerne vil jeg gerne sige, at et af de største problemer med kontrol er, at den serie sanktioner, som medlemsstaterne anvender, er så uens, at sektoren selv konstant og konsekvent har bedt om et fælles grundlag for dens virke. Det er grunden til, at vi som et minimum har foreslået niveauer, som skal indføres på en passende og effektiv måde.
<P>
Med hensyn til det mere omfattende spørgsmål om en reform af den fælles fiskeripolitik kan jeg bekræfte, at vi er begyndt at overveje emnet og holder et orienterende møde i Rådet i de kommende måneder. Det er nemlig vores idé at afholde et uformelt ministermøde i september. Vi skal også behandle overregulering med henblik på at forenkle det aktuelle reguleringsregime.
<P>
Jeg vil også gerne sige, at jeg er helt enig med fru Auberts kommentar om, at en effektiv bekæmpelse af IUU vil hjælpe fiskerne med bedre at overvinde deres aktuelle vanskeligheder. Dette har andre af de medlemmer, som har talt, også lagt vægt på. Jeg er dog også enig i, at dette ikke er tilstrækkeligt.
<P>
Med hensyn til spørgsmålet om udviklingslande ønsker vi at løse problemet effektivt, som jeg sagde i mine indledende bemærkninger. Det er vigtigt at træffe foranstaltninger til at støtte udviklingslandene, hvis vi skal løse problemet og ikke blot forskyde det.
<P>
Hvad angår kontrolspørgsmål vil jeg gerne forsikre ordføreren om, at Kommissionen vil fremlægge et vægtigt forslag i løbet af tredje kvartal i år, og det bliver også slået sammen eller harmoniseret med det IUU-forslag, vi har foran os. På den måde bliver begge konvergerende og opnår de samme resultater.
<P>
Med hensyn til brændstofkrisen har vi allerede mulighed for at benytte de indførte mellem- og langsigtede foranstaltninger, og de skulle kombineres med en omstrukturering af sektoren. Vi vil se på de gældende markedsforanstaltninger, der fungerer således, at de øgede omkostninger betales af fiskerne og ikke pålægges forbrugeren, som det sker i andre sektorer. Dette punkt er også blevet omtalt af nogle af de medlemmer, som har deltaget. Vi er derfor nødt til at undersøge dette forhold for at finde årsagen.
<P>
Nogle af de indførte systemer medfører en situation, hvor det er fiskeren, der i sidste ende lider, og som i sidste ende skal betale de øgede omkostninger, i modsætning til dem, der pålægges forbrugerne.
<P>
Vi giver også fiskerne mulighed for at få øjeblikkelig hjælp i relation til en omstrukturering i form af rednings- og omstruktureringsstøtte. Jeg må dog lige indføje, at jeg også undersøger sagen og diskuterer den med mine kolleger for at prøve at finde andre måder og midler til at hjælpe fiskerne med at overvinde denne nye realitet i løbet af meget kort tid. Jeg må imidlertid understrege, at vi kun kan gøre dette, hvis der foreligger et fast og tidsbegrænset tilsagn om en omstrukturering, fordi problemet også omfatter overkapacitet. Medmindre vi løser problemet med overkapacitet, vil det opstå igen, så længe brændstofpriserne er så høje som nu, eller hvis de - hvilket vil være endnu værre - fortsætter med at stige, hvilket det kunne se ud til.
<P>
Det er det, vi har gjort med Frankrig, hvor der blev indgået en aftale mellem Kommissionen og Frankrig om en pakke med foranstaltninger, der skal hjælpe med en omstrukturering af den franske fiskerisektor. Jeg må indrømme, at det ikke var tilstrækkeligt, og at de franske fiskere ikke var tilfredse.
<P>
Jeg må understrege, at vi har brug for, at medlemsstaterne samarbejder og engagerer sig aktivt, for at Kommissionen reagerer. Vi kan ikke handle på egen hånd. I denne henseende forstår jeg, at spørgsmålet om krisen bliver rejst og behandlet på det kommende Råd i juni, og personligt er jeg glad for det.
<P>
På det spørgsmål, der blev stillet helt til sidst af fru Doyle om anvendelsen af subsidier i nogle medlemsstater og ikke andre, har Kommissionen fået oplyst, at de subsidier, der er blevet tildelt af forskellige medlemsstater, enten ligger inden for de minimis (og enhver medlemsstat kan tildele subsidier, så længe de ligger inden for grænsen af de minimis) eller er givet i forbindelse med de omstruktureringsprogrammer, jeg tidligere henviste til. Der foreligger en erklæring med hensyn til rednings- og omstruktureringsstøtte, og hvis der indgås en aftale - hvis Kommissionen giver grønt lys for et omstruktureringsprogram - er der visse muligheder for subsidier, hvad angår statsstøtte, som ellers ikke ville være til stede.
<P>
Når vi får oplysninger om andre subsidier, der ikke hverken er givet i forbindelse med de minimis eller omstruktureringsprogrammer, undersøger vi dem. Der er f.eks. lige blevet givet en notifikation til Frankrig om, at beløbet, der blev udbetalt i form af en forsikringsordning, skal tilbagebetales. Så vi griber ind for at sikre, at EU-konkurrencereglerne overholdes. Jeg vil dog gerne slutte af med at sige, at den aktuelle krise kræver, at vi behandler den meget forsigtigt og benytter måder og midler til at finde øjeblikkelige løsninger, som også har den konditionalitet, at der på kort sigt foreligger et fast løfte, om at fiskerisektoren bliver omstruktureret, så kapacitetsniveauerne tilpasses et bæredygtigt fiskeri.
<SPEAKER ID="251" NAME="Marie-Hélène Aubert" LANGUAGE="FR">
Fru formand! Indledningsvis vil jeg gerne takke kommissæren og alle, der har deltaget i forhandlingen. Vi har selvsagt også været inde på baggrunden for den alvorlige krise, der i øjeblikket præger sektoren. Jeg takker kommissæren for at have bestræbt sig på at besvare de spørgsmål, der blev rejst om dette emne, så præcist som muligt, selv om det i sagens natur er vanskeligt at gå i detaljer på visse områder. Under alle omstændigheder er det uheldigt, at EU - Bruxelles, som man ofte siger - systematisk får skylden for alt. Jeg tror netop, vi her har en god anledning til at vise, at EU - Bruxelles - ikke er en del af problemet, men først og fremmest en del af løsningen. Jeg indrømmer, at man, når man mærker, hvilken uvilje der undertiden er mod EU, må erkende, i hvor høj grad medlemsstaterne og en række aktører inden for sektoren i årevis har unddraget sig ansvaret og prioriteret meget kortsigtede interesser med en formodning om at kunne drage fordel heraf for en tid, men samtidig har nægtet at se i øjnene, at de dermed førte en hel sektor mod afgrunden.
<P>
Der står vi så nu. Hvordan finder vi umiddelbare løsninger på en situation, som har varet i årevis? Det er ikke enkelt. De har foreslået nogle mulige veje. Men det lykkes os ikke, hvis vi ikke træffer strenge og drastiske foranstaltninger og tager alle fornødne midler i brug. For disse tekster bliver ikke gennemført uden finansielle og menneskelige ressourcer og heller ikke uden samtidig at vedtage sanktioner, som er langt mere afskrækkende end dem, der eksisterer i dag, hvad angår ulovligt fiskeri. Sidstnævnte bliver ikke noget større problem, i betragtning af hvor beskedent et antal bøder der er blevet udstedt i den senere tid.
<P>
Der er endvidere behov for i langt højere grad at tilskynde til og belønne intelligent og bæredygtig optræden og praksis. Fiskere og fiskeindustrivirksomheder, der vælger en praksis, som fuldt ud er i overensstemmelse med forskrifterne, og som er innovativ med hensyn til bæredygtig forvaltning af fiskeområderne, savner ofte anerkendelse og belønning. Det er også min opfattelse, at der, både når det gælder bekæmpelse af ulovligt fiskeri, og når det gælder andre af de emner, vi har været inde på, såsom udsmidning af fisk, ressourceforvaltning og overholdelse af kvoter, er grund til at føre en politik, som i langt højere grad belønner dem, som går foran og går i den rigtige retning. Det synes ikke at være tilfældet i dag.
<P>
Afslutningsvis vil jeg gerne understrege, at denne betænkning efter min mening giver os anledning til at rejse alle disse spørgsmål. Denne forhandling løser naturligvis ikke i sig selv problemerne. Jeg tror, vi vil opleve, at drøftelserne fortsætter i forbindelse med den næste betænkning. Det er imidlertid efter min opfattelse på tide, vi får en bred høring uden disse top-down-forhandlinger mellem Kommissionen, regeringer og industriens repræsentanter. Der er behov for en langt bredere, mere horisontal, tværfaglig høring. Den ville give os nogle svar, og EU og Europa-Parlamentet ville igen få mulighed for at udfylde deres rolle og påtage sig deres ansvar for at finde løsninger for den kriseramte sektor.
<SPEAKER ID="252" NAME="Formanden">
Forhandlingen er afsluttet.
<P>
Afstemningen finder sted torsdag den 5. juni 2008.
<P>
Skriftlig erklæring (artikel 142)
<SPEAKER ID="253" NAME="Margie Sudre  " LANGUAGE="FR">
Europa-Parlamentet har rettet et nyt angreb mod ulovligt, urapporteret og ureguleret fiskeri, som udgør en sand international svøbe.
<P>
De vedtagne foranstaltninger supplerer på effektiv vis den eksisterende ordning. Jeg henviser navnlig til havnestaters etablering af en kontrolordning for skibe, der anløber havnen. Ordningen vil indebære, at der udstedes en fangstattest, og den vil indebære forbud mod at lade piratfartøjer få adgang til havnen. Jeg hilser også forbuddet mod import af fisk fra ulovligt fiskeri velkommen, og det samme gælder offentliggørelsen af en liste over fartøjer, som udøver ulovligt, urapporteret og ureguleret fiskeri.
<P>
Merværdien i forbindelse med disse nye europæiske forskrifter følger også af udviklingen af et EF-varslingssystem, som udløses, hvis der er mistanke om piratfiskeri. Sanktionssystemet er i øvrigt styrket, og det er udvidet til også at omfatte et forbud mod at lade skibe, som udøver ulovligt, urapporteret og ureguleret fiskeri, få del i offentlige tilskud og til agebetaling af offentlig støtte modtagne subsidier om nødvendigt.
<P>
Først og fremmest kæmpede jeg med succes for, at Europa-Parlamentet viser randområderne særlig opmærksomhed i forbindelse med kampen mod ulovligt fiskeri, eftersom disse områders økosystemer er særligt sårbare. Hermed sendes et stærkt budskab til hensynsløse flåder, hvilket vil gøre det muligt reelt at bremse den illoyale konkurrence, som langsomt, men sikkert, kvæler vores fiskere.
