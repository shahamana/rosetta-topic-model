<CHAPTER ID="002">
Meddelelser fra formanden
<SPEAKER ID="006" NAME="Formanden">
Ved åbningen af Parlamentets sidste session i 2009 vil jeg først gerne ønske alle medlemmer en glædelig jul og udtrykke mine bedste ønsker for Hanukkah-ugen, der allerede er begyndt, og for det nye år. På vegne af alle Parlamentets medlemmer vil jeg gerne udtrykke de samme ønsker over for administrationen, alle, der arbejder direkte med Parlamentet og hjælper os i vores arbejde.
<P>
Jeg vil også gerne nævne overfaldet på Italiens premierminister Silvio Berlusconi. Overfaldet fortjener vores enstemmige fordømmelse. Politisk debat må ikke foregå på den måde. Episoden i går burde aldrig være sket. Vi håber, hr. Berlusconi snart kan forlade hospitalet, og ønsker ham hurtig bedring.
<P>
Med Deres tilladelse vil jeg også gerne nævne en fødselsdag, som er vigtig for mig personligt. I går var det 28 år siden, at de daværende kommunistiske myndigheder satte Polen i militær undtagelsestilstand. Som følge deraf mistede næsten 100 mennesker livet, heriblandt ni minearbejdere, som blev skudt under en strejke ved Wujek-minen. Mange tusinde demokratiforkæmpere blev interneret og andre endda fængslet. Det var hensigten at splitte og ødelægge fagforeningen Solidaritet. Jeg nævner disse begivenheder, fordi jeg gerne til gøre opmærksom på, hvor meget Europa har forandret sig gennem de sidste 2-3 årtier, men også hvordan vi bør stræbe efter at sikre fred og menneskerettigheder på vores kontinent og i hele verden.
<P>
Jeg vil også gerne benytte anledningen til at minde om, at der på onsdag kl. 12.00 afholdes en ceremoni, hvor Sakharovprisen for tankefrihed vil blive overrakt. I år går prisen til Lyudmila Alexeyeva, Sergei Kovalev og Oleg Orlov som repræsentanter for den russiske menneskerettighedsorganisation Memorial. Vores kontinent har oplevet meget store lidelser i det 20. århundrede, så vi forstår særdeles godt betydningen af at kæmpe for menneskerettigheder rundt om i verden og navnlig på det europæiske kontinent. Dette arrangement har derfor en særlig værdi for os.
<SPEAKER ID="007" NAME="Francesco Enrico Speroni" LANGUAGE="IT">
Hr. formand, mine damer og herrer! Jeg beder om undskyldning, hvis det ikke er i overensstemmelse med forretningsordenen, at jeg tager ordet, men jeg ønskede at udtrykke min og min gruppes solidaritet med premierminister Berlusconi.
<SPEAKER ID="008" NAME="Formanden">
Jeg talte på vegne af hele Parlamentet.
<SPEAKER ID="009" NAME="Gianni Pittella" LANGUAGE="IT">
Hr. formand, mine damer og herrer! Sammen med hr. Sassoli og alle medlemmer af Partito Democratico i Gruppen for Det Progressive Forbund af Socialdemokrater i Parlamentet vil jeg også gerne udtrykke solidaritet med Italiens premierminister Silvio Berlusconi og understrege, at det var en afskyelig, uacceptabel og uberettiget handling.
<P>
Vi er arge modstandere af hr. Berlusconi, men det er som politiske modstandere. Vi ser ikke hr. Berlusconi eller nogen anden modstander som vores fjende. Der er ingen anden måde at kæmpe og vinde på end at gøre en politisk og civil indsats. Vi vil ikke lade nogen tvinge livet ud af den politiske debat og bringe had og vold ind i stedet, for det er det første skridt mod autoritære og antidemokratiske metoder. Det er endnu engang det rette at gøre, at Parlamentet udviser besindelse, respekt og demokratisk modenhed.
<SPEAKER ID="010" NAME="Mario Mauro" LANGUAGE="IT">
Hr. formand, mine damer og herrer! Jeg vil også på vegne af min gruppe gerne uformelt udtrykke min hjerteligste tak til først og fremmest Dem, hr. formand, som på en særdeles passende måde betegnede det, der skete, nemlig som "uværdigt", men om muligt i endnu højere grad til mine italienske kolleger og navnlig hr. Pittella for deres ord.
<P>
Jeg agter ikke at gå ind i en politisk spekulation. Det, der skete, kunne næsten bringe os ud på afgrundens rand, så Parlamentets enstemmige opfordring er det eneste, der kan lede os på vej i dette svære øjeblik. Jeg takker derfor Parlamentet og Europa for deres bidrag til livet og den demokratiske udvikling i Italien.
