<CHAPTER ID="010">
Dagsorden
<SPEAKER ID="015" NAME="Formanden">
I lyset af at det mundtlige spørgsmål til Rådet vedrørende falske "vejviserfirmaer" ikke kan behandles før efter 20.00, og at Rådet ikke kan være til stede på det tidspunkt, hvilket naturligvis er beklageligt - det står ikke skrevet her, men det er noget, jeg tilføjer - er der blevet anmodet om, at vi udsætter det mundtlige spørgsmål til en senere mødeperiode.
<SPEAKER ID="016" NAME="Hannes Swoboda">
for PSE-Gruppen. - (DE) Hr. formand! Vi kan kun være enige. Men De sagde, at Rådet ikke kunne være til stede. Jeg tvivler på, at Rådet ikke er i stand til at være til stede. Det er ikke min hensigt at sige noget imod det slovenske formandskab, som altid er meget behjælpeligt. Som jeg har sagt flere gange før, så udvikler det politiske liv sig ikke efter Rådets tidsplan, og derfor burde det være muligt at sige til Rådet, når dagsordenen sættes, at det er nødvendigt med en vis grad af fleksibilitet, således at nye emner, der måtte opstå, vil kunne diskuteres med Rådet. Det er det, jeg gerne vil bede om.
<P>
Dernæst vil jeg bede om, at vi sætter det på dagsordenen til næste plenarmøde, for det er en hastesag. Hvis dette imødegås, så er vi enige.
<SPEAKER ID="017" NAME="Simon Busuttil" LANGUAGE="EN">
Hr. formand! Jeg vil blot erklære mig enig med den foregående taler om dette mundtlige spørgsmåls vigtighed. Jeg er dybt skuffet over, at Rådet ikke vil være til stede for at diskutere det.
<P>
Dette er en sag, der berører flere tusinde - hvis ikke flere hundredtusinde - virksomheder i hele Europa, som bliver vildledt og praktisk taget franarres deres egne penge. Så det er virkelig en skam, at Rådet ikke vil være til stede. Jeg mener, at Rådet bør tage virksomheder og især små virksomheder mere alvorligt, og det bør også tage Parlamentet mere alvorligt.
<SPEAKER ID="018" NAME="Formanden">
Jeg er glad for det, De siger. Det slovenske formandskab er normalt meget behjælpeligt, men desværre er situationen sådan i dag, at De er i deres gode ret til at klage.
<P>
Vi er dermed enige om, at vi vil tage os af dette ved næste plenarmøde.
<P>
(Den således ændrede dagsorden vedtoges)
