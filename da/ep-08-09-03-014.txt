<CHAPTER ID="014">
Milleniumsudviklingsmålene - Mål nr. 5: Forbedring af sundhedsplejen for mødre (forhandling) 
<SPEAKER ID="250" NAME="Formanden">
Næste punkt på dagsordenen er redegørelser fra Rådet og Kommissionen om Milleniumsudviklingsmålene - Mål nr. 5: Forbedring af sundhedsplejen for mødre.
<SPEAKER ID="251" NAME="Jean-Pierre Jouyet">
formand for Rådet. - (FR) Hr. formand, fru kommissær, mine damer og herrer! Ligesom Europa-Parlamentet tillægger Rådet opnåelsen af alle millenniumudviklingsmålene i hele verden inden 2015 stor betydning, og særlig målet om at reducere moderdødeligheden med tre fjerdedele mellem 1990 og 2015.
<P>
Med henblik herpå minder EU om, at vedvarende fremskridt inden for dette område kræver respekt for og fremme af kvinders og pigers rettigheder ved at sikre dem adgang til sundhedstjenester, særlig seksuelle sundhedstjenester, og ved at beskytte dem mod aids. De tre EU-institutioner har gjort deres fælles ønske om at øge modersundheden i udviklingslandene klart, særlig gennem underskrivelsen den 20. december 2005 af Den Europæiske Konsensus om Udvikling, som gør modersundhed til en af prioriteterne i EU's udviklingspolitik. Vi har nu de nødvendige finansielle instrumenter til at gennemføre dette mål, særlig inden for rammerne af partnerskabet mellem EU og Afrika om millenniumudviklingsmålene. Som De ved, findes der stadig væsentlige udfordringer på sundhedsområdet. De blev nævnt i FN's årlige rapport. Der dør stadig 500.000 kvinder årligt som følge af komplikationer under graviditeten eller fødslen, som ikke kan behandles. Disse dødsfald kan ikke undgås på dette plan, hvis ikke vi gør fremskridt. Sandsynligheden for, at en kvinde dør af disse moderskabsrelaterede årsager er en til 16 i afrikanske lande syd for Sahara sammenlignet med en til 3.800 i udviklede lande. I betragtning af disse udfordringers størrelsesorden, i betragtning af denne fuldstændig uacceptable situation, har Rådet derfor truffet en beslutning om at fremme og styrke sine tiltag. I juni vedtog det en handlingsplan. Heraf fremgår det, at EU straks vil støtte opnåelsen af det mål, der blev fastsat i 2005, om adgang for alle til reproduktive sundhedstjenester såvel som målet for 2010 om at - som De ved - redde yderligere 4 millioner børneliv hvert år, herunder 2 millioner i Afrika, og om at yderligere 35 millioner fødsler på årsbasis skal foregå med bistand fra faglært sundhedspersonale, herunder 13 millioner i Afrika. Hvis vi ønsker at nedbringe moderdødeligheden med tre fjerdedele inden 2015, betyder det, at yderligere 21 millioner fødsler om året skal forestås af faglært sundhedspersonale inden 2010.
<P>
EU vil yde støtte til at opnå målet om at give yderligere 50 millioner kvinder i Afrika adgang til moderne svangerskabsforebyggelse inden 2010 og, mere generelt, adgang til familieplanlægning. Handlingsplanen, som blev gennemført af Rådet, fastsætter endvidere, at EU vil bidrage til at hjælpe med at bygge bro over den finansielle kløft for at nå disse mål inden 2010. Jeg kan oplyse, at den finansielle kløft i dag af Verdenssundhedsorganisationen vurderes til at være på mere end 13 milliarder euro.
<P>
Hvis - og kommissæren kan fortælle os, om dette er tilfældet - Kommissionen mener, at vi, for at slå bro over den finansielle kløft, skal øge EU-støtten med 8 milliarder euro inden 2010, hvoraf 6 milliarder ville gå til Afrika, er det af afgørende betydning, at både partnerlande og donorer er interessenter i imødegåelsen af de udfordringer, vi står over for.
<P>
I den forbindelse er formandskabet således overbevist om, at en styrkelse af udviklingslandenes sundhedssystemer fortsat har stor prioritet i millenniumudviklingsmålene. Der er planlagt adskillige konkrete tiltag, som jeg vil nævne. Formandskabet og Kommissionen udarbejder et fælles dokument om dækning af sundhedsrisici, udviklingsministrene skal mødes under det uformelle møde, som finder sted den 29. og 30. september, vedrørende konklusionerne af Rådets møde i november og de forestående formandskaber for universel adgang til sundhedstjenester, og endelig vil Rådet undersøge Kommissionens rapport om et EU-handlingsprogram til afhjælpning af den kritiske mangel på sundhedspersonale i udviklingslandene - og jeg har noteret mig, hvor afgørende en opgave dette er.
<P>
Jeg kan forsikre Dem om, at Rådet fortsat vil handle og gøre alt, hvad det kan, for at EU fortsat skal være en drivkraft til forbedringer inden for modersundheden i udviklingslandene, og særlig i Afrika.
<SPEAKER ID="252" NAME="Benita Ferrero-Waldner" LANGUAGE="EN">
Hr. formand! Retten til sundhed er formentlig den grundlæggende rettighed, der er mest ulige fordelt i verden i dag. Dem, der har det største behov, er i størst risiko for helbredsproblemer og for tidlig død, er dem, der har dårligst adgang til sundhedspleje - tit slet ingen adgang. Det udgør en enorm udfordring for EU og for det samlede verdenssamfund.
<P>
EU er stærkt engageret i gennemførelsen af millenniumudviklingsmålene (MDG-målene), herunder MDG-mål 5 om mødres sundhed, hvilket er emnet for dagens forhandling.
<P>
Vi er klar over, at en optrapning af finansieringen til seksuel og reproduktiv sundhed og sundhed generelt kræver en langt mere sammenhængende tilgang, der omfatter flere sektorer og andre MDG-mål. Sundhedsmæssige resultater opnås ikke uden passende investeringer i de systemer, der leverer bedre sundhed. Det er nødvendigt at indlejre sundhedspolitikken i en bredere planlægning af social og økonomisk udvikling. Lande behøver langsigtet og forudsigelig bistand fra eksterne donorer. Donorer har brug for at kunne se en klar forbindelse mellem finansiering og resultater, og der er alvorligt brug for mekanismer, der holder alle parter til ansvar for deres præstationer i forhold til internationale aftaler.
<P>
Fattige mennesker - kvinder, mænd og børn - der lever i udviklingslande, er udsat for en lang række indbyrdes forbundne seksuelle og reproduktive sundhedsproblemer. De omfatter bl.a. hiv/aids, seksuelt overførte sygdomme, ikke planlagte eller uønskede graviditeter, komplikationer i forbindelse med graviditet og fødsel, kønslemlæstelse, ufrugtbarhed, seksuelt misbrug, usikker abort og livmoderhalskræft. Tilsammen er disse ting skyld i megen lidelse og mange for tidlige dødsfald. De forværres af fattigdom og af kvinders sekundære position i samfundet, og de skyldes grundlæggende set manglende adgang til passende sundhedsydelser, manglende information og mangel på uddannede fagfolk og forsyninger af produkter til reproduktiv sundhed.
<P>
Derfor har forbedring af mødres sundhed og reduktion af dødeligheden blandt mødre været centrale områder i Kommissionens arbejde for sundhed og udvikling. Men trods vores indsats og MDG-målene er MDG-mål 5 muligvis det mål, der er mest ude af kurs globalt set - især i Afrika, som nævnt. Det er meget alvorligt, ikke mindst fordi de fleste dødsfald blandt mødre finder sted i hjemmet, langt fra sundhedsydelserne, og ofte ikke registreres. Så de faktiske dødelighedstal blandt mødre kan være langt højere end den halve million om året, vi kender til fra statistikkerne.
<P>
Ud fra et politisk synspunkt er der et andet spørgsmål, der giver grund til bekymring. Det er den voksende tendens til ikke at prioritere politikker for seksuel og reproduktiv sundhed og rettigheder i programmer på grund af følsomhed i forhold til abort. Derved glemmer vi den ulige position, kvinder befinder sig i i mange af vores partnerlande, hvor de ikke har noget at skulle have sagt om antallet af børn, de vil have, eller de tvinges til seksuelle relationer, nogle gange endda med en partner, som sandsynligvis er smittet med hiv. Lad os ikke glemme de mange ofre for voldtægt, de unge piger og kvinder, som ud over deres kvæstelser og traume ofte udstødes af deres familier og lokalsamfund.
<P>
Derfor programmerer vi direkte støtte til sundhed i 31 udviklingslande ind i den 10. europæiske udviklingsfond og Kommissionens budget. Mange af disse lande har meget høj dødelighed blandt mødre og meget dårlige sundhedsvæsner.
<P>
Hvad dette angår, bliver budgetstøtte knyttet til sundhedsmæssige resultater endnu et vigtigt instrument i kampen mod dødelighed blandt mødre. For at gøre denne bistand mere forudsigelig er Kommissionen i en række partnerlande i færd med at indføre en ny fremgangsmåde for finansiering, der kaldes "MDG-kontrakter", i henhold til hvilke budgetstøtte ydes over en længere periode og knyttes til aftalte resultater, der bidrager til opfyldelse af MDG-målene. Det vil gøre det muligt for regeringer at støtte sundhedsvæsners tilbagevendende udgifter såsom løn til ansatte i sundhedsvæsnet. Det er altafgørende for at kunne forøge adgangen til grundlæggende sundhedspleje, herunder sikre fødsler og fremskridt i retning af MDG-mål 5.
<P>
Men vi ved godt, at det, der gøres i øjeblikket til støtte for mødres sundhed, ikke er tilstrækkeligt, og at der er behov for en større indsats for at få ændret den aktuelle situation. Derfor vedtog Rådet den 24. juni 2008 EU-handlingsdagsordenen for MDG-målene, hvorved Kommissionen og medlemsstaterne forpligter sig til at forøge støtten til sundhed med de ekstra 8 milliarder euro, der har været nævnt, og 6 milliarder euro i Afrika inden 2010.
<P>
Hvad angår MDG-mål 5, nævner handlingsdagsordenen for MDG-målene to vigtige mål inden 2010. For det første skal der deltage uddannet sundhedspersonale i 21 millioner flere fødsler, og for det andet skal 50 millioner flere kvinder have adgang til moderne svangerskabsforebyggende midler i Afrika.
<P>
Vi, Kommissionen - men også medlemsstaterne - skal nu i fællesskab have dette til at ske. Vi har forpligtet os, og vi er fast besluttede på at forbedre situationen for fødende kvinder i fattige lande, hvilket jeg synes, er det mest naturlige i verden. Det glæder mig, at jeg som kommissær for eksterne forbindelser i stedet for Louis Michel kan sige det, for som kvinde føler jeg en høj graf af solidaritet.
<P>
(Bifald)
<SPEAKER ID="253" NAME="Filip Kaczmarek" LANGUAGE="PL">
Hr. formand, fru kommissær! Millenniumudviklingsmål 5 er et meget vigtigt mål, i og med at det ikke kun vedrører livskvalitet, men selve livet, dets begyndelse og videreførelse. Vigtigheden af millenniumudviklingsmål 5 er så meget større, eftersom en vellykket gennemførelse af det ikke koster særlig meget målt i penge. Der er programmer og projekter, der allerede sættes i værk rundt om i verden, som har reduceret perinatal dødelighed betydeligt, og omkostningerne har ikke været specielt høje. På trods heraf har de opnåede resultater for MDG-mål 5 i nogle regioner været ringe eller meget ringe. I visse regioner, især Afrika syd for Sahara, er der desuden ikke sket nogen forbedring siden 2000. Det er meget bekymrende, fordi det betyder, at gennemførelsen af millenniumudviklingsmål 5 på globalt plan er i alvorlig fare.
<P>
Desværre ser vi stadig i nogle industrilande en tendens til at ideologisere problemet og koncentrere sig om ét virkelig kontroversielt emne, nemlig reproduktive rettigheder. Det er allerede blevet nævnt i dag. Men en af de vigtigste årsager til dødsfald blandt mødre er risikabelt udførte aborter. Uanset hvordan man ser på det, er det logisk, at hvis antallet af aborter begrænses, ville det medføre et fald i dødeligheden blandt mødre. Så må det jo også være nemmere at begrænse antallet af aborter end at forøge antallet af det, der kunne kaldes "sikre" aborter.
<P>
Derfor er det svært at være enig i en påstand om, at reproduktiv sundhed bør være en prioritet i udviklingspolitikken. Det er vigtigt, men prioriteten bør da bestemt fortsat være kampen mod fattigdom (jeg er enig med kommissæren), forbedring af kvinders position og at holde de løfter, industrilande har givet. Denne prioritering er meget vigtigt, fordi en dårlig prioritering kunne føre til uheldige handlinger. Vi medtager som standard eksemplet med at udveksle erfaring og bedste praksis for beslutninger, men hvis målet er uhensigtsmæssigt, kan udvekslingen af erfaringer og bedste praksis være ineffektiv eller direkte uønsket.
<P>
Det er også værd at huske, at det er moralsk tvivlsomt at påtvinge andre lande vores normer og standarder. I etiske spørgsmål bør lande, der drager fordel af vores bistand, træffe deres egne beslutninger om, hvad der er godt og acceptabelt. Vi bør f.eks. ikke sige, at abort er en god løsning. Det ville være inkonsekvent, og det ville være uberettiget indblanding. Inkonsekvent, fordi vi selv ønsker at forøge fødselsraten i Europa, samtidig med at vi arbejder for at begrænse den i andre lande, og uberettiget indblanding, fordi ingen har givet os ret til at påvirke beslutninger om etiske spørgsmål i andre stater.
<P>
Efter min mening bør vi derfor koncentrere os om ukontroversielle ting, især fordi der er vældig mange ting, der ikke er kontroversielle, og som vi alle er enige om. Uddannelse, styrkelse af kvinders position, beskyttelse af moderskabet, god ernæring, adgang til kvalificeret lægehjælp og barselspleje. På disse områder kan vi fokusere i fællesskab og dermed fremme opfyldelsen af millenniumudviklingsmål 5.
<SPEAKER ID="254" NAME="Alain Hutchinson" LANGUAGE="FR">
Hr. formand, hr. formand for Rådet, fru kommissær! Først vil jeg gerne ønske kommissæren tillykke med fødselsdagen i dag. Jeg vil ikke henvise til den tekst, jeg havde planlagt at læse for Dem på vegne af min gruppe, for jeg mener, vi er midt i en særdeles vigtig diskussion.
<P>
Ved at konstatere den manglende opnåelse af dette millenniumudviklingsmål, det femte mål, som er meget betydningsfuldt, fordi det omhandler kvinder og kvinders lidelser i forbindelse med graviditet, må vi opgive den ekstremt hykleriske holdning og den analyse, vi laver i Europa, når vi ved, ser og kan vidne om situationen i Afrika, i landsbyer, på landet og i bushen. Jeg blev lidt irriteret over det, som vores kollega hr. Kaczmarek netop sagde, og det er derfor, jeg ikke vil læse op af mit papir. Vi kan ikke hævde, at abort er et mirakelmiddel for alskens problemer for kvinder, som skal føde. Overhovedet ikke. Vi må vie de nødvendige midler til at sikre, at disse kvinder får alt, hvad de har brug for, herunder en uddannelse, ordentlig familieplanlægning, svangerskabsforebyggende midler og, hvor det er nødvendigt, frivillig afbrydelse af svangerskabet under ordentlige forhold - men vi sætter ikke alt ind for det. Det er ekstremt svært at sige ting tydeligt i Parlamentet, fordi der er nogle mennesker, som i moralens navn, og nogle gange i konservatismens, bliver ved med at forhindre os i at træffe ordentlige foranstaltninger, effektive foranstaltninger, til fordel for kvinderne i de pågældende lande.
<SPEAKER ID="255" NAME="Beniamino Donnici" LANGUAGE="IT">
Hr. formand, mine damer og herrer! Vi har arbejdet på det fælles beslutningsforslag om moderdødeligheden, eftersom mål nr. 5 om en "reduktion af moderdødeligheden med 75 % inden udgangen af 2015" langtfra er nået og kræver et stærkt og konkret initiativ fra det internationale samfunds side, som rettighedernes og værdiernes Europa kun kan være fortaler og garant for.
<P>
Vi hørte de beroligende udtalelser fra hr. Jouyet og fru Ferrero, men det er nødvendigt, at vi hurtigt gør ordene til handling. Når alt kommer til alt, er moderdødeligheden sammen med børnedødeligheden en af de vigtigste indikatorer for det menneskelige udviklingsniveau, og det er som sagt uacceptabelt, at der i dag stadig er en halv million kvinder, der dør under fødslen.
<P>
Størstedelen af disse kvinder lever som bekendt i Afrika syd for Sahara, hvor der sker et dødsfald hvert minut, og som det allerede er blevet nævnt, er den tilsvarende risiko for kvinder, der lever i Vesten, 1 ud af 3.700. Disse tal bliver endnu mere dramatiske, hvis vi kigger på de opmuntrende fremskridt, som visse middelindkomstlande i Østasien, Sydøstasien, Nordamerika, Latinamerika og Nordafrika har gjort i samme periode, hvilket viser, at dette forfærdelige problem kan løses.
<P>
Derfor er beslutningen efter vores mening rettidig, velstruktureret og fuldstændig, og den identificerer nogle strategier, der er egnede til at imødegå denne reelle globale nødsituation, idet man anerkender, at adgang til et passende sundhedsplejeniveau er en grundlæggende menneskerettighed.
<P>
Til sidst vil jeg sige, at jeg håber, at det fornuftige kompromis mellem grupperne om et så smerteligt emne bliver genstand for den bredest mulige konsensus her i Parlamentet, og at vedtagelsen af det fælles beslutningsforslag er med til at få alle vores institutioner og lande til at træffe konkrete foranstaltninger og sørge for passende investeringer i infrastruktur og transport, medicinsk udstyr, uddannelse af personale, undervisning, forebyggelse og kvindefrigørelsespolitikker, så dette vigtige mål for menneskeheden kan nås inden udgangen af 2015.
<SPEAKER ID="256" NAME="Ewa Tomaszewska" LANGUAGE="PL">
Hr. formand! Dødelighed i perinatal-perioden er fortsat et meget foruroligende problem, der ikke er berettiget af den eksisterende lægevidenskabelige viden. Det er endnu mere påtrængende at forbedre gravide kvinders helbredstilstand i en tid præget af demografisk kollaps.
<P>
Det er værd at huske på, hvor alvorlig en lemlæstelse en abort er for en kvinde. Vi kan ikke have et dilemma, der hedder: Hvis du accepterer, at dit barn bliver dræbt, har du en chance for at overleve. Hvis den perinatale dødelighed skal nedbringes med 75 % i 2015 i forhold til 1990, skal kvinders sundhedstilstand forbedres generelt, og der skal bruges flere penge på sundhedspleje og uddannelse i prævention.
<P>
Situationen er værst i det sydlige Afrika og Afrika syd for Sahara samt i Asien. Hvert år koster ønsket om at få børn en halv million kvinder livet. Hvad angår kvinder smittet med hiv og malaria, er der ud over faren for moderens helbred også fare for, at børnene bliver smittet. Det skal understreges, at en vigtig, negativ faktor her er fattigdom, og der bør gøres noget ved de økonomiske midler til at løse problemet. Denne situation indikerer meget specifikt værdien af solidaritet mellem mennesker. Anerkendelse af kvinders sundhed - kommende mødres sundhed - skal prioriteres højt, og mobiliseringen af internationale kræfter for at forbedre sundhedsplejen for gravide kvinder er en alvorlig udfordring.
<SPEAKER ID="257" NAME="Kathalijne Maria Buitenweg" LANGUAGE="NL">
Hr. formand! Jeg har nu været parlamentsmedlem i ni år, og i mellemtiden har jeg fået to børn. De er to og næsten otte år nu. Selvfølgelig er en graviditet altid spændende. Man spekulerer altid på, om barnet bliver født fuldstændig sundt, men ærlig talt har jeg under begge graviditeter aldrig spekuleret på, om jeg ville overleve det. Sikke en enorm luksus!
<P>
Tallene er allerede nævnt. I Europa dør færre end 1 ud af 3.800 kvinder af følgerne af en graviditet. I nogle afrikanske lande er tallet meget højere, nemlig 1 ud af 16. For Niger er tallet 1 ud af 7 nævnt. Det skyldes farlige aborter. Også jeg ville ønske, at dette ikke var virkeligheden, men det ville kræve ændringer såsom adgang til prævention og tilbageholdenhed fra mændenes side. Det skyldes endvidere manglende eller sen lægebehandling, og det skyldes for mange graviditeter efter hinanden og i en for ung alder.
<P>
De meget store forskelle mellem situationen i Europa og i temmelig mange af disse andre lande viser, at investeringer betaler sig. Det er tydeligt, at investeringer i sundhedsvæsenet reducerer mødredødelighed. Alligevel sker der meget lidt på dette område. I 1987 døde ca. en halv million kvinder om året under graviditet og fødsel, og i 2008 er antallet det samme, hvilket jo er overordentlig skuffende. Jeg vil ikke skjule min kynisme. Jeg tror, der lægges meget større vægt på bekæmpelse af aids, fordi der også er mænd, der dør af aids. Det er min opfattelse. Jeg er dog styrket af, hvad kommissær Ferrero-Waldner og formanden, hr. Jouyet sagde, og jeg vil gerne takke kommissæren mange gange for hendes tale.
<P>
Der er en tydelig forbindelse mellem mødredødelighed og selvbestemmelse. Ifølge nyere forskning vil omkring 200 millioner kvinder i udviklingslande meget gerne føde færre børn, men halvdelen har ikke adgang til prævention og seksualvejledning. Det fører til 52 millioner uønskede graviditeter om året, og det må bekymre os. Ifølge Kofi Annan er bekæmpelsen af sult og fattigdom på forhånd dømt til at mislykkes, hvis det ikke lykkes det internationale samfund at forstærke kvinders rettigheder. Vi i EU er i den unikke situation, at vi kan styrke opfordringen til at skabe lige rettigheder for kvinder på verdensplan. Vi vil gerne gøre det, men vi løber faktisk fra vores virkelige ansvar.
<P>
Derfor vil jeg opfordre til, at der udnævnes en europæisk udsending for kvinders rettigheder. Det har et flertal i Parlamentet allerede udtrykt støtte til, og jeg anmoder også om kommissærens støtte. Dette skal være en topdiplomat, som på EU's vegne kan hæve stemmen og mægle, når kvinder udsættes for vold, som kan stille forslag til Ministerrådet og Kommissionen, og som skal aflægge regnskab over for Europa-Parlamentet. Det er en drivkraft, vi har brug for, en dynamisk person, som sørger for, at vi i alle vores forslag tager hensyn til kvinders rettigheder, fordi dette er så væsentligt.
<P>
Dette forslag har jeg tidligere stillet det franske formandskab, som sagde, at det fandt det interessant. Jeg vil gerne spørge Dem, hvad De agter at gøre med det. Jeg har forslaget her, også på fransk og tysk. Jeg vil overrække Dem det, og jeg håber virkelig, at denne udsending for kvinders rettigheder vil blive udnævnt, for denne drivkraft har vi virkelig brug for, hvis vi vil skabe virkelige forandringer.
<SPEAKER ID="258" NAME="Feleknas Uca" LANGUAGE="DE">
Hr. formand, fru kommissær, hr. formand for Rådet! Den seneste statistik viser, at MDG-mål 5 generelt er helt ude af kurs, og mødredødeligheden stiger endda i Afrika og Sydasien.
<P>
Hvert år dør 536.000 kvinder på grund af graviditet og fødsel. Ud af disse dødsfald finder 99 % sted i udviklingslande. I Afrika dør 1 ud af 16 kvinder under graviditet eller fødsel. I industrilande er sandsynligheden for, at det sker, betydeligt mindre. De hyppigste dødsårsager er blødning, infektioner og ulovlige aborter. Omkring 68.000 kvinder dør årligt som følge af usikre aborter, og millioner af kvinder pådrager sig varige men eller andre former for skader på helbredet. Faktisk udføres 97 % af alle usikre aborter i udviklingslande.
<P>
Hvert minut dør der en kvinde et eller andet sted i verden på grund af graviditet eller fødsel. Vi har en moralsk forpligtelse og lejlighed til at forhindre det. I udviklingslande, især i landområder, har kvinder akut brug for generel adgang til almindelig sundhedspleje, lægehjælp og rådgivning om graviditet og fødsel.
<P>
Jeg opfordrer også til familieplanlægning, herunder adgang til effektive svangerskabsforebyggende midler og sikre aborter. Forbedringen i reproduktiv sundhed og afskaffelsen af enhver form for diskriminering af kvinder er centrale faktorer og ekstremt vigtige forudsætninger for at opfylde millenniumudviklingsmålene inden 2015.
<SPEAKER ID="259" NAME="Nils Lundgren" LANGUAGE="SV">
Hr. formand! FN's udtalelse om millenniumudviklingsmålene fortjener virkelig al mulig støtte fra os rige europæere. Det er både en tragedie og en skandale, at så mange i denne verden lever i ekstrem fattigdom, at så mange kvinder dør under graviditet og fødsel, at så mange nyfødte dør ved fødslen, at så mange ikke har adgang til sikre præventionsmidler, og at så mange rammes af hiv/aids og ikke får adgang til antiretroviral medicin.
<P>
Årsagen til disse forfærdende forhold er ikke mangel på ressourcer, teknologi eller medicinsk viden. Vi ved, hvordan disse spørgsmål skal løses. Det fremgår tydeligt af det faktum, at mange lande har løst dem for længe siden. Det handler om at få fattige lande til at ændre deres samfundsinstitutioner, så man virkelig muliggør udvikling på disse områder. Man har gjort visse fremskridt i fattige lande, f.eks. i Egypten og Bangladesh.
<P>
FN's medlemslande har forpligtet sig til at arbejde for disse mål efter nøje analyser og uddybende politiske debatter. Men der er tale om globale spørgsmål, og de hører hjemme i FN-regi.
<P>
Så hvorfor dukker de op her i EU? Globale spørgsmål skal behandles på globalt plan - i FN, hvor alle EU-lande er medlemmer. EU skal håndtere de spørgsmål, som er fælles for dets medlemslande, dvs. grænseoverskridende inden for Europa. Den indsats, EU kan og bør yde for at mindske fattigdommen og dermed mødredødeligheden, består i at afskaffe sin landbrugspolitik hurtigst muligt.
<SPEAKER ID="260" NAME="Irena Belohorská" AFFILIATION="NI">
(SK) Hr. formand! Jeg har arbejdet i tre år som gynækolog i Afrika, så dette problem betyder temmelig meget for mig. Og i min tid i Europarådet var jeg ordfører for en rapport om moderskab, der fandt frem til, at både i udviklingslandene og i Europa fik kvinder ofte ikke grundlæggende beskyttelse under graviditet.
<P>
Der findes mange konventioner og deklarationer både fra FN og ILO, der omhandler juridisk beskyttelse af kvinder og deres sundhed, som ikke overholdes og ofte ikke ratificeres. Hvad angår grundlæggende pleje i udviklingslande er hele sundhedssystemet meget svagt. Kun 10 % af befolkningen i Afrika har adgang til sundhedspleje. Derfor er dødeligheden blandt mødre meget høj. I Afrika er der mangel på kvalificerede fagfolk og læger, og aids er stadig årsag til dødsfald blandt mødre. På trods af, at offentligheden i hele verden protesterer, praktiseres der stadig kvindelig omskæring.
<P>
I Asien støder moderskabsproblemet mod religiøse og kasterelaterede forhindringer. Her er behov for omfattende investeringsstøtte for at fremme sundhedsplejen, især pleje for mødre og børn, men vi ved, at børnedødeligheden også er meget høj. I stedet for store mål foreslår vi forsigtighed og kontrol med de ressourcer, vi stiller til rådighed.
<P>
Hvis europæisk finansiering skal have noget formål, skal målsætningerne være klare, forståelige og koncentrerede om få mål, men de vil kun lykkes, hvis vi overvåger dem nøje.
<SPEAKER ID="261" NAME="Colm Burke" AFFILIATION="PPE-DE">
(EN) Hr. formand! Der er ikke sket fremskridt med millenniumudviklingsmål (MDG-mål) 5 om forbedring af mødres sundhed siden 2000, især i Afrika syd for Sahara og Sydasien, og før 2000 skete der så godt som intet fremskridt.
<P>
I september 2000 vedtog verdens ledere FN's årtusindeerklæring, der forpligter deres lande til at reducere ekstrem fattigdom inden 2015 gennem MDG-målenes målsætninger. Tallene for mødres sundhed, som er et af de otte MDG-mål, er de samme i dag, som de var for 20 år siden. Mere end en halv million kvinder dør under graviditet eller fødsel hvert år, hvilket svarer til et dødsfald i minuttet. Ud af disse dødsfald finder 99 % sted i udviklingslande. Nogle steder i Afrika er dødeligheden blandt mødre helt oppe på en ud af 16. I de mindst udviklede lande har kun 28 ud af 100 kvinder en faguddannet person til stede under fødslen. Formålet med MDG-mål 5 er at nedbringe andelen af kvinder, der dør under fødslen, med tre fjerdedele mellem 1990 og 2015.
<P>
Her forud for FN's møde på højt plan om MDG-målene i New York til september opfordrer jeg Rådet og Kommissionen til at prioritere handling til opfyldelse af MDG-målene, især MDG-mål 5. Jeg rejser til FN i New York sidst på måneden som en del af Parlamentets Udenrigsudvalgs delegation, og jeg har tænkt mig at understrege vigtigheden af, at EU's medlemsstater fornyer deres tilsagn om at opfylde MDG-målene inden 2015.
<P>
Nu, hvor vi er nået halvvejs i forhold til MDG-målene, er det helt afgørende, at EU's medlemsstater fortsætter fremskridtet hen imod 0,7 % af BNI inden 2015. Eftersom der er sket et fald i tallene for EU-bistand fra 0,41 % af BNI i 2006 til 0,38 % i 2007 - et fald på 1,5 million euro - opfordrer jeg indtrængende EU's medlemsstater til at afholde sig fra at bryde deres tilsagn om finansiering. Dem, der ikke i øjeblikket er på rette spor, må anstrenge sig mere. Jeg opfordrer Rådets formandskab til at gå forrest og vise et godt eksempel ved at sørge for, at der er tilstrækkelige og forudsigelige midler til rådighed, og ved at intensivere indsatsen, så der kan blive reddet liv.
<SPEAKER ID="262" NAME="Glenys Kinnock" AFFILIATION="PSE">
(EN) Hr. formand! Jeg vil gerne starte med at takke kommissæren inderligt for hendes stærke og dristige indlæg, som jeg satte stor pris på.
<P>
Jeg vil også gerne sige til hr. Kaczmarek, at han skal være klar over, at 19 % af dødsfaldene blandt mødre skyldes usikre aborter. Det er klart, at der er noget, der skal tages alvorligt hånd om, og vi skal ikke foregive, at det kan håndteres på nogen anden måde.
<P>
Her hvor vi fokuserer på seksuelle og reproduktive sundhedsrettigheder, hører vi fra den anden side, at de har problemer med ordvalget i betænkningen. De kan åbenbart ikke engang lide, at ordet "rettigheder" bliver brugt, de kan ikke lide, at ordet "ydelser" bliver brugt. Jeg er bange for, at denne form for ordkløveri ikke ville falde i god jord hos de tusinder og atter tusinder af sørgende, moderløse børn i udviklingslandene eller hos de børn, hvis mødre er døde under store smerter, fordi der ikke var bedøvelse til rådighed, eller hvis mor er ved at bløde ihjel, fordi der ikke er tråd til at sy dem med, eller hvis mor er ved at dø, fordi der ikke er tre cent til at købe det magnesiumsulfat, der kunne redde hende fra at dø på grund af blødninger. Fortæl dem, at ordvalget i denne betænkning spiller en rolle. Prøv at fortælle dem, at det alt sammen koster for meget. De liv er dyrebare, og ingen kvinder skulle dø, mens de giver liv.
<P>
Vi er også nødt til at tage med i betragtning, at der er nogle, der siger, at realiteten er, at kvinder har lav status og lav værdi, og derfor kan vi ikke forandre noget. Det er noget komplet sludder. Vi er nødt til at ændre tingene. Vi er nødt til at gøre noget ved den form for kvindehad, der forårsager denne lidelse og sorg.
<P>
Vi forlanger også forandringer fra formandskabet. Vi kræver handling fra formandskabet i forhold til de tilsagn, det har givet om MDG-målene. Vi kunne godt lide de fine ord fra EU's formandskab, men nu vil vi se mere handling.
<P>
Opfyldelse af MDG-mål 5 indebærer opbygning af sundhedssystemer og økonomisk håndtering af, at 40 % af verdens kvinder føder uden kvalificeret hjælp. Vi forventer, at formandskabet går forrest. F.eks. faldt bistanden til Afrika faktisk i Frankrig fra 2006 til 2007. Frankrig er på galt spor i sine forpligtelser, og vi er nødt til at vide, at formandskabet vil tænke over opfordringen til at gøre noget og give den form for forpligtelser, der er brug for, før 2010.
<P>
Vil formandskabet udtale sig om, hvorvidt disse budgetforpligtelser vil blive givet? Vil det opfylde løftet? Vi ved, at der er behov for at bekæmpe dødelighed blandt mødre. Vi ved, hvad det koster. Vi ved desværre også, hvad det koster ikke at gøre det.
<SPEAKER ID="263" NAME="Toomas Savi" AFFILIATION="ALDE">
(EN) Hr. formand! Fordømmelse af brugen af svangerskabsforebyggende midler og forhindring af lovlige aborter er en af de mest ondskabsfulde forbrydelser, der er blevet begået mod menneskeheden, for nogle svangerskabsforebyggende midler beskytter også mod seksuelt overførte sygdomme. Desuden forbedrer de mødres sundhed, når de kombineres med tilstrækkelig seksualundervisning. Lovlige aborter hindrer, at uønskede børn dømmes til et liv med fattigdom, sult og sygdom. Ved at nægte kvinder friheden til at vælge, kommer vi længere væk fra opfyldelsen af millenniumudviklingsmålene. For at få forbedret mødres sundhed i udviklingslandene må EU fordømme USA's globale mundkurv og forbuddet mod brug af svangerskabsforbyggende midler, som nogle kirker slår til lyd for.
<SPEAKER ID="264" NAME="Carlo Casini" AFFILIATION="PPE-DE">
(IT) Hr. formand, hr. kommissær, hr. repræsentant for Rådet, mine damer og herrer! Der er ingen tvivl om, at det er absolut nødvendigt at gøre en indsats for, at den kvindelige befolkning kan opfylde sin moderrolle under de bedste sundhedsbetingelser. Derfor bør vi bakke op omkring det ønske, der gives udtryk for i den retning i det beslutningsforslag, som vi drøfter nu.
<P>
Jeg vil dog ikke lægge skjul på det ubehag, jeg føler, når man på internationalt plan bruger udtrykket "reproduktive sundhedsydelser" forkert. Vi vil gerne have reproduktive sundhedsydelser, men vi kan ikke acceptere, at man medtager frivillig abort i dette begreb, så man gør den tragiske afslutning på et menneskeliv i dets spæde begyndelse til en social ydelse.
<P>
Uanset hvordan vi ser på spørgsmålet om abortens legalisering, mener jeg ikke, at man i et dokument om sundhedspleje for mødre bør glemme, at moderskabet involverer to mennesker og ikke bare ét. Derfor er det efter min mening prisværdigt, at der i kompromisbeslutningen er medtaget en henvisning til både erklæringen og konventionen om barnets rettigheder, hvor det anerkendes, at begrebet "børn" også gælder for ufødte børn, og hvor man anmoder om særlige ydelser både før og efter barnets fødsel.
<P>
Efter min mening er det kun rimeligt, at man i de dokumenter, der skal garantere moderskabets sikkerhed, ikke bare henviser til disse instrumenter, men også til instrumenter, hvor man foretrækker fødsel frem for abort. Det drejer sig om solidarisk, økonomisk, social og psykologisk støtte og information om respekt for livet. Omvendt gælder det, at der, hvor dette er begrænset, og hvor man udelukkende lægger vægt på brugen af prævention, herunder abort, vil vi ikke opnå de ønskede resultater.
<P>
Der er lande i Europa, såsom Frankrig og Det Forenede Kongerige, hvor prævention utvivlsomt er meget mere udbredt end i andre lande, og hvor antallet af aborter hele tiden stiger, også ifølge de officielle rapporter. Jeg vil blot bede de andre parlamentsmedlemmer om at tænke en lille smule over disse betragtninger.
<SPEAKER ID="265" NAME="Anne Van Lancker" AFFILIATION="PSE">
(NL) Hr. formand, fru kommissær, hr. minister! Mange tak, fru kommissær, for Deres meget stærke erklæring. Det er faktisk sådan, at mødredødelighed illustrerer den mest rystende ulighed mellem kvinder i nord og i syd. Det er tydeligt, at en række medlemmer her i salen stadig ikke har forstået noget af det. Hr. Casini, hvert år bliver 50 millioner kvinder ufrivilligt gravide, fordi de ikke har adgang til prævention. 42 millioner af disse kvinder får foretaget en farlig abort, og 80.000 af disse kvinder dør af det. Det er nøgne kendsgerninger. Et overvældende flertal af disse kvinder bor i Afrika syd for Sahara. Vesten har derfor absolut ingen grund til at læse disse kvinder teksten.
<P>
Det er en skændsel, for mødredødelighed kan fuldstændigt undgås, hvis blot kvinder har adgang til sundhedspleje og til seksuel og reproduktiv sundhed. Ifølge Verdenssundhedsorganisationen er der brug for 34 euro pr. person om året for at indføre grundlæggende sundhedspleje. Det kan opnås, hvis EU oven i udviklingslandenes egne forpligtelser også bruger 15 % af udviklingsbistanden på sundhedspleje, inklusive seksuel og reproduktiv sundhed. Men det er netop der, skoen trykker. Der har i de seneste år været et konstant fald i medlemsstaternes investeringer i sundhedspleje. Budgetterne til familieplanlægning er næsten halveret siden 1994. Også i Den Europæiske Udviklingsfond bruges der kun knap 4 % til sundhedspleje sammenlignet med 30 % til infrastruktur og budgetstøtte. Det er derfor klart på tide, at Rådets ord og Kommissionens løfter omsættes i tydelige projekter, f.eks. ved at knytte budgetstøtte til tydelige resultater, hvad angår millenniumudviklingsmål 5 og redning af kvinders liv i Afrika.
<SPEAKER ID="266" NAME="Sophia in 't Veld" AFFILIATION="ALDE">
(NL) Hr. formand! Jeg vil ikke skjule, at jeg faktisk finder det vanskeligt at holde en sammenhængende tale her, efter at jeg har hørt, hvad disse herrer i den anden side af salen har sagt. Det er noget, som griber mig stærkt, også som kvinde, for det drejer sig også om mig og om de andre kvinder her i salen. Det, vi taler om, er jo ikke et helbredsmæssigt problem, det er heller ikke et finansielt problem (jeg er ganske vist taknemmelig for tilsagn om flere penge), men det er et samfundsmæssigt problem. Det er et problem, der vedrører samfundets holdning til kvinder. Et samfund, som stadig betragter disse kvinder over hele verden som andenrangsborgere.
<P>
Jeg synes ærlig talt, at det er ubegribeligt, hvad disse to herrer sagde, når vi ved, at det hvert år koster en halv million kvinder livet. Jeg synes, det er utroligt. Der er ingen kvinder, som ønsker en abort, overhovedet ingen! Men når der ikke er noget andet valg, så må det i hvert fald kunne ske sikkert og lovligt. Det er kvinders ret. For øvrigt er jeg meget glad for, at Europarådet støtter dette. Hvis vi ikke erkender dette, græder vi alle krokodilletårer her. Jeg opfordrer derfor alle her i salen til at stemme for de ændringsforslag, som fordømmer USA's såkaldte gag-regel og ligeledes Vatikanets forbud mod kondomer. Lad mig sige det rent ud, for disse to ting er direkte ansvarlige for millioner af dødsfald, og jeg synes, at Parlamentet skal fordømme dette.
<SPEAKER ID="267" NAME="Mairead McGuinness" AFFILIATION="PPE-DE">
(EN) Hr. formand! Vores politikker vedrørende mødres sundhed i udviklingslandene er ved at slå fejl. Det ved vi fra dagens forhandling, for der er ikke sket noget fremskridt med at reducere det forfærdelige, at kvinder dør under fødslen. Hvis en kvinde dør under fødslen i Irland, lyder der et ramaskrig, og der iværksættes en grundig lægelig undersøgelse, fordi det sker så sjældent. Jeg er glad for, at det er sådan, men det er stadig chokerende. At der dør 1 ud af 16 under fødslen i udviklingslandene er en skræmmende statistik, og mens vi forhandler her i vores komfortzoner, er der gravide kvinder i landsbyer i Afrika, der ved, at deres liv er i fare, og at de måske ikke vil leve længe nok til at se deres nyfødte barn eller opfostre deres andre børn.
<P>
Mødres sundhed er en del af den almene sundhed, og det omfatter adgang til føde, og fødevaresikkerhed er et vigtigt emne. Men jeg kan tage et andet emne op, som ikke har været oppe her endnu. Jeg takker kommissæren for hendes bemærkninger om behovet for at oplære sundhedspersonale. Der skal uddannes et enormt antal, men - lad os være ærlige - industrilandene stjæler fagfolk fra Afrika til at passe os her, både i USA og EU, og det er vi nødt til at være ærlige omkring. Vi har råd til at betale dem, og de vil gerne herop og arbejde, men vi berøver disse lande for deres egne uddannede fagfolk. Det så jeg gerne, at De tog op i Deres afsluttende bemærkninger.
<P>
Der er smerte, lidelse og død involveret i det emne, vi diskuterer her. Jeg har nævnt de efterladte børn. I Indien så vi lige før jul som del af Indiendelegationen et meget nyttigt projekt, som EU finansierer, hvor landsbyernes kvinder - for der er ingen uddannede læger eller sygeplejersker - får lidt oplæring i at hjælpe med børnedødelighed. Dette meget lille program har haft stor succes, fordi det fungerer nedefra og op. Måske skal vi efterligne denne type programmer for at gøre noget ved dødeligheden blandt mødre, mens vi ved, at vi faktisk har brug for alle de veluddannede og dygtige folk.
<SPEAKER ID="268" NAME="Neena Gill" AFFILIATION="PSE">
(EN) Hr. formand! Det glæder mig, at Parlamentet diskuterer MDG-mål 5, for mens jeg står her og taler, i dette øjeblik, mister en kvinde livet for at give liv et eller andet sted i verden. Hvor chokerende det end er, har fremskridtet i forhold til dette MDG-mål været ubetydelige, som vi har hørt, og det er det eneste MDG-mål, hvor der ikke er sket nogen forbedring - og i visse områder er det blevet værre.
<P>
Der er dem, der ville påstå, at dette emne har fået så lidt opmærksomhed, fordi det vedrører kvinder, og fordi 99 % af dødsfaldene finder sted i udviklingslande. Det er en af de største sociale uligheder i verden, og jeg mener, at EU - selv om jeg anerkender kommissærens personlige engagement - har været meget længe om at gøre noget ved det.
<P>
Så jeg ville gerne spørge Kommissionen og Rådet, hvad de har tænkt sig at gøre for at sikre, at der stilles flere midler til rådighed, så denne budgetpost ikke reduceres. Når man ser på budgetpost 4, hvor kortsigtede kriser og naturkatastrofer har en tendens til at komme i første række, er vi nødt til at sørge for, at det prioriteres højt, ikke kun internt i EU, men også internationalt. Jeg vil gerne bede Kommissionen og medlemsstaterne om at kaste et nyt, granskende blik på opfyldelsen af disse programmer for at sikre, at de otte programmer ikke plages af service af dårlig kvalitet, korruption og manglende ansvarlighed, hvilket er grunden til, at programmerne har stået stille i nogle lande. Det, der er brug for, er velgennemtænkte programmer.
<P>
Som fru McGuinness påpegede, så vi et projekt i Indien, der med meget få midler sørgede for mobiltelefoner og ned til to dages oplæring til en forbindelsesperson, der kan genkende faresignaler under og efter en graviditet, og kombineret med uddannelse, meget grundlæggende personlig hygiejne og behovet for at koge vand betød det forskellen mellem liv og død. Så i år, som FN har kaldt MDG-målenes år, kan vi ikke tillade os at være selvtilfredse meget længere, og vi må sørge for at få fjernet den tragiske kløft mellem den rige og den fattige verden.
<SPEAKER ID="269" NAME="Edite Estrela" AFFILIATION="PSE">
(PT) Hr. formand, fru kommissær! Jeg har nydt at lytte til Dem. Deres diagnose er korrekt, og De har fremlagt konkrete tiltag. Vi har brug for handlingsplaner, økonomisk støtte og vurdering af resultaterne. Så mere handling og færre lange taler! Vi er også nødt til at indhente det forsømte, for tusinder og atter tusinder af kvinder dør i udviklingslande hvert år på grund af manglende information og manglende adgang til seksuel og reproduktiv sundhed. Statistikken er ikke bare tal, det er familietragedier, det er børn, der bliver forældreløse, det er mennesker, der dør, og som kunne have været reddet. Holder det os ikke vågne om natten at tænke på det, at vide, at det foregår i verden?
<P>
Seksuel og reproduktiv sundhed skal prioriteres højt. Det er beklageligt, at der er nogen, der forsøger at få seksuel og reproduktiv sundhed til kun at handle om abort. Men det er vigtigt, at abort er lovligt og sikkert ud over at være ekstraordinært, for det er den eneste måde at bekæmpe ulovlige aborter på. Alle kvinder på alle kontinenter har ret til adgang til seksuel og reproduktiv sundhed. Uden retten til seksuel og reproduktiv sundhed er der ingen ligestilling mellem kønnene. Kommissionen og Rådet må iværksætte passende foranstaltninger.
<SPEAKER ID="270" NAME="Françoise Castex" AFFILIATION="PSE">
(FR) Hr. formand, fru kommissær, hr. formand for Rådet, mine damer og herrer! Den manglende opnåelse af det femte millenniumudviklingsmål er noget, der berører os alle, for så vidt at det repræsenterer vores manglende evne til at gøre fremskridt med hensyn til kvindefrigørelsen i hele verden. Vi er enige om, at det skal gøres til et væsentligt politisk mål, fordi det også vægter tungt på vores samvittighed. Vi skal imidlertid også have modet til at sige, at tusindvis af kvinder også er ofre for uvidenhed, forsømmelse og misinformation. Forsømmelse, fordi størstedelen af de 500.000 tilfælde af moderdødelighed kunne undgås gennem forebyggelse og et minimum af sundhedspleje. F.eks. kunne uddeling af imprægnerede myggenet forhindre dødbringende tilfælde af malaria for tusindvis af kvinder. Uvidenhed i den forstand, at piger og kvinder alt for ofte stadig er forhindrede i at få en grunduddannelse, som ganske enkelt ville sætte dem i stand til at læse og forstå simple sundheds- og hygiejneanbefalinger. Endelig misinformation: en vis konservativ idé med grobund i religion og tradition fastholder stadig kvinder i en tilstand af afhængighed, som i dag er utålelig, ægteskab i en meget ung alder, tæt efter hinanden følgende graviditeter og det tabu, der er forbundet med kvindelig prævention. Derfor skrider vi til handling. Netværk af parlamentsrepræsentanter for udviklingsbefolkningen, fra Europa og Afrika, samarbejder inden for rammerne af UNFPA. Vi tager bladet fra munden til fordel for sundhed, reproduktion og kvinders egen kontrol over deres frugtbarhed, og ud over den finansielle støtte til dette skal vi ændre kvinders mentalitet og position. Dette er et centralt politisk mål for udviklingen i alle disse lande.
<SPEAKER ID="271" NAME="Marusya Ivanova Lyubcheva" AFFILIATION="PSE">
(BG) Hr. formand, fru kommissær! Jeg gratulerer kommissæren med hendes holdninger. Der er mange problemer, som problemet med mødres sundhed hører under. På den ene side er det sundhedssystemet, på den anden det sociale system, der vedrører almen omsorg for moderskabet. Sundheden, den mentale og fysiske tilstand af ikke kun mødrene, men også børnene afhænger af den måde, hvorpå disse to systemer er synkroniseret. For det tredje er moderskabet uudsletteligt knyttet til hvert lands demografiske problemer, og det er almindeligt kendt, at det er et alvorligt problem.
<P>
En del af problemerne med mødres sundhed har forbindelse til finansiering. Landene bør opfordres til at afsætte tilstrækkelige midler, mens dem, der ikke kan, modtager bistand, så dødsraten blandt nye mødre og børn kan nedbringes og de nødvendige forebyggende midler kan blive brugt, for hvert liv er en gave, og der bør laves bestemmelser om et maksimalt antal sundhedsydelser og sociale ydelser til kvinder.
<P>
Beskyttelsen af moderskabet afhænger også af aflønningen af det lægelige personale på fødeafdelingerne. Det er et problem, der findes i mange lande, herunder i EU-lande, og det er et problem, der skal løses.
<SPEAKER ID="272" NAME="DanutBudreikait" AFFILIATION="ALDE">
(LT) Hr. formand! Parlamentet har indledt drøftelser af Kommissionens tilskyndelse til at tiltrække højt kvalificerede specialister fra tredjelande til EU's arbejdsmarked - det såkaldte blå kort. Medlemsstaterne anmodes om ikke at tømme følsomme sektorer i udviklingslande - uddannelses- og sundhedssektoren - for kvalificerede arbejdstagere, selv om nogle medlemsstater, herunder Det Forenede Kongerige, ikke er indstillet herpå. Så kan man da tale om at give med den ene hånd og tage med den anden! Hvis vi tiltrækker specialister fra sundhedssektoren, som allerede mangler arbejdskraft, bringer det kvinders sundhed og sundheden for alle medlemmer af samfundet i almindelighed i fare og ud i en endnu værre tilstand. Jeg vil gerne foreslå, at vi sørger for, at de retsakter, vi vedtager, ikke strider mod hinanden, og at vores politikker stemmer overens med vores principper.
<SPEAKER ID="273" NAME="Proinsias De Rossa" AFFILIATION="PSE">
(EN) Hr. formand! Jeg blander mig først og fremmest i denne forhandling for at takke Rådet for dets handlingsplan fra juni, men især for at hilse kommissær Ferrero-Waldners åbenhjertige indlæg velkommen.
<P>
Det er chokerende og skandaløst, at dette millenniumudviklingsmål er ved at mislykkes, og at vi ikke har opnået fremskridt siden 2000 og ingen fremskridt i de sidste 20 år. Millioner af kvinder er døde, og et tocifret antal millioner af børn er blevet forældreløse uden grund.
<P>
Vi ved, hvad der forårsager dødsfaldene, og vi ved, hvordan dødsfaldene kan forhindres. Vi har ressourcerne og sågar den viden, der skal til at forhindre dem, men alligevel sker det ikke. Hvorfor? Hvorfor formår vi det ikke? For mig virker det, som om vi lader dem, der er imod af samvittighedsgrunde, blokere for fremskridt på disse spørgsmål. Vi er nødt til at komme forbi dem, der er imod af samvittighedsgrunde - dem, der konstant reducerer sagen til et spørgsmål om abort og uddeling af kondomer. Det overgår enhver forstand og logik, hvorfor nogen ser kondomer som en eller anden form for ondskabens instrument!
<P>
Jeg vil indtrængende opfordre dem, der kan træffe beslutninger og gå videre med dem, til at ignorere dem, der er imod af samvittighedsgrunde, og bare komme videre.
<SPEAKER ID="274" NAME="Zbigniew Zaleski" AFFILIATION="PPE-DE">
(EN) Hr. formand! Blot lidt refleksion over dette emne, der rummer politiske, psykologiske, fysiske og moralske aspekter og derfor er meget kompliceret. Når fru Kinnock siger, at denne side ikke engang kan lide ordet "ydelse", må jeg protestere. Der er så mange "ydelser", men blandt dem er der en, som er meget kontroversiel: abort. Jeg tror, den side til højre for mig ønsker at pakke det ind i flotte ord med udtryk som "reproduktiv sundhed". Jeg tror, De kender standpunktet hos størstedelen af den side af Parlamentet, men der er så mange andre "ydelser", som De vil vedtage, bruge og støtte så meget, som det er økonomisk muligt, og det, håber jeg, vil mindske andelen af dødsfald i de vanskelige øjeblikke, vi diskuterede i dag. Så det er en upassende anklage, selv om vi ved, at der er visse moralske problemer i forbindelse med en enkelt "ydelse".
<SPEAKER ID="275" NAME="Catherine Stihler" AFFILIATION="PSE">
(EN) Hr. formand! Efter min mening er det chokerende og skandaløst, at der dør en kvinde i minuttet, mens hun føder - en af de mest naturlige ting, der findes, som kommissæren sagde. Ligeledes er det også skammeligt, at vi ikke lever op til dette millenniumudviklingsmål og svigter de mest sårbare kvinder og børn i verden.
<P>
Jeg vil gerne bede både det franske formandskab og Kommissionen om at melde tilbage til Parlamentet om, hvad der bliver besluttet i New York sidst på måneden, og om, at de personligt vil gøre, hvad de kan de næste par uger, for at sørge for, at der sker forandringer, ikke kun på medlemsstatsplan, men på internationalt plan, for at få dette emne højere op på den politiske dagsorden.
<SPEAKER ID="276" NAME="Jean-Pierre Jouyet" LANGUAGE="FR">
Hr. formand, mine damer og herrer! Jeg vil ikke genoptage, som kommissæren sagde med stor følelse, selv om jeg fuldt ud deler hendes overbevisninger med hensyn til den skandale, vi står i. Derfor har Rådet udviklet et handlingsprogram. Det er sandt, at det er sent at bringe det på bane, men det er et ambitiøst program. Jeg vil ikke gennemgå det igen.
<P>
Hvad angår formandskabet, vil det, for at gøre det helt klart, prioritere fremme og forsvar af kvinders rettigheder. Vores program omfatter i særdeleshed udarbejdelse af retningslinjer for bekæmpelse af vold mod kvinder, som skal anvendes som handlinger for EU i internationale omgivelser og, i slutningen af måneden, til møder på højt niveau i FN om Afrikas udviklingsbehov inden for rammerne af millenniumudviklingsmålene. Vi har også initiativerne i forbindelse med kvinder og væbnede konflikter, som har til formål at tage bedre hensyn til kvinders særlige situation på steder, hvor EU gennemfører eksterne sikkerheds- og forsvarspolitikker, og tager, som formandskab, initiativ til en ny resolution i FN's Generalforsamling med Nederlandene om vold mod kvinder. Nu hvor jeg har nævnt vores nationale position, selv om jeg er her som repræsentant for Rådet, vil jeg sige, at alle medlemsstater er velkommen til at blive tilknyttet denne resolution inden for rammerne af FN. Endelig bliver der i december 2008 holdt et forum for ngo'er om kvinders situation.
<P>
Hvad angår modersundhed og alt, hvad De har sagt, kan jeg kun dele det engagement og den indignation, som de, der har talt, har udvist, i særdeleshed hvad angår forbindelserne med hivvirus, og sige, at EU vil finansiere den globale fond til bekæmpelse af aids med 91 millioner euro i 2007, som fondens største donor i 2007.
<P>
Hvad angår bemærkningerne fra fru Kinnock, der, som engageret europæer, naturligvis ikke kan forveksle Rådets formandskab med en nationalstat - ellers er hun ikke den, jeg tror, hun er - vil jeg gerne med hensyn til EU's budgetforpligtelser sige, at Frankrigs bidrag stiger i 2008. Mere præcist er det beløb, der er afsat til sundhed, fra 2006 til 2008 steget fra 820 millioner euro til 930 millioner euro. Jeg tror ikke, det er på dette område, vi skal udkæmpe vores sædvanlige kampe.
<P>
På det mere personlige plan må jeg sige, efter af have overværet Deres forhandling, at formandskabet vil se meget nøje på fru Buitenwegs forslag, som hun har sendt mig. Jeg vil også sige, at kampen mod fattigdom, for formandskabet, går hånd i hånd med en forbedring af situationen for kvinder og respekt for kvinders rettigheder, overalt. Jeg ser gerne, at der gribes ind, når kvinders sundhed trues systematisk, og jeg ønsker, at vi skal have de nødvendige ressourcer - alle de nødvendige ressourcer - til, på lovlig og sikker vis, at bringe denne skandale til ophør, og ud fra dette synspunkt bør vi ikke afvise at stille disse ressourcer til rådighed, uanset vores overbevisning.
<P>
Vi skal følge med fremskridtet, hvis vi skal sætte en stopper for denne sande skandale for kvinders situation, særlig i de fattigste lande. Vi skal nå til enighed - og jeg gentager - uanset vores overbevisninger. Formandskabet er besluttet på selv at gøre en indsats, særlig i Afrika, og bruge alle de ressourcer, det har til rådighed.
<SPEAKER ID="277" NAME="Benita Ferrero-Waldner" LANGUAGE="EN">
Hr. formand! Vi har hørt nogle meget vigtige indlæg. Der er tale om et meget følelsespræget emne, som folk ser forskelligt på. Jeg synes, vi skal vende tilbage til handlingsprogrammet fra den internationale konference om befolkning og udvikling, der blev afholdt i Kairo, som tydeligt tilkendegiver respekt for nationale retsgrundlag. Under alle omstændigheder tager vi afstand fra tvungen abort, tvungen sterilisation, barnemord og andre krænkelser af menneskerettighederne, som helt klart ikke er i overensstemmelse med den politik.
<P>
Samtidig er det også meget vigtigt at forstå, at fødsler ikke er uden komplikationer. Som fru Buitenweg sagde, er det en luksus i vores lande, men der er ingen luksus i andre lande. Derfor bør princippet med frivilligt valg være styrende for dette handlingsprogram, som tilstræber at give universel adgang til et bredt udvalg af sikre og pålidelige metoder til familieplanlægning - hvilket naturligvis er det vigtigste - og til reproduktive sundhedsydelser, som ikke er ulovlige.
<P>
Målet må være at hjælpe enkeltpersoner og par med at træffe deres egne beslutninger og opfylde deres reproduktive mål ved at give dem enhver lejlighed til at udøve deres ret til at få børn efter eget valg. Det er, hvad vi skal opnå.
<P>
Abort vil på intet tidspunkt blive anbefalet som en metode til familieplanlægning. Regeringer er forpligtet til at håndtere de sundhedsmæssige virkninger af usikre aborter som et offentligt sundhedsanliggende - fordi de finder sted, og vi har hørt, hvor mange kvinder der dør som følge af dem - og til at reducere antallet af tilfælde, hvor abort vælges som udvej, ved hjælp af forbedrede familieplanlægningsydelser. Når abort ikke er ulovligt, bør det være sikkert og en del af en omfattende reproduktiv sundhedsydelse. Det er meget vigtigt.
<P>
På den anden side er det rigtigt, at sundhedsvæsnerne skulle være bedre, eftersom de er svage, og vi undersøger mulighederne for at styrke sundhedsvæsnerne ved at uddanne flere medarbejdere til sundhedssektoren og gennem et sundhedsforsikringssystem, som det franske formandskab har taget initiativ til.
<P>
Det er sandt, at der f.eks. er brugt mange penge til at bekæmpe hiv/aids i de senere år, men desværre er der stadig flere kvinder, der bliver smittet med hiv/aids i Afrika. En ud af fire piger på mellem 16 og 24 er nu hivpositive. Det er forfærdeligt. Kommissionen er opmærksom på det og tilskynder til, at initiativer gennem den globale fond i højere grad orienteres mod kvinder og er mere kønsopmærksomme.
<P>
Sluttelig, vedrørende spørgsmålet om migration, det kunne gå i den forkerte retning. Den såkaldte hjerneflugt er et af de spørgsmål, der skal tages op i forbindelse med behandlingen af migration generelt. Der er både positive og negative aspekter, og vi skal finde den rigtige balance.
<SPEAKER ID="279" NAME="Formanden">
Jeg har modtaget seks beslutningsforslag, jf. forretningsordenens artikel 103, stk. 2.
<P>
Forhandlingen er afsluttet.
<P>
Afstemningen finder sted torsdag den 4. september 2008.
<P>
Skriftlige erklæringer (artikel 142)
<SPEAKER ID="280" NAME="Cristian Silviu Buşoi  " LANGUAGE="RO">
EU har forpligtet sig til at opfylde millenniumudviklingsmålene, herunder at reducere dødeligheden blandt mødre med 75 % inden 2015.
<P>
Selv om EU-landene i det store hele er på rette kurs, går det langsomt med fremskridtet inden for mødres sundhed. Kommissionens initiativer til at afsætte midler til reformen af sundhedsvæsnerne for at forbedre kvaliteten af ydelser før og efter fødslen og adgangen til disse ydelser, støtte til forskning inden for reproduktiv medicin og uddannelse af sundhedspersonale var belejlige for opfyldelsen af MDG-mål 5.
<P>
Chartret om forbedring af sundhedsvæsners præstation, der blev vedtaget i Tallinn i juni 2008, er også et vigtigt fremskridt. Ikke desto mindre findes der industrilande såsom Frankrig, Storbritannien og Nederlandene med meget lav dødelighed, for hvem en reduktion på 75 % inden 2015 virker vanskelig, eftersom udviklingen går langsommere end i lande med højere dødelighed blandt mødre. Desuden er der stadig skævheder i forhold til fremskridtene i EU-lande og endda i de forskellige landes regioner.
<P>
Så hvis det skal lykkes at opnå målet for 2015, er det derfor nødvendigt hurtigt at modernisere europæiske sundhedsvæsner med særligt vægt på forskning i forbedring af ydelser før og efter fødslen samt mere effektiv uddannelse i hygiejne og familieplanlægning.
<SPEAKER ID="281" NAME="Monica Maria Iacob-Ridzi  " LANGUAGE="RO">
EU støtter fuldt ud millenniumudviklingsmålene vedtaget af FN, som fastlægger mål på områderne fred, sikkerhed, udvikling, regeringsførelse og menneskerettigheder, der skal være opnået inden 2015.
<P>
Ud af de otte mål skal der lægges særlig vægt på at forbedre mødres sundhed, eftersom mere end en halv million kvinder, primært fra Afrika og Asien, dør under graviditet eller fødsel.
<P>
Den primære årsag til den voksende dødelighed globalt set er manglen på kvalificeret personale, der kan yde hjælp til mødre både under graviditeten og fødslen. Denne situation må afhjælpes ved at investere vigtige midler i de underudviklede lande, både i undervisning af specialiseret personale og i medicinsk udstyr.
<P>
Målene for Rumænien med hensyn til forbedring af mødres sundhed er at reducere dødeligheden til 10 dødsfald blandt mødre pr. 100.000 fødsler inden 2015 og tilsikre universel adgang til sundhedsvæsnet.
<P>
I øjeblikket har Rumænien negativ naturlig tilvækst med en dødelighed på 12 %. Ved hjælp af sociale hjælpe- og informationsprogrammer, ydelser til mødre og børn samt yderligere økonomisk støtte fra EU skal fødselsraten genvinde sin stigende tendens, og Rumænien skal forblive en led i EU's demografiske strategi.
