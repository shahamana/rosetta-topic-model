<CHAPTER ID="012">
Arbejdsplan
<SPEAKER ID="019" NAME="Formanden">
Den endelige version af udkastet til dagsorden, som Formandskonferencen efter samråd med de politiske grupper har udarbejdet på sit møde torsdag den 20. januar 2011 i henhold til forretningsordenens artikel 137, er blevet omdelt. Der er foreslået følgende ændringer:
<P>
[Onsdag/mødeperioden i Bruxelles]:
<P>
Punkt 1: Efter min erklæring om EU's anerkendelse af folkedrabet på romaer under Anden Verdenskrig følger indlæg af Rådet og Kommissionen og en talerrunde med de politiske grupper om folkedrabet på romaerne.
<P>
Punkt 2: Titlen på forhandlingen om situationen i Tunesien vil blive ændret som følger: "Redegørelse ved næstformand i Kommissionen/Unionens højtstående repræsentant for udenrigsanliggender og sikkerhedspolitik om situationen i Middelhavsområdet, særlig i Tunesien og Egypten".
<P>
Punkt 3: Afstemningen om beslutningsforslag om Tunesien vil som planlagt finde sted i morgen. Afstemningen om beslutningsforslag om Egypten vil finde sted under februar II-mødeperioden i Strasbourg.
<P>
Punkt 4: Forhandlingen om Rådets og Kommissionens redegørelser om stigende fødevarepriser vil blive udsat til februar II-mødeperioden. Den bliver erstattet af Rådets og Kommissionens redegørelser om udnævnelser af ledende medarbejdere i ESA efterfulgt af en talerrunde med de politiske grupper.
<P>
[Torsdag/mødeperioden i Bruxelles]:
<P>
Jeg vil gerne oplyse medlemmerne om, at betænkningen af Francesco Enrico Speroni om en anmodning om ophævelse af Tamás Deutschs immunitet vil blive opført direkte under afstemningstiden.
<P>
(Parlamentet fastsatte arbejdsplanen)
<SPEAKER ID="020" NAME="Ioan Mircea Paşcu" AFFILIATION="S&amp;D">
(EN) Hr. formand! Jeg vil gerne bede Dem i samarbejde med formandskonferencen overveje at sætte indlæggene af et minuts varighed højere op på dagsordenen, da de er blevet skubbet til den sidste time af vores forhandlinger i de seneste to mødeperioder. Virkningen er den, at færre og færre har lyst til at deltage, og jeg ville nødigt se, at dette blev en grund til at flytte tidspunktet.
<P>
Så overvej venligst et tidligere tidspunkt til disse indlæg, så vi får mulighed for at deltage, som vi gjorde tidligere.
<SPEAKER ID="021" NAME="Formanden">
Tak for kommentaren. De kan være forvisset om, at vi vil behandle sagen og beslutte, hvad der skal gøres herved.
