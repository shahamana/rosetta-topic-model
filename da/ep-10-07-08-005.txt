<CHAPTER ID="005">
EU's importordning for fiskevarer og akvakulturprodukter i forbindelse med den kommende reform af den fælles fiskeripolitik (forhandling) 
<SPEAKER ID="116" NAME="Formanden">
Næste punkt på dagsordenen er betænkning af Cadec for Fiskeriudvalget om EU's importordning for fiskevarer og akvakulturprodukter i forbindelse med den kommende reform af den fælles fiskeripolitik (forhandling).
<SPEAKER ID="117" NAME="Alain Cadec">
ordfører. - (FR) Hr. formand, kommissærer, mine damer og herrer! En af de væsentlige tanker bag denne betænkning er behovet for at danne en afgørende forbindelse mellem den fælles handelspolitik og den fælles fiskeripolitik.
<P>
Med det i baghovedet kan vi kun bifalde, at kommissæren for maritime anliggender og fiskeri, fru Damanaki, som er vores sædvanlige kontaktperson, og kommissæren for handel, hr. De Gucht, er genforenet på Kommissionens bænk. To kommissærer til én betænkning, hvilken ære! Jeg må sige, at denne dobbelte tilstedeværelse fra Kommissionen er overraskende og smigrende og desuden temmelig usædvanlig.
<P>
Lad os vende tilbage til selve betænkningen. Import af fiskevarer og akvakulturprodukter fra tredjelande udgør mere end 60 % af EU's forbrug. Denne bekymrende afhængighed i EU af importvarer er et resultat af et toleddet fænomen, nemlig for det første at der er sket et fald i produktionen i EU, og for det andet at markedet i EU i stigende grad er blevet åbnet for importvarer som følge af de handelspolitikker, Kommissionen har ført de seneste 10 år.
<P>
Disse udviklingstendenser vanskeliggør livet for fiskerne i EU, som paradoksalt nok finder det svært at sælge deres fangster til tilstrækkelig fordelagtige priser, selv om efterspørgslen overstiger udbuddet for de fleste arters vedkommende. De europæiske fiskere accepterer at få pålagt miljømæssige, sociale og sundhedsmæssige begrænsninger, men de er bitre og vrede over, at disse begrænsninger ikke på samme måde gælder for produkter, der importeres i enorme mængder fra tredjelande.
<P>
Det, der er på spil her, er ganske enkelt overlevelsen for en økonomisk levedygtig, europæisk fiskerisektor, som skaber job i hele industrien og leverer sikre fødevarer af god kvalitet, samtidig med at den bidrager til at bevare den kulturelle identitet i vores kystområder.
<P>
Det europæiske fiskeris overlevelse er ikke til forhandling. I bund og grund forlanger vi følgende. For det første skal EU opretholde en betydelig toldbeskyttelse for fiskerivarer og akvakulturprodukter, således at de præferencer, der er givet til visse tredjelande, navnlig udviklingslande, stadig giver mening, og således at WTO-mekanismerne stadig er effektive med hensyn til at sikre, at vores forarbejdningsindustri modtager forsyninger. Vi skal skærme disse produkter mod toldminefeltet ved at anvende den schweiziske formel og kræve, at de behandles som følsomme produkter.
<P>
For det andet skal de handelspræferencer, der er givet til visse tredjelande, være afhængige af, at landene som absolut minimum overholder strenge miljømæssige, sociale og sundhedsmæssige standarder.
<P>
For det tredje opfordrer vi til, at ansvaret for handelsdrøftelser om fiskerivarer og akvakulturprodukter flyttes fra kommissæren for handel til kommissæren for maritime anliggender og fiskeri. Det vil betyde, at der tages større hensyn til de specifikke forhold, der gør sig gældende for fiskerivarer og akvakulturprodukter. Jeg mener, tidspunktet er perfekt til at gennemgå betingelserne for denne grundlæggende forhandling. Faktisk står vi på tærsklen til en vigtig reform af den fælles fiskeripolitik.
<P>
Desuden bemærker vi, at Doha-runden i WTO er gået i stå, og det giver os mulighed for at genoverveje nogle uheldige indrømmelser, som Kommissionen var ved at forberede på vegne af EU. Herudover har Kommissionen på foranledning af kommissær De Gucht, som er her i dag, netop åbnet for en offentlig høringsperiode med henblik på at skabe nye retningslinjer for den fælles handelspolitik inden for rammerne af Europa 2020-strategien. Parlamentet har for fremtiden beføjelser med hensyn til fælles beslutningstagning i både handelspolitikken og fiskeripolitikken, og det agter at give sit fulde besyv med og sikre, at dets synspunkter bliver respekteret i disse anliggender.
<P>
Efter min opfattelse bør et første bevis på dette være, at Kommissionen og Rådet oprigtigt tager hensyn til de anbefalinger, denne betænkning indeholder. Under alle omstændigheder vil vi være yderst årvågne de kommende måneder, og personligt agter jeg fortsat at arbejde med disse spørgsmål.
<SPEAKER ID="118" NAME="Maria Damanaki" LANGUAGE="EN">
Hr. formand! Først vil jeg gerne takke hr. Cadec og parlamentsudvalgene, som har stået fadder til denne initiativbetænkning. De har beklaget, at man i grønbogen om reformen af den fælles fiskeripolitik ikke var tilstrækkelig opmærksom på de spørgsmål, De rejser her. Mit mål i dag er at forsikre Dem om, at Kommissionen er engageret i arbejdet og i fuldt omfang tager alle politikker i betragtning, der kan indvirke på reformen af den fælles fiskeripolitik. Som jeg allerede har nævnt, er formålet med reformen at vende den negative spiral, vi befinder os i. Vi har en fiskerisektor, der hverken er økologisk bæredygtig eller klarer sig godt økonomisk set. Vi har brug for et stærkt fiskeri, hvor man sikrer en bæredygtig udnyttelse af ressourcerne, samtidig med at vores fiskere, deres familier og de involverede samfund kan få et rimeligt udkomme ved deres aktiviteter.
<P>
Vi har brug for et fiskeri, hvor man er klar til at møde udfordringerne i markedet, både nationalt og internationalt og både nu og i fremtiden. Jeg hører Deres bekymringer over urimelig konkurrence fra tredjelande og mangel på lige vilkår i henseende til sociale forhold, miljø- og bæredygtighedskrav og sundhedslovgivning. Jeg vil gerne fortælle Dem, at den samme bekymring blev ytret af alle de medlemsstater, der tog ordet på det seneste møde i Landbrugs- og Fiskerirådet. Så vi har brug for et svar her.
<P>
Mens vi ændrer reglerne for det europæiske fiskeri i regi af reformen af den fælles fiskeripolitik, er én af vores største udfordringer netop at gøre vores bedste for at sikre lige vilkår for alle produkter på markedet i EU. I f.eks. denne sammenhæng bør vi alle arbejde sammen for effektivt og i fuldt omfang at gennemføre vores lovgivning mod ulovligt, ureguleret og urapporteret fiskeri.
<P>
Jeg vil også gerne sige, at vi fortsat forpligter os til at fremme vores partneres respekt for alle internationale principper og instrumenter til god forvaltning af havene og fiskeriet såvel som deres ansvarlighed med hensyn til miljøbeskyttelse og sociale forhold.
<P>
Jeg bakker kraftigt op om Deres opfordring til at skabe større sammenhæng i vores politikker. Vi skal samarbejde om en global og integreret vision. Som nævnt bliver to tredjedele af de fisk, der forbruges i Europa, allerede nu importeret for at sikre stabile forsyninger af råvarer til vores forarbejdningsindustri og rimelige priser til forbrugerne. Men en tredjedel af markedet i EU forsynes stadig af en sektor i EU, som repræsenterer arbejdspladser og denne del af den sociale struktur i mange områder i Europa. Samtidig med at vi er midt i en krævende reform af vores fælles fiskeripolitik, bør vi i EU's handelspolitik derfor fortsat tage hensyn til kompleksiteten i EU's fiskerisektor og til dens økonomiske og sociale virkelighed. Jeg ser frem til at arbejde tæt sammen med min kollega hr. De Gucht for at sikre, at der bliver tid nok til de nødvendige justeringer, idet vi tager tempoet i den igangværende reform af den fælles fiskeripolitik i betragtning.
<P>
Hvad angår WTO-forhandlingerne, er vores opmærksomhed rettet særligt mod de igangværende drøftelser om tilskud. Vi mener, at vi altid bør kunne støtte miljøvenlige og innovative tiltag i vores medlemsstater. Hvad angår en reform af markedspolitikken, er jeg enig i udkastet til betænkning, med hensyn til at man med den nye markedspolitik i den fælles fiskeripolitik bør reformere instrumenterne i den nuværende fælles markedsordning. Målene med reformen bør være at styrke producentorganisationernes evne til at skabe bedre sammenhæng mellem udbud og efterspørgsel, hvad angår kvalitet og mængder, at støtte udbuddet og stabiliteten på markederne samt at vurdere bestemmelser for marketingstandarder og forbrugeroplysning.
<P>
Det fører os frem til mærkning. Forbrugerne ønsker at vide mere om de fisk og skaldyr, de køber. De vil vide, hvor fisken blev fanget eller opdrættet, og de ønsker også at vide, om produkterne respekterer miljøet, og om de er fanget på en bæredygtig måde. Kommissionen er parat til at arbejde med lovgivningsinitiativer med det formål at give forbrugerne de oplysninger, de har brug for.
<P>
Endelig et par ord om akvakulturen. Kommissionen er fuldt engageret i at nå målene i strategien for bæredygtig udvikling af akvakulturen, sådan som vi allerede har beskrevet det i Parlamentets betænkning. Vi deler også det synspunkt, at man ved at udvikle akvakulturen i EU kan reducere afhængigheden af importvarer og bedre reagere på den konstant stigende efterspørgsel blandt forbrugerne.
<P>
Inden jeg afslutter, vil jeg gerne understrege, at forhandlingen i dag vil bidrage væsentligt til udarbejdelsen af reformen af den fælles fiskeripolitik, men den vil også sende et vigtigt politisk signal - et positivt signal - til mændene og kvinderne i den europæiske fiskerisektor, som er forberedt på en strengere orden, men som også forventer at få et budskab om håb for deres fremtid.
<SPEAKER ID="119" NAME="Karel De Gucht">
medlem af Kommissionen. - (EN) Hr. formand! Kommissionen bifalder Parlamentets beslutning om at udarbejde en initiativbetænkning om importordningen for fisk og fiskeriprodukter. Den forhandling, Parlamentet har åbnet, giver et godt grundlag for at begynde at overveje, hvordan handelsforhandlinger skal tackles inden for rammerne af en reformeret fælles fiskeripolitik.
<P>
Jeg vil gerne bede medlemmerne af Parlamentet om at tage følgende overvejelser om de spørgsmål, der er rejst i Parlamentets udkast til betænkning, i betragtning.
<P>
Kommissionen er klar over fiskerisektorens særlige natur og dens betydning, navnlig for kystsamfund. Denne følsomhed er taget i betragtning ved gennemførelsen af den fælles handelspolitik.
<P>
Jeg vil gerne fremhæve, at man i EU's handelspolitik skal afveje de forskellige interesser i de forskellige dele af fiskerisektoren, der berøres af politikken, herunder producenter, forarbejdningsindustri og forbrugere. Kommissionens mål i dens handelspolitik for fiskerivarer og akvakulturprodukter er at nå frem til et afbalanceret resultat i forhold til bl.a. en fyldestgørende forsyningspolitik, EU-producenternes situation og interesser og forbrugernes krav, samtidig med at der tages hensyn til eventuelle udviklingspolitiske målsætninger.
<P>
Vi erkender alle, at EU er stærkt afhængig af importerede fiskerivarer og akvakulturprodukter for at kunne dække markedsbehovene fra ikke blot forbrugerne, men også forarbejdningsindustrien. På baggrund af udviklingstendenserne og den potentielt øgede afhængighed er den aktuelle reform af den fælles fiskeripolitik en god lejlighed for EU til at styrke sektorens økonomiske formåen og dens evne til at konkurrere på globalt plan.
<P>
Vi bør ikke ignorere sandsynligheden for, at globaliseringen vil brede sig yderligere fremover i lyset af de aktuelle globale tendenser i den internationale handel, både på multilateralt og på bilateralt/regionalt niveau. Kommissionen har i sammenhæng med forhandlinger om frihandelsordninger taget, og den tager og bør tage, hensyn til kompleksiteten i EU's fiskerisektor under forhandlinger om markedsadgang, og den bør sikre, at der er balance mellem de forskellige interesser, der berøres af handelspolitikken, sådan som jeg lige har nævnt. På baggrund af disse globale tendenser i den internationale handel vil Kommissionen bestræbe sig på at sikre den fornødne tid til de justeringer, man er nødt til at foretage, idet vi tager tempoet i den igangværende reform af den fælles fiskeripolitik i betragtning.
<P>
Jeg vil gerne kort berøre et af hovedforslagene i betænkningen, nemlig muligheden for at frigøre fiskerivarer fra NAMA inden for rammerne af DDA. Lad mig være meget ærlig her. På dette tidspunkt i forhandlingerne, og ud over at det er meget vanskeligt at adskille fiskerivarer fra NAMA, kunne andre fremgangsmåder som f.eks. en særlig forhandlingsgruppe resultere i, at EU kommer under et enormt pres for at liberalisere sit marked yderligere.
<P>
Kommissionen tager til efterretning, at man i betænkningsudkastet opfordrer til, at ansvaret for forhandlinger om fiskerivarer og akvakulturprodukter flyttes fra kommissæren for handel til kommissæren for fiskeri. I henhold til kollegialitetsprincippet, som gælder for Kommissionens arbejde, har alle medlemmer af Kommissionen et fælles ansvar for de beslutninger, der træffes, og de handlinger, der udføres. Det betyder også, at kommissæren for handel og Generaldirektoratet for Handel, som er ansvarlige for forhandlinger om fiskerivarer og akvakulturprodukter, ikke handler alene, men forhandler i tæt samarbejde med og under direkte inddragelse af kommissæren for maritime anliggender og fiskeri og Generaldirektoratet for Maritime Anliggender og Fiskeri i alle faser af forhandlingerne.
<P>
Kommissionen ønsker at forsikre Parlamentet om, at fiskerisektorens specifikke behov tages i betragtning under handelsforhandlinger. Kommissionen forsvarer afgjort EU-sektorens interesser under handelsforhandlinger og tager hensyn til dens følsomhed i videst muligt omfang, også når vores handelspartnere lægger stærkt pres på os.
<P>
Når Kommissionen forsvarer EU-fiskerisektorens interesser under handelsforhandlinger, søger Kommissionen også at fjerne enhver handelshindring, som vores handelspartnere opretholder, og som kunne true EU-industriens eksportpotentiale, med det formål at sikre lige vilkår i den bilaterale og multilaterale handel med fiskeriprodukter.
<P>
Endelig udtrykker interessenter bekymring i betænkningen med hensyn til sikring af lige konkurrencevilkår for EU-produkter og importvarer fra tredjelande. EU er helt og fuldt engageret i at fremme både arbejdstagerrettigheder og miljøstandarder i relation til handelsforhandlinger med tredjelande parallelt med markedsåbninger - f.eks. i form af, at der inkluderes et afsnit om bæredygtig udvikling i vores handelsaftaler, eller i en række internationale fora, hvor disse spørgsmål behandles, som f.eks. FN, FAO og regionale fiskeriforvaltningsorganisationer, hvor EU er en aktiv deltager.
<P>
Jeg vil gerne afslutte med at sige, at jeg er villig til sammen med medlemmerne af Parlamentet yderligere at drøfte Kommissionens rolle i handelsforhandlinger, for så vidt angår fiskerivarer og akvakulturprodukter.
<SPEAKER ID="120" NAME="Yannick Jadot">
ordfører for udtalelsen fra Udvalget om International Handel. - (FR) Hr. formand, kommissærer! Jeg mener, vi bør bemærke konvergensen mellem Parlamentets Fiskeriudvalg og dets Udvalg om International Handel i dette anliggende og i de forslag, der er fremlagt i forbindelse hermed.
<P>
Det er blevet sagt, at fiskeriet er en yderst vigtig sektor for den fysiske planlægning, beskæftigelsen og den kulturelle identitet i Europa. Det er også en sektor, som har en yderst kraftig indvirkning på fiskeressourcerne, og et stort flertal af bestandene er i dag i betydelig grad overfiskede. Det sker for tit, at folk gerne vil have os til at tro, at det endelige mål for en fælles fiskeripolitik i Europa er at tilpasse fiskerisektoren til den globaliserede handel med fiskerivarer, hvis yderst barske virkninger vi kan se i dag både socialt, økonomisk og naturligvis miljømæssigt set.
<P>
Vi går derfor aktivt ind for en meget stærkere indarbejdning af sociale og miljømæssige kriterier i handelsaftaler om fiskerivarer. Vi støtter idéen om at fjerne fiskerivarer fra reglerne om markedsadgang for ikkelandbrugsvarer (NAMA-reglerne), idet en fisk ikke er en strømpe eller en vaskemaskine, den er absolut afgørende for fødevaresikkerheden og biodiversiteten. Vi skal imidlertid være "rene". Eftersom vi bringer dette ind i internationale forhandlinger, skal vores EU-politik være eksemplarisk, og vi skal bevæge os i retning af at få flere fiskere, der får bedre priser, og som ikke overfisker fiskebestandene, hverken i vores territorialfarvande eller i farvande, hvor vi køber fiskerettigheder.
<SPEAKER ID="121" NAME="Antonello Antinoro">
for PPE-Gruppen. - (IT) Hr. formand, kommissærer, mine damer og herrer! Jeg vil gerne takke hr. Cadec for det arbejde - det fremragende arbejde - han har udført om så væsentligt et spørgsmål som EU's importordning for fiskevarer og akvakulturprodukter.
<P>
Jeg havde forberedt min tale om behovet for f.eks. at fokusere på at sikre, at importerede produkter overholder de samme sundhedsregler og de samme krav, men da andre har talt om dette, ville det være ret meningsløst og spild af tid at gentage det. Dog vil jeg nævne et grundlæggende forhold, som jeg mener at have opfattet af kommissær De Guchts tale, og som medlemmet før mig talte om, nemlig at der er nogle små konflikter i dag mellem de to kommissærers beføjelser eller mellem de beføjelser, de to kommissærer burde have.
<P>
Uden at hykle mener jeg, at det er vigtigt at understrege dette, for som det er blevet sagt, spiller fiskerisektoren en grundlæggende rolle, hvis vi ønsker at sikre, at vores fiskere ikke fortsat skal reducere deres fangstkapacitet, fordi vi har tvunget dem til at gøre det af hensyn til vores have. Hvis vi ønsker at sikre, at folk ikke fortsat betragter vores fiskere som Europas askepotskikkelser, så at sige, er vi nødt til at ofre dette spørgsmål større opmærksomhed.
<P>
Kommissær Damanaki og kommissær De Gucht har begge udtrykt hensigt om at ofre hele dette spørgsmål deres fulde opmærksomhed, men jeg mener, det er vigtigt med blot én tilgangsvinkel. Jeg mener også, at forholdet vedrørende fiskerikommissæren, med alt hvad det indebærer efterfølgende i Parlamentet, er afgørende for at sikre, at problemet bliver løst, og at denne betænkning bliver en vigtig fremtidsudsigt.
<SPEAKER ID="122" NAME="Luis Manuel Capoulas Santos">
for S&D-Gruppen. -(PT) Hr. formand, kommissærer, mine damer og herrer! Som vi alle ved, er fiskerivarer og akvakulturprodukter en væsentlig bestanddel af kosten i Europa, og det betyder, at vi er nødt til at importere mere end 60 % af disse produkter for at dække vores behov, som kommissær Damanaki rigtigt har anført. Denne simple kendsgerning illustrerer betydningen af hr. Cadec's betænkning, og jeg har som skyggeordfører haft den fornøjelse at samarbejde med ham om at tilvejebringe bredest mulig enighed om at beskytte sektoren og dens arbejdspladser og frem for alt forbrugerne i Europa.
<P>
Af den grund støtter Gruppen for Det Progressive Forbund af Socialdemokrater i Europa-Parlamentet op om betænkningens hovedforudsætninger og grundlæggende konklusioner, navnlig hvad angår betænkelighederne og anbefalingerne om nødvendigheden af at garantere sundhed og sikkerhed i forbindelse med importerede fiskerivarer og akvakulturprodukter, og hvad angår de miljømæssige kriterier, der vil skulle kræves opfyldt for fangst, produktion og forarbejdning af de selv samme produkter.
<P>
I betænkningen behandles med rette andre spørgsmål, der i lige så høj grad fortjener støtte, men på grund af tidsmangel kan jeg ikke forklare dem her. Af disse grunde vil min gruppe naturligvis stemme for betænkningen. Desuden vil jeg gerne lykønske hr. Cadec med det fremragende arbejde, han har udført.
<SPEAKER ID="123" NAME="Pat the Cope Gallagher">
for ALDE-Gruppen. - (EN) Hr. formand! Til en start vil jeg gerne lykønske hr. Cadec med at have udarbejdet denne betænkning. Faldet i fiskepriserne i de seneste år er direkte og i betydelig grad forårsaget af konkurrencen fra import af både vilde og opdrættede fisk. Producenterne af disse produkter er ikke underlagt samme krævende ordninger som EU-virksomheder på områder som f.eks. bevarelse og hygiejnestandarder. De kommer ind på det europæiske marked til en pris, der er urentabel for europæiske producenter.
<P>
Dette problem skal tages op inden for rammerne af reformen af den fælles fiskeripolitik, og jeg ved, at kommissær Damanaki vil tage fat på det. Der er en enorm afhængighed af importerede varer, hvilket begge kommissærer har påpeget, men når jeg ser på mit eget land, der importerer 46 000 t pr. år til en værdi af 181 mio. EUR, synes der at mangle bevidsthed hos forbrugerne om importeret fisk versus vilde fisk.
<P>
Hvis vi skal løse dette problem, er vi nødt til at finde importerstatninger for at reducere de 66 % til 50 % i løbet af en periode på f.eks. 10 år. For at kunne gøre dette skal vi dog sikre, at det bureaukrati, der i øjeblikket kvæler sektoren, forenkles, og at alle generaldirektorater samt alle regeringskontorer og de forskellige medlemsstater arbejder sammen til gavn for sektoren.
<SPEAKER ID="124" NAME="Isabella Lövin" LANGUAGE="SV">
Hr. formand, mine damer og herrer! Jeg bifalder hr. Cadec's betænkning om import af fisk til EU. Europas egne fangster er dalet med en alarmerende hastighed - alene siden 1997 med 26 %. Mere end 60 % af al fisk, der forbruges i Europa i dag, importeres. Det burde ikke være nødvendigt. Hvis vi forvaltede vores egne fiskeressourcer i det mindste i henhold til det maksimale bæredygtige udbytte (MSY), kunne EU-fangsterne fordobles i forhold til i dag, samtidig med at vi ville få stærke og levedygtige bestande.
<P>
Med dette mål in mente skal vi nu sikre, at vi ikke overfører vores problemer med overfiskning til andre lande. I Cadec-betænkningen nævnes der flere vigtige instrumenter, EU kan anvende. Det første er forordningen om ulovligt, urapporteret og ureguleret fiskeri. Al fisk, der bringes på markedet i EU, skal ledsages af godkendte dokumenter med angivelse af, hvor, hvornår og af hvem fisken er fanget. Det er det første skridt, men det er ikke vidtgående nok. I store dele af verden er illegalt fiskeri et problem, som fattige lande ikke har ressourcer til at gøre noget ved. I lande med udbredt korruption er det ikke svært at få fat i de rigtige dokumenter til en fiskeeksportør. Derfor må EU som verdens største fiskeimportør påtage sig et ansvar ved at yde håndgribelig og teknisk økonomisk støtte og bidrage med de nødvendige ressourcer til at fremme overholdelse og kontrol i udviklingslande.
<P>
Det andet instrument er allerede på plads i FN. Vi har gode internationale aftaler, men vi skal også gennemføre dem. I FN-regi forfulgte EU i 2006 spørgsmålet om en gennemførelsesaftale for bl.a. FAO's adfærdskodeks for ansvarligt fiskeri. Det skal vi fortsat forfølge.
<SPEAKER ID="125" NAME="Marek Józef Gróbarczyk" LANGUAGE="PL">
Hr. formand! Jeg vil gerne takke hr. Cadec varmt for en så dristig betænkning, der er yderst vigtig for den fælles fiskeripolitik, der i øjeblikket er under opbygning. Selv mens betænkningen blev udarbejdet, kunne det iagttages, at mange områder i den fælles fiskeripolitik efter vores mening afviger betydeligt fra Kommissionens opfattelse, og det betyder desværre også betænkningens endelige udformning. Efter fiskernes opfattelse burde denne centrale betænkning få en enorm indvirkning på strukturen i den fælles fremtidige fiskeripolitik, hvad angår organisering af markedet.
<P>
Fru Damanaki har på mange møder gentaget, at i stedet for at kritisere, når individuelle omsættelige kvoter drøftes, bør vi fremsætte løsningsforslag under den fremtidige politik. Jeg er overbevist om, at en anvendelse af idéerne i denne betænkning er et alternativ til det koncept, Kommissionen påtvinger os.
<SPEAKER ID="126" NAME="Diane Dodds" AFFILIATION="NI">
(EN) Hr. formand, kommissærer! Allerførst vil jeg gerne takke ordføreren for hans betænkning. Som reaktion på den økonomiske krise, fiskerflåden i Europa stod over for, godkendte Fiskerirådet i EU den 24. juli 2008 midlertidige og specifikke foranstaltninger til fremme og omstrukturering af flåden. Netop da mange fiskere forsøgte at udnytte disse foranstaltninger, blev de ramt af konsekvenserne af den globale recession. Værdien af jomfruhummer eller hummer solgt af mine fiskere i Nordirland til andre dele af Europa styrtdykkede. Og det skete, samtidig med at importerede skaldyr og fisk er blevet stadig mere tilgængelige.
<P>
Europa har brug for fisk. Vi har brug for import af fisk, men jeg vil argumentere for, at den ikke bør ske for enhver pris. På den ene side ønsker mine kolleger, at vores fiskere ikke længere skal modtage nogen form for støtte. Der er imidlertid en indre uoverensstemmelse, når vi søger at fjerne disse støtteordninger, samtidig med at vi i EU's politik tillader import af uregulerede fiskerivarer og akvakulturprodukter, som underminerer den bæredygtige og økonomisk levedygtige fiskeriindustri, vi gerne vil opnå.
<P>
Europa kan ikke få begge dele. Der mangler konsekvens, og jeg støtter hr. Cadec's betænkning for at ændre på det.
<SPEAKER ID="127" NAME="Carmen Fraga Estévez" AFFILIATION="PPE">
(ES) Hr. formand! Denne betænkning blev til som reaktion på frustrationen i EU's fiskerisektor og det manglende forsvar af sektoren.
<P>
Denne sektor beder ikke om protektionisme, hr. kommissær. Det, den beder om på dette tidspunkt og på baggrund af tidligere oplevet negligering hos ledelsen i Generaldirektoratet for Handel, er, at den ikke bringes yderligere i knæ.
<P>
I den henseende bakker vi i særlig grad op om hr. Cadec's anmodning i betænkningen om, at kompetenceområdet for forhandlingerne om kapitlerne om fiskeri flyttes fra Generaldirektoratet for Handel til Generaldirektoratet for Maritime Anliggender og Fiskeri, sådan som det er tilfældet med landbruget, idet vi også her har med produkter at gøre, som er særligt følsomme, med tun som klassisk eksempel.
<P>
Hvad angår tun, har vi et skandaløst eksempel med frafaldelse af oprindelsesreglerne, uden at man tager hensyn til betingelserne i aftalerne med Papua Ny Guinea og Fiji, hvilket kun tjener til at favorisere vores største konkurrenter, Thailand og Filippinerne.
<P>
Er De bevidst om, at ud over at være ved at kvæle EU-sektoren, takket væres Deres politik, hr. kommissær, er Papua Ny Guinea på vej ind i en fase, hvor der skabes job af meget ringe kvalitet og nul bæredygtig udvikling? Er De bevidst om de rapporter, ngo'er i regionen har udsendt om børnearbejde, sundhedsfarlige forhold og dårlig hygiejne på fabrikkerne, den katastrofale indvirkning på miljøet ved Madang-kysten og ulovligt fiskeri? Er det Deres ansvar at forhindre dette?
<SPEAKER ID="128" NAME="Pat the Cope Gallagher" AFFILIATION="ALDE">
(EN) Hr. formand! Nogle parlamentsmedlemmers opførsel i dag er skammelig. Det ville ikke forekomme i noget andet parlament i verden. Hvis der ikke er respekt for formanden for Fiskeriudvalget og for fiskeri i almindelighed, foreslår jeg, at De udsætter dette møde, indtil folk måtte få respekt for Parlamentet og ophøre med at holde disse møder.
<P>
(Bifald)
<SPEAKER ID="129" NAME="Formanden">
Hr. Gallagher, vi er nødt til at fortsætte. Jeg vil gerne bede alle kolleger om at forholde sig i ro, så vi kan arbejde 10 minutter mere og afslutte denne vigtige betænkning og dette vigtige arbejde.
<SPEAKER ID="130" NAME="Ulrike Rodust" AFFILIATION="S&amp;D">
(DE) Hr. formand, fru Damanaki! EU's fiskeripolitik står over for enorme udfordringer. Vores fiskere skal klare, at bestandene bliver mindre, samtidig med at de skal håndtere en global markedskonkurrence, der ikke altid er fair. Der er et påtrængende behov for at indføre radikale reformer, så overfiskningen i de europæiske farvande kan standses, og så det europæiske fiskeris overlevelse kan sikres.
<P>
Jeg er enig med kommissær Damanaki i, at vi ikke bør forlange for meget af vores fiskere ved på den ene side at kræve, at de laver radikale reformer, og på den anden side at liberalisere handlen. Begge dele på én gang er for stor en byrde for vores fiskere. Den bedste måde at styrke konkurrenceevnen på er at lade fiskebestandene blive genoprettet. En anden måde at sætte det europæiske fiskeri i stand til at overleve er gennem bedre markedsføring. Under visse omstændigheder er forbrugerne i EU parat til at betale mere for europæisk fisk, hvis de bliver bedre oplyst om dens oprindelse.
<SPEAKER ID="131" NAME="Britta Reimers" AFFILIATION="ALDE">
(DE) Hr. formand, kommissærer! Jeg vil gerne lykønske hr. Cadec med hans vellykkede og afbalancerede betænkning, og jeg vil også gerne takke ham for et fremragende samarbejde.
<P>
Der er store udfordringer ved at regulere importen af fiskerivarer og akvakulturprodukter til EU. Med en volumen på 12 mio. t og en værdi på 55 mia. EUR er EU's fiskerimarked verdens største. Dette marked vokser hurtigt, og det er i stigende grad afhængigt af import fra tredjelande. Det er derfor vigtigt, at vi kontrollerer de betingelser, hvorunder produkter fra tredjelande produceres og importeres.
<P>
Vi har nu fremsat to ændringsforslag på plenarmødet. De omhandler nødvendigheden af, at vi anerkender den særlige økonomiske situation i Europas yderområder. Vi holder dog ikke liberaliseringen af markedet eneansvarlig for problemerne. Den enorme indførsel af fiskerivarer på markedet i EU, der er beskrevet som urimelig, har heller ikke nogen direkte indvirkning på...
<P>
(Formanden afbrød taleren)
<SPEAKER ID="132" NAME="Jarosław Leszek Wałęsa" AFFILIATION="PPE">
(PL) Hr. formand! Jeg har ikke meget tid, så jeg vil blot gerne understrege ét af temaerne i hr. Cadec's betænkning. Fisk bør ikke behandles på samme måde som andre industriprodukter, men bør henhøre under WTO's handelsregler for følsomme produkter. I EU's handelspolitik tages der kun i ringe omfang hensyn til denne følsomme sektors særlige natur og til EU-producenternes interesser. Derfor er det en god idé at undersøge, om det kunne være ønskeligt, at fiskerivarer ikke længere omfattes af reglerne om markedsadgang for ikkelandbrugsvarer med det formål at fremme, at handelen med fiskerivarer bringes i overensstemmelse med de krav, der gælder for fødevarer og følsomme produkter.
<SPEAKER ID="133" NAME="Catherine Trautmann" AFFILIATION="S&amp;D">
(FR) Hr. formand! Jeg vil gerne lykønske vores kollega, hr. Cadec, med et fremragende arbejde.
<P>
Den tekst, der skal stemmes om i dag, markerer en vis ændring i den måde, hvorpå vores institution betragter frihandelsbegrebet. Uden at være protektionistisk kan den linje, der forsvares her, beskrives som mindre naiv.
<P>
Vi er alle enige om, at den europæiske produktion er utilstrækkelig, og i stedet for straks at ty til import skal vi først forsøge at intensivere vores bestræbelser på at sikre bestandene og gøre det muligt for dem at genopbygge sig selv, herunder via brug af akvakultur, samt at sikre sektorens bæredygtighed og dens arbejdspladser i EU såvel som et europæisk fiskeri, der er mindre afhængigt af tredjelande.
<P>
Hvad import angår, skal vi garantere, at det europæiske marked for fiskerivarer og akvakulturprodukter ikke udsættes for unfair konkurrence som følge af mindre strenge sundhedsforhold og sociale forhold og latterligt lave toldtariffer. Derfor går jeg ind for en EU-mærkning i overensstemmelse med vores standarder, både miljømæssige og sociale.
<SPEAKER ID="134" NAME="Maria do Céu Patrão Neves" AFFILIATION="PPE">
(PT) Hr. formand, fru kommissær! Europa er i øjeblikket det største marked for fiskerivarer og akvakulturprodukter med en import på ca. 60 % af forbruget af fisk. EU's produktion af fisk er ikke og kan ikke i nær fremtid blive stor nok til at dække efterspørgslen efter disse produkter, og det er blevet nødvendigt at importere dem.
<P>
I den sammenhæng er det vigtigt at sikre to grundlæggende forhold, nemlig for det første at skabe de nødvendige betingelser for at sikre, at EU-forbrugerne har adgang til importerede fiskerivarer og akvakulturprodukter af god kvalitet, og for det andet at tilvejebringe rammer med fair konkurrence for både importerede produkter og produkter, der fanges og forarbejdes af fiskeri- og akvakultursektorerne i Europa.
<P>
Det er derfor nødvendigt, at fiskerivarer og akvakulturprodukter, der importeres af EU, lever op til de samme miljømæssige, sociale, sundhedsmæssige og kvalitetsmæssige standarder, som pålægges EU-produkter. En reform af det fælles marked for fiskerivarer og akvakulturprodukter er også nødvendig, navnlig en reform af de mekanismer, der bruges til at imødegå fænomener som f.eks. en gradvis afskaffelse af toldafgifter og importvarers stigende konkurrenceevne.
<P>
Denne betænkning fra Parlamentet, som har været forestået på fortrinlig vis af hr. Cadec, kommer i rette tid, og i den overvejes en række væsentlige forslag til bæredygtig udvikling af fiskerisektoren og forbundne sektorer, herunder marketing.
<SPEAKER ID="135" NAME="Josefa Andrés Barea" AFFILIATION="S&amp;D">
(ES) Hr. formand! Tak til kommissær Damanaki og kommissær De Gucht for at deltage i denne forhandling om en meget vigtig betænkning om importordningen.
<P>
Fiskeri er et væsentligt emne, hvor to afgørende forhold skal understreges, nemlig at vi ikke er selvforsynende, og at der ofte foregår unfair konkurrence. Af disse grunde er der behov for at sikre fiskeriet i Europa og undgå unfair konkurrence.
<P>
Jeg vil gerne henvende dette til kommissæren for handel. De kan ikke fortsat betragte fiskeri som et "ikkefølsomt produkt". Det bør ikke fortsat henhøre under reglerne for markedsadgang for ikkelandbrugsvarer. Det kan ikke være et industriprodukt. Det er nødt til at være et "følsomt produkt", og det er nødt til at henhøre under reglerne i WTO og FAO under FN.
<P>
Vi kan derfor ikke være bæredygtige, vi kan ikke garantere arternes bevarelse, og vi kan ikke foretage os noget reelt på markedet, hvis vi ikke betragter fisk som et "følsomt produkt".
<SPEAKER ID="136" NAME="Robert Atkins" AFFILIATION="ECR">
(EN) Hr. formand! Jeg tager ordet igen for igennem Dem at foreslå Formandskonferencen, at man tager sig sammen. Vi fik oprindelig at vide, at afstemningen ville finde sted kl. 12.00. Det er blevet udsat med fem minutter hvert femte minut. Folk har fly, de skal nå. Det er ubelejligt. Det er at lave grin med Parlamentet. Nogen må tage hånd om det!
<P>
(Bifald)
<SPEAKER ID="137" NAME="Formanden">
Vi meddelte, at afstemningen ville blive udsat til kl. 12.15 eller 12.20, så lad os venligst fortsætte med svarene fra vores kommissærer. Jeg er sikker på, at vi vil kunne stemme kl. 12.20.
<SPEAKER ID="138" NAME="Maria Damanaki">
medlem af Kommissionen. - (EN) Hr. formand! Jeg kan ikke tage hånd om dét, men jeg kan fatte mig i korthed.
<P>
Jeg vil gerne sige, at vi kerer os om alle de bekymringer, medlemmerne har givet udtryk for. Som hr. De Gucht og jeg allerede har nævnt, forsøger vi at finde en balance. Vi har brug for en levedygtig fiskerisektor, og vi har nogle forpligtelser over for WTO og andre internationale organer. Jeg vil gerne forsikre alle om, at vi gør vores bedste, for at reformen af den fælles fiskeripolitik vil bidrage til at skabe de bedste fremtidsvilkår for vores fiskere.
<SPEAKER ID="139" NAME="Alain Cadec">
ordfører. - (FR) Hr. formand! Jeg finder vores kollegers opførsel aldeles respektløs og uacceptabel i et parlament som vores. Det, De gør her, er en skandale. De får mig til at skamme mig over Dem. Alt, hvad De tænker på, er at stemme og tage hjem. Vi arbejder med en vigtig betænkning, så vær i det mindste så anstændige at lytte til folk eller forlade Parlamentet.
<P>
Hvorom alting er, efter mit lille udbrud er jeg ikke i tvivl om, at De om få minutter i overvejende grad vil stemme for denne betænkning, og nu da jeg har lejlighed til det, vil jeg takke vores kolleger i Fiskeriudvalget, navnlig formanden, fru Fraga Estévez, som indvilgede i at tage dette spørgsmål op og lade mig stå for betænkningen.
<P>
Jeg vil også gerne takke skyggeordførerne, hr. Capoulas Santos, fru Reimers, hr. Gróbarczyk og fru Lövin, for deres bidrag til alle drøftelserne og ændringsforslagene.
<P>
Jeg vil også gerne takke alle, der har bidraget til betænkningen, og de repræsentanter for sektorerne, som har gjort det muligt for mig at udføre mit undersøgende arbejde, navnlig tjenestemændene i Generaldirektoratet for Handel og Generaldirektoratet for Maritime Anliggender og Fiskeri. Jeg tænker her på Zoltan Somoguy og Miriam Garcia Ferrer fra GD for Handel og Pierre Amilhat, Christian Rambeau og Juan Ranco fra GD for Maritime Anliggender og Fiskeri, og jeg vil gerne takke Dem, fru Damanaki, for at møde op her og også Dem, hr. De Gucht, om end jeg ikke er helt tilfreds med Deres svar - som ikke er egentlige svar, idet de gik forud for min tale.
<P>
Under alle omstændigheder vil jeg også gerne takke Mauro Belardinelli fra vores gruppe, Ollivier Gimenez, mine assistenter Emilie Herrbach og Vincent Guerre, samt særligt nævne Philippe Musquar, som har hjulpet mig meget med betænkningen og bidraget til dens udvikling.
<P>
Afslutningsvis vil jeg på forhånd takke for Deres stemme.
<SPEAKER ID="140" NAME="Formanden">
Til orientering svarede hr. De Gucht ikke på grund af støjen i lokalet, så jeg vil gerne undskylde over for begge vores kommissærer for støjen.
<P>
Forhandlingen er afsluttet.
<P>
Afstemningen vil finde sted om kort tid.
