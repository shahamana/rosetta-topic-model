<CHAPTER ID=1>
Genoptagelse af sessionen
<SPEAKER ID=1 NAME="Formanden">
Jeg erklærer Europa-Parlamentets session, der blev afbrudt den 19. september 1997, for genoptaget.

<CHAPTER ID=2>
Godkendelse af protokollen
<SPEAKER ID=2 NAME="Formanden">
Protokollen fra mødet fredag den 19. september 1997 er omdelt.
<P>
Er der nogen indsigelser?

<SPEAKER ID=3 LANGUAGE="DE" NAME="Posselt">
Hr. formand, det fremgår af protokollen, at vi afsluttede sessionen om fredagen kl. 10.10, og at der kun stod et enkelt punkt på dagsordenen. I dag er vores dagsorden derimod helt overtegnet, hvilket medfører, at en så vigtig aftale som samarbejdsaftalen med Makedonien først kan behandles omkring midnat. Jeg vil derfor meget gerne bede om, at vi for fremtiden planlægger sessionerne lidt bedre. Hvis vi havde udnyttet sidste fredag på en fornuftig måde, kunne vi have behandlet dette vigtige emne i løbet af dagen i dag under tilstedeværelse af vores gæster!

<SPEAKER ID=4 NAME="Formanden">
Hr. Posselt, De har ret. Det er en skam, at der ikke var flere sager klar til det sidste møde i Strasbourg, men sagen er den, at de udvalg, som skulle have afsluttet betænkningerne, ikke kunne vedtage dem i tide.

<SPEAKER ID=5 LANGUAGE="DE" NAME="Kreissl-Dörfler">
Hr. formand, jeg vil gerne gøre opmærksom på, at vi i dag har besøg af to personer fra delstaten Bahia i Brasilien. Jeg har selv lige deltaget i et seminar om Mercosur, og jeg tror, at jeg taler på alles vegne, når jeg plæderer for en udvidelse af forbindelserne med netop Brasilien. Jeg vil gerne byde hr. minister Barbosa de Deus og viceguvernøren fra Brasilien, hr. Borges, hjertelig velkommen. Muchas gracias, muito obrigado!
<P>

<SPEAKER ID=6 NAME="Formanden">
Mange tak, vi kan kun tilslutte os Deres velkomst, selvom vi i Parlamentet, som De ved, normalt kun byder velkommen, når der er et officielt organiseret besøg. Vi har mange fornemme gæster, som inviteres af parlamentsmedlemmerne, og i disse tilfælde byder vi normalt ikke velkommen offentligt, men vi tilslutter os naturligvis gerne Deres velkomst.

<SPEAKER ID=7 LANGUAGE="FR" NAME="Fabre-Aubrespy">
Hr. formand, mit indlæg drejer sig om side 13 i protokollen fra mødet fredag i Strasbourg: i punkt 11 står der, at fru formanden henleder opmærksomheden på, at de næste møder holdes den 1. og 2. oktober 1997.
<P>
Jeg mener ikke, at det ifølge Domstolens afgørelse af i dag er muligt at godkende protokollen uændret. Det vil heller ikke være muligt, det vil fremgå af mine kollegers indlæg, at holde dette møde. I punkt 29 i denne afgørelse hedder det i andet afsnit, at yderligere mødeperioder kun kan afholdes på et andet arbejdssted, hvis Parlamentet afholder de 12 almindelige mødeperioder på sit hjemsted i Strasbourg.
<P>
Jeg mener, at så snart denne protokol er godkendt, skal dette meget vigtige emne tages op til drøftelse og samtidig skal punkt 11 i protokollen fra mødet fredag den 19. september tages tilbage.
<P>

<SPEAKER ID=8 NAME="Formanden">
Hr. Fabre-Aubrespy, lad os ikke blande tingene sammen. Protokollen refererer, hvad der er blevet sagt, og der blev sagt, at vi i dag skulle have et møde, og det er det, der foregår nu.
<P>
Hvad for det andet Domstolens kendelse angår, har Præsidiet her til formiddag pålagt Parlamentets juridiske rådgiver at afgive en udtalelse om konsekvenserne af denne sag. Så snart denne udtalelse er klar, vil den blive forelagt Parlamentets kompetente organer med henblik på at drage de nødvendige konsekvenser.

<SPEAKER ID=9 LANGUAGE="FR" NAME="Berès">
Hr. formand, Domstolen har faktisk netop afsagt en kendelse, som berører os direkte og hvori det hedder, at afgørelsen fra Edinburgh skal udlægges derhen, at den fastsætter Parlamentets hjemsted som det sted, hvor der med regelmæssige mellemrum afholdes tolv ordinære mødeperioder. Derudover fastslår artikel 176 i Rom-traktaten, som er bestemmende for vort arbejde, at den institution eller de institutioner, fra hvilken (hvilke) en annulleret retsakt hidrører, eller hvis undladelse er erklæret stridende mod denne Traktat, har pligt til at gennemføre de til dommens opfyldelse nødvendige foranstaltninger.
<P>
Hr. formand, De har netop givet os meddelelse om det initiativ, vi forventede, og det glæder os. Det vil gøre det muligt for vores institution at bringe den i overensstemmelse med Domstolens kendelse. Derudover anmoder jeg Dem, hr. formand, om at tage et initiativ, der vil gøre det muligt for Europa-Parlamentet definitivt at bringe sig i overensstemmelse med gældende ret, og som sparer os for år efter år at udtale os om en mødekalender, der burde være fastsat én gang for alle.

<SPEAKER ID=10 NAME="Formanden">
Fru Berès, jeg vil ikke fortsætte denne drøftelse. Præsidiet, som er det kompetente organ, har anmodet om en udtalelse om konsekvenserne af denne sag. Den vil blive forelagt Formandskonferencen og Præsidiet og om nødvendigt på Parlamentets plenarmøde med henblik på at drage alle konsekvenser deraf. Jeg foregriber ikke disse og det griber naturligvis på ingen måde ind i Parlamentets beføjelser til at fastlægge sin mødekalender. Men alt dette vil blive gjort i overensstemmelse med traktaterne, med Domstolens kendelse og med vores forretningsorden. Det er i dag alt, hvad vi kan gøre i denne sag, som er alvorlig og ikke berettiger til at improvisere på nogen måde. Der kan ikke på nuværende tidspunkt blive tale om at indlede en drøftelse om dette emne og jeg håber, at alle vil være mig behjælpelige dermed.

<SPEAKER ID=11 LANGUAGE="FR" NAME="Striby">
Også jeg vil gerne sige et par ord om Parlamentets session og mødeperioderne i 1998. De har alle hørt Domstolens afgørelse, som jeg beklager, den er truffet efter Frankrigs anmodning. Vi har...
<P>
(Formanden afbrød taleren)

<SPEAKER ID=12 NAME="Formanden">
Hr. Striby, hør engang, jeg sagde, at drøftelsen ikke ville blive fortsat. Vi vil drage konsekvenserne af de foreliggende kendsgerninger i overensstemmelse med vores forretningsorden, når tiden er inde, men vi vil ikke drøfte den sag nu.
<P>
(Protokollen godkendtes)

<SPEAKER ID=13 LANGUAGE="EN" NAME="Andrews">
Hr. formand, jeg har forsøgt at få ordet, siden jeg kom. Jeg har over for Deres tjeneste tilkendegivet, at jeg ønsker at fremsætte en meddelelse på vegne af min gruppe, Union for Europa. Det er den tredjestørste gruppe i Parlamentet. Den forsøgte at besøge Angola på en fredsmission...
<P>
(Formanden afbrød taleren)

<SPEAKER ID=14 LANGUAGE="EN" NAME="Crowley">
Hr. formand, jeg vil gerne gøre Dem opmærksom på et meget vigtigt anliggende. Den 19. september blev et medlem af dette Parlament inviteret til en officiel sammenkomst i Firenze på vej tilbage fra en session i Strasbourg. Ved denne sammenkomst henvendte medlemmet, fru Baldi, sig til Antonio di Pietro, Milanos fredsdommer, som er en af kandidaterne til det lokale parlament i Toscana. Da hun henvendte sig til ham, blev hun angrebet af en af hans livvagter og slået til jorden. Hun fik ingen hjælp, skønt både hr. di Pietro og livvagten vidste, at fru Baldi var til stede som æresgæst fra dette Parlament.
<P>
Hr. formand, jeg vil gerne bede Dem om at tage sagen op med de italienske myndigheder og sikre fru Baldi en undskyldning fra de relevante myndigheder og hr. di Pietro. Jeg skal give Dem alle sagens akter, herunder fotografisk og lægelig dokumentation. Jeg anmoder Dem om at gøre noget for at sikre et medlem af dette Parlament oprejsning. Dette kommer på et yderst passende tidspunkt. For nylig blev kommissær Bonino arresteret og tilbageholdt i Afghanistan. Vi bør fordømme denne type handlinger både uden for og inden for Den Europæiske Union.
<P>

<SPEAKER ID=15 NAME="Formanden">
Mange tak, hr. Crowley. Jeg beder Dem venligst fremsende mig akterne i denne sag, hvorefter jeg vil træffe de nødvendige foranstaltninger over for de italienske myndigheder. Hvad angår fru Bonino, har hun ikke bedt os om hjælp, og jeg er sikker på, at formanden for Kommissionen har beskyttet hende, så vidt det var nødvendigt. Hun har ikke behov for vores støtte, men hun får den, hvis det bliver nødvendigt.

<CHAPTER ID=3>
Anmodning om anvendelse af proceduren uden forhandling
<SPEAKER ID=16 NAME="Formanden">
Udvalget om Udenrigs-, Sikkerheds- og Forsvarsanliggender har netop anmodet om anvendelse af proceduren uden forhandling i henhold til forretningsordenens artikel 99 på betænkning af Kittelmann om forslag til Rådets afgørelse om proceduren for fastlæggelse af Fællesskabets holdning i Det Blandede Udvalg for Toldunionen, der er nedsat ved afgørelse 1/95 truffet af Associeringsrådet EF-Tyrkiet om gennemførelsen af slutfasen i toldunionen. Denne betænkning sættes derfor til afstemning ved afstemningen i morgen kl. 11.00.

<SPEAKER ID=17 LANGUAGE="DE" NAME="Kreissl-Dörfler">
Hr. formand, det drejer sig om et forretningsordensforslag i henhold til art. 99(2). Jeg vil gerne bede hr. formanden om ikke at tillade Kittelmann-betænkningen, som er meget vigtig - jeg ved ikke, om hr. Kittelmann er til stede i salen - uden forhandling. Det drejer sig om en udvidelse af toldunionen. Vi kan i en fase, hvor vi - og det er begrundelsen - forhandler de facto om Tyrkiets optagelse i Den Europæiske Union, og problemerne med Cypern ligger foran os, ikke tillade en sådan betænkning uden forhandling. Jeg beder hr. formanden om at gå tilsvarende frem, for der er en del at sige om denne sag, også fra hr. Kittelmanns side.

<SPEAKER ID=18 NAME="Formanden">
De har henvist til den relevante artikel i forretningsordenen, og som De ved, skal betænkningen sættes til afstemning uden forhandling, medmindre mindst 29 af Parlamentets medlemmer anmoder om forhandling. Er der 29 medlemmer, som støtter hr. Kreissl-Dörflers andragende?
<P>
(Formanden konstaterer, at over 29 medlemmer støtter hr. Kreissl-Dörflers andragende, hvorfor betænkningen opføres med forhandling på forslaget til dagsorden for en af de kommende mødeperioder)

<CHAPTER ID=4>
Aktuelle politiske spørgsmål
<SPEAKER ID=19 NAME="Formanden">
Næste punkt på dagsordenen er meddelelse fra Kommissionen om retningslinjerne for medlemsstaternes beskæftigelsespolitik i 1998 (forberedelse til Europa-Rådet om beskæftigelse den 20. og 21. november 1997 i Luxembourg).
<P>
Jeg giver ordet til formanden for Kommissionen, hr. Santer.

<SPEAKER ID=20 NAME="Santer">
Hr. formand, mine damer og herrer, i formiddags har Kommissionen vedtaget sine beretninger om beskæftigelsen samt sine forslag om retningslinjerne for medlemsstaternes beskæftigelsespolitik. Det er vort bidrag til det ekstraordinære Europæiske Råd den 21. november, som udelukkende kommer til at omhandle beskæftigelsen. I betragtning af denne frists betydning og den absolutte prioritet, som bekæmpelsen af arbejdsløsheden har, en prioritet, som også Europa-Parlamentet gentagne gange har understreget, vil jeg gerne benytte den lejlighed, som denne mødeperiode i Europa-Parlamentet giver mig, til at lade Dem blive de første, der hører om vores forslag.
<P>
Disse forslag til retningslinjer er at betragte som en premiere, en betydningsfuld premiere, som er et kvalitativt spring fremad i måden, hvorpå vi tager fat på spørgsmålene om beskæftigelse i Den Europæiske Union. Jeg ser heri på en vis måde resultatet af den tale, jeg holdt den 31. januar 1996, da jeg i denne sal forelagde tillidspagten om beskæftigelse for Dem. Integrerede aktioner inden for den makroøkonomiske politik, det indre marked, arbejdsmarkedspolitikken, strukturfondene og mobilisering af alle involverede med henblik på at nå frem til konvergens i bekæmpelsen af arbejdsløsheden og kampen for beskæftigelsen: det er de punkter, jeg fremhævede i tillidspagten, fordi den postindustrielle revolution og den økonomiske globalisering kræver et nyt integreret tiltag og fordi det simpelt hen ville være uforståeligt, at beskæftigelsen ikke anses for at være en sag af fælles interesse, og uacceptabelt, at Unionen ikke sætter alt ind på at bekæmpe arbejdsløsheden.
<P>
Denne retningslinje er nået vidt omkring. Arbejdsmarkedets parter har taget udfordringen op. De forhandler på europæisk plan, og det med held. På nationalt plan mangedobles bestræbelserne på at nå frem til pagter. Det Europæiske Råd har i flere af sine konklusioner bakket planen om tillidspagten op og, hvad der er mere vigtigt, beskæftigelsen er blevet en del af Amsterdam-traktaten, beskæftigelsen er fra nu af en sag af fælles interesse. Ikke blot som et fromt ønske, men med overvågnings- og konvergensprocedurer, som skal fremme koordinationen af politikkerne inden for en fælles ramme.
<P>
For fremtiden drejer det sig faktisk ikke mere om kun at fremlægge beretninger om beskæftigelsen. Amsterdamtraktaten fastsætter, at der udarbejdes retningslinjer for medlemsstaternes beskæftigelsespolitik, det betyder i givet fald henstillinger til medlemsstaterne om den beskæftigelsespolitik, der skal føres. Vi må ikke undervurdere betydningen af dette fremskridt. Jeg ved, der er skeptikere, som vil sige: endnu flere procedurer. Men man behøver ikke at kunne huske ret langt tilbage for at genkalde sig den generelle afvisning af et fælles tiltag inden for beskæftigelsespolitikken.
<P>
Netop nu ser vi hele effektiviteten af overvågnings- og konvergensprocedurerne i forbindelse med Den Økonomiske og Monetære Union. De har givet hver enkelt medlemsstat et ordentligt skub i retning af at få gennemført de i fællesskab fastsatte mål. Dette eksempel skal være vores inspitation i bekæmpelsen af arbejdsløsheden. Vi er alle enige om, at der her er tale om en absolut første prioritet.
<P>
Stats- og regeringscheferne har understreget det ved at sige, at vi ikke skal afvente ratificeringen af den nye traktat, før vi tager de aktionsmidler i anvendelse, som fastsættes i dens kapitel om beskæftigelsen. De har understreget det ved at bestemme, at beskæftigelsen vil få deres fulde opmærksomhed på Det ekstraordinære Europæiske Råd i november. Det er alt sammen tegn på beslutsomhed, som jeg hilser velkomne. Men vi skal vogte os for falske forhåbninger. Ingen traktattekst, ingen konklusion fra Det Europæiske Råd, ingen hensigtserklæring skaber beskæftigelse. Dertil kræves en effektiv indsats, effektiv og vedholdende over en bred front, og det vil tage sin tid, for der findes ikke nogen tryllestav på dette område. Men det er ikke nogen grund til at give op.
<P>
Tværtimod, det er endnu en tilskyndelse til ikke at vente længere med at skride til konkret handling nu med det samme. Det kræver de 18 millioner arbejdsløse i Den Europæiske Union, og det skylder vi dem. De økonomiske betingelser og udsigten til vækst er oven i købet blevet bedre. Lad os benytte os deraf. Men vi skal undgå den fejl, som selvglæde er. Tingene sker ikke af sig selv i en forbedret konjunktur. Vi ved, at de tilpasninger, der kræves, er af strukturel art, og vi ved, hvad vi skal gøre. Der er ingen mangel på overensstemmende analyser. Prioriteterne er blevet fastsat af flere på hinanden følgende Europæiske Råd. Alt er faktisk blevet sagt. Nu skal der handles.
<P>
I den ånd fremlægger vi i dag vores forslag til retningslinjerne. Vi foreslår konkrete og ambitiøse, men realistiske mål, da de bygger på det bedste, der er blevet gjort i medlemsstaterne, og resultaterne deraf er blevet målt i det omfang, det er muligt. Vi foreslår, at disse mål følges så konkret som muligt ved hjælp af medlemsstaternes detaljerede handlingsplaner, som er udarbejdet inden for rammerne af fælles mål og retningslinjer, der er opdateret og fulgt op år for år.
<P>
Den Europæiske Unions langsigtede mål skal være gradvis at nå frem til en beskæftigelsessats på mere end 70 % lig med satsen hos vores vigtigste handelspartnere. Og det kræver samvittighedsfuldt arbejde og beslutsomhed fra medlemsstaternes side, hvad angår anvendelsen af den policy mix , vi foreslår. På disse vilkår og tillige takket være den forbedrede konjunktur kan vi i løbet af de kommende fem år få en forøgelse af den nuværende beskæftigelsesgrad fra 60 % til 65 % og en nedgang i den nuværende arbejdsløshed fra næsten 11 % til 7 %. Vi vil således få skabt 12 millioner nye arbejdspladser.
<P>
Det mål er ambitiøst, javist, men realistisk. Realistisk dersom medlemsstaterne omhyggeligt anvender spillereglerne. Det bygger på en kollektiv dynamik, som på engelsk kaldes peer review eller peer pressure - gruppedisciplin om De vil - og forudsætter, at medlemsstaterne og Unionen handler ud fra fire store akser. Vi skal skabe en ny virksomhedskultur og skabe en ny kultur for indslusning af arbejdskraft eller mulighed for beskæftigelse, fremme og anspore tilpasningsevnen samt sluttelig styrke de politikker, der skal føre til lige muligheder.
<P>
Hr. formand, indledningsvis den første akse, virksomhedsånden. Det er virksomhederne, der skaber beskæftigelse. Der er derfor behov for et klima, der styrker virksomhedsånden, navnlig i de små og mellemstore virksomheder, da det er dem, der tegner sig for de fleste nye arbejdspladser. Konkret foreslår vi, at de administrative byrder og de generelle omkostninger sættes ned, for de er en hindring for ansættelse af nye lønmodtagere. Byrden er enorm. Vi anslår, at de europæiske virksomheders årlige udgifter til administrative betalingspålæg beløber sig til ECU 200 milliarder. Vi ønsker at reducere antallet af forhindringer for dem, der vil skifte fra lønmodtagerjob til start af egen virksomhed. Alt for ofte giver de op ved udsigten til at miste deres velerhvervede ret til social sikkerhed. Vi ønsker at gøre det nemmere for små og mellemstore virksomheder at få adgang til kapital, f.eks. ved inden år 2000 at oprette et sekundært kapitalmarked omfattende hele Europa. Forbilledet skal være det imponerende amerikanske NASDAQ. Denne børs omfatter 55.000 virksomheder med ca. 10 millioner ansatte. Den har bidraget til oprettelsen af hundrede millioner nye arbejdspladser og dens omsætning overgår børsens i New York.
<P>
Dernæst ønsker vi nu at få ført en retningslinje ud i livet, som Det Europæiske Råd fastsatte for lang tid siden: skattetrykket på arbejde skal reduceres. Til dato er tendenserne gået stik imod denne retningslinje. Skattetrykket på arbejde øges, medens skattetrykket på kapital formindskes. Det nuværende tryk på 42 % er ødelæggende for beskæftigelsen. Vi anmoder hver enkelt medlemsstat om at sætte sig det mål, at der skal ske en kraftig reduktion inden år 2000.
<P>
Som eksempel kan anføres, at en nedsættelse med et procentpoint af bruttonationalproduktet ville svare til ca. ECU 70 milliarder. Nogle vil mene, at det er en vanskelig opgave. Til dem vil jeg sige, at medlemsstaterne hvert år anvender næsten 100 milliarder ecu til statsstøtte og at en stor del af pengene går til sektorer uden noget særligt fremtidshåb, hvilket ikke giver løfter om oprettelse af nye arbejdspladser.
<P>
Samtidig skal vi genoprette balancen i skatteforholdene for kapital. Det vil gøre det muligt at overholde budgettets neutralitet, at begrænse den skadelige konkurrence på det skattemæssige område og de fordrejninger på det indre marked, som er en følge heraf. Kommissionen har i dag fremlagt en pakke med forholdsregler, som skal drøftes i ØKOFIN-Rådet den 13. oktober i år. Jeg gør i denne sammenhæng endvidere opmærksom på vores forslag om energiafgifter, som stadig ligger på Rådets bord.
<P>
Endelig er der blevet sagt meget om de udfordringer, der ligger i de nye teknologier, udfordringer, der betyder lige så mange muligheder for virksomhederne. Vi ønsker at udarbejde strategier, som vil gøre det muligt for dem i fuldt omfang at nyde godt af denne uomgængelige udvikling, f.eks. ved at gøre adgangen til informationssamfundet nemmere. Lige så meget er der blevet sagt om betydningen af vores bestræbelser inden for forskning og udvikling. Men hvad er realiteterne? Vi mister terræn i forhold til vores konkurrenter. Lad os vende denne tendens, idet vi øger vores udgifter på disse områder, således at de kommer på niveau med USA's og Japans, det vil sige 2, 5 % af bruttonationalindkomsten.
<P>
Hr. formand, den anden handlingsakse, vi foreslår, tager sigte på en bedre indslusning på arbejdsmarkedet, eller som det hedder i dag: bedre mulighed for beskæftigelse. Der er 18 millioner arbejdsløse i Europa. Samtidig beklager virksomhedslederne sig over, at det er umuligt at få besat hundredtusinder af ledige stillinger. Det er virkelig overraskende, men ikke i så høj grad når man ved, at halvdelen af de arbejdsløse ingen uddannelse har og at færre end 10 % af de arbejdsløse får en uddannelse.
<P>
Det er i ganske særlig grad tilfældet for de unge under 25 år. Men det er jo ikke så underligt, når man ser, at 10 % af de unge forlader skolesystemet før tiden og at 45 % af dem, som begynder i gymnasiet eller på H.F., ikke fuldfører. Næsten 50 % af de arbejdsløse er langtidsledige, og her bærer manglen på uddannelse en stor del af skylden. Hvorledes forholder det sig med medlemsstaternes beskæftigelsespolitik, som årligt koster ECU 200 milliarder? To tredjedele af de politiske tiltag på dette område er af rent passiv karakter og indeholder ikke nogen form for incitament til at søge ind på arbejdsmarkedet igen. Arbejdsløsheden er ødelæggende for dem, den rammer, og for samfundets integritet, og den betyder tillige et frygteligt spild af muligheder for vækst og velstand. Den meget summariske analyse, jeg netop har fremlagt, viser, at manglende kvalifikationer er en af hovedårsagerne til dette onde. Vi foreslår medlemsstaterne at tage kampen op imod det ved at sætte sig præcise mål med henblik på at tilbyde de voksne ledige en ny start i form af beskæftigelse, uddannelse og andre foranstaltninger, inden ledigheden har varet et år, og tilbyde de unge en ny start, inden ledigheden har varet et halvt år.
<P>
De skal endvidere sætte sig det mål i løbet af fem år at reducere antallet af de unge, som forlader skolesystemet før tiden, med 50 % og sikre, at langt flere unge afslutter gymnasiet eller H.F. med eksamen og derefter søger ind i virksomhederne som elever eller lærlinge. Derudover skal vi give den aktive beskæftigelsespolitik en fortrinsstilling. Medlemsstaterne skal sætte sig mål, hvad angår antallet af de personer, der indgår i den nye ordning, idet genindslusningen af dem på arbejdsmarkedet således fremmes, og i løbet af fem år sørge for, at mindst 25 % af de ledige får et uddannelsestilbud.
<P>
Hr. formand, også arbejdsmarkedets parter er stærkt interesserede i, at de nødvendige tilpasninger lykkes. Deres forhandlinger på europæisk plan om forældreorlov og deltidsarbejde sætter den betydningsfulde rolle i relief, som de kan spille. Det samme gælder deres mønstergyldige bidrag til den løntilbageholdenhed, vi har set i de sidste år. Vi anmoder dem om at øge deres bestræbelser, for udfordringerne er store. De skal navnlig hurtigt indgå en rammeaftale med henblik på at skabe arbejdspladser overalt i Europa med det formål at øge indslusningen på arbejdsmarkedet. Vi må ikke glemme det bidrag, som strukturfondene allerede yder til at højne kvalifikationsniveauet og til at gøre arbejdsmarkedspolitikken mere aktiv. Medlemsstaterne skal, så vidt det overhovedet er muligt, styrke disse aspekter.
<P>
Hr. formand, målet med den tredje handlingsakse er en bedre tilpasningsevne. Nye teknologier og nye markedsvilkår, udviklinger, som de europæiske virksomheder skal tilpasse sig, følger efter hinanden i et stadigt hurtigere tempo. Evnen til at tilpasse sig bliver mere og mere afgørende for virksomhedernes mulighed for at overleve. Det er et uomgængeligt faktum, som skal med i arbejdsstrukturen. Også her har arbejdsmarkedets parter en vigtig rolle, de skal f.eks. forhandle aftaler på plads om tilrettelæggelsen af arbejdet og de nærmere bestemmelser om flekstid. Men også medlemsstaterne skal bidrage her, f.eks. skabe en ramme, der giver mulighed for former for kontrakter, der bedre kan tilpasses, og forbedre bestemmelserne om atypisk arbejde, for så vidt angår social sikring og karriereforløb.
<P>
Derudover skal medlemsstaterne støtte virksomhedernes tilpasningsevne bedre. De skal f.eks. på det skattemæssige område fremme investeringen i menneskelige ressourcer og udviklingen af uddannelse internt i virksomhederne. De skal fremme de foranstaltninger, der ansporer de ansatte til at dygtiggøre sig. I stedet for at anvende enorme summer til statsstøtte inden for sektorer med en uvis fremtid skal medlemsstaterne give aktioner som f.eks. faglig dygtiggørelse, oprettelse af varige arbejdspladser og tiltag, der får arbejdsmarkedet til at fungere effektivt, fortrinsstilling.
<P>
Hr. formand, jeg går nu over til den fjerde handlingsakse, vi foreslår i vores retningslinjer, nemlig lige muligheder. Jeg har været inde på arbejdsløsheden i almindelighed og på ungdomsarbejdsløsheden.Men det må desværre konstateres, at kvinder i højere grad end mænd rammes af arbejdsløshed og at de i mindre grad deltager i erhvervslivet. Det, jeg sagde om den mulighed for vækst og velstand, som ligger i vores menneskelige ressourcer, gælder naturligvis også helt og fuldt de kvindelige arbejdstagere. Det får endnu højere værdi, når man ser på de demografiske udsigter. På sigt vil i en erhvervsaktiv befolkning, som bliver stadig mindre, opretholdelsen af vores levestandard og den europæiske sociale model på afgørende vis blive afhængig af kvindernes bidrag.
<P>
Vi foreslår tre forskellige former for indsats. For det første skal medlemsstaterne give udtryk for, at de går ind for lige muligheder. De skal for alvor bestræbe sig på at mindske kløften mellem antallet af kvinder ramt af arbejdsløshed og mænd ramt af arbejdsløshed ved aktivt at støtte en forøgelse af arbejdspladser til kvinder. For det andet skal der gøres mere for at forene arbejdsliv og familieliv, idet der sørges for kontinuitet og de resultater, der er opnået, for så vidt angår afbrydelse af karrieren, forældreorlov og deltid, om nødvendigt fremmes. Mulighederne for børnepasning og for pleje af ældre og handicappede skal forbedres. For det tredje skal det gøres nemmere for kvinderne at genindtræde i erhvervslivet, hvilket kan ske gennem uddannelse.
<P>
Hr. formand, jeg nærmer mig afslutningen. Jeg har forsøgt at give Dem en så fuldstændig oversigt som mulig over de forslag, vi har vedtaget i dag som bidrag til Det ekstraordinære Europæiske Råd om beskæftigelsen. Vi agter senere, i løbet af oktober, at forelægge endnu et bidrag bestående af to dele: først vil vi fremlægge vores kommentarer om opfølgningen af de andre aktioner, Det Europæiske Råd i Amsterdam vedtog til fordel for beskæftigelsen, f.eks. om Den Europæiske Investeringsbanks kompetence, om indholdet af handlingsprogrammet for det indre marked, om planerne til gavn for de små og mellemstore virksomheder og om forøgelse af vores konkurrenceevne. Dernæst vil vi redegøre for vores overvejelser angående måden, hvorpå alle Unionens fælles politikker i højere grad kan blive til gavn for beskæftigelsen.
<P>
Hr. formand, jeg mener, at vi med vores forslag i dag tager medlemsstaterne på ordet. Vi anmoder dem ikke om at udrette mirakler på Det ekstraordinære Europæiske Råd. Vi skal for enhver pris undgå at vække falske forhåbninger, som pr. definition vil give sig udslag i virkelige skuffelser. Men vi anmoder Det Europæiske Råd om at stadfæste de konkrete retningslinjer i overensstemmelse med de sammenfaldende analyser og de principper, det selv har fastholdt. Vi anmoder det om på den måde at vise, at det faktum, at beskæftigelsen blev placeret allerøverst på prioriteringslisten, ikke er en hul frase. Det er, hvad Unionens borgere og navnlig de 18 millioner arbejdsløse forventer.
<P>
Hr. formand, kommissær Padraig Flynn og jeg står naturligvis til parlamentsmedlemmernes rådighed og svarer gerne på de spørgsmål, de måtte ønske at stille os.
<P>

<SPEAKER ID=21 LANGUAGE="NL" NAME="Van Velzen, Wim">
Hr. formand, rapporten bevæger sig i store træk i samme retning som den betænkning, som vi inden længe skal forhandle i Socialudvalget, selvom der er forskelle. Jeg har to spørgsmål. For det første savner jeg i hele forlægget om skattemæssige faciliteter forslaget om en nedsættelse af momsen på arbejdsintensive tjenester. Jeg vil gerne spørge Kommissionens formand, om jeg tager fejl heri. Og hvis jeg ikke tager fejl, hvad argumenterne har været for ikke at fremsætte dette vigtige forslag, som Kommissionen selv bestemmer om.
<P>
For det andet vil jeg gerne spørge Dem, om dette forslag er baseret på en sondering blandt medlemsstaterne eller formuleret anderledes, hvor stor er tilslutningen efter Deres mening i Rådet i Luxembourg?

<SPEAKER ID=22 LANGUAGE="FR" NAME="Santer">
Hr. formand, angående de skattemæssige forslag har vi nu i formiddag fremlagt en samlet pakke af skattemæssige foranstaltninger, herunder en adfærdskodeks i forbindelse med beskatningssystemet og en række andre forslag, som tager sigte på både den direkte og den indirekte beskatning. Denne pakke vil for øvrigt blive forelagt ØKOFIN-Rådet den 13. oktober.
<P>
Vi forventer, at ØKOFIN-Rådet den 13. oktober opstiller visse retningslinjer for Det Europæiske Råd den 21. november, fordi skattepakken efter vores opfattelse ligeledes må få indflydelse på beskæftigelsen, ligesom der er forbindelse mellem beskæftigelsen og beskatningen og visse andre områder, f.eks. miljøet osv., og vi forventer så, at Det Europæiske Råd den 21. november ligeledes opstiller visse retningslinjer.
<P>
Angående Deres spørgsmål nr. to om, hvorvidt Det Europæiske Råd vil slå ind på vores vej, vil jeg svare Dem, at det håber vi. På skatteområdet er enstemmighed stadig reglen, og i den henseende regner vi i det mindste med, at vi inden dette halvårs formandskab er omme, det vil sige i slutningen af december, når frem til en politisk aftale om skattepakken og det er endvidere mit håb, at det også vil ske for den skattepakke, der tager sigte på beskæftigelsen.

<SPEAKER ID=23 LANGUAGE="SV" NAME="Burenstam Linder">
Hr. formand, en måde at sænke arbejdsløsheden på, sådan som den fremgår af statistikken - jeg understreger som den fremgår af statistikken - er ved med forskellige reguleringer og subventioner at reducere arbejdskraftudbuddet, det vil sige at føre mennesker væk fra arbejdskraften, at reducere the labour force participation . Mener De, hr. formand, at det er en god metode - den bruges i en del lande - at løse Europas problemer på, sådan som de vises i statistikken, ved at vi de facto arbejder mindre? Eller vil De hellere gøre som Mr. Blair i Storbritannien foreslår, nemlig at forbedre beskæftigelsen ved hjælp af større fleksibilitet i alle de regler, som låser arbejdsmarkederne i Europa?

<SPEAKER ID=24 NAME="Flynn">
Vi har behandlet netop dette spørgsmål i en af de beskæftigelsespolitiske retningslinjer, hvor vi taler om at gøre skattereglerne mere beskæftigelsesvenlige. For at opmuntre virksomhederne til at skabe flere nye arbejdspladser skal medlemsstaterne udnytte det nuværende gunstige makroøkonomiske klima til endelig at få vendt den negative, langsigtede tendens hen imod højere skatter og ikke mindst afgifter på arbejdskraft, som er steget fra 35 % i 1980 til over 42 % i 1995.
<P>
Vi siger derfor, at hver enkelt medlemsstat bør sætte et mål for en reduktion af skatten på arbejde og samtidig bevare budgetneutraliteten med henblik på at opnå et betydeligt fremskridt inden år 2000.

<SPEAKER ID=25 LANGUAGE="EN" NAME="Hughes">
Mit spørgsmål drejer sig om politikken på dette særlige beskæftigelsestopmøde. Jeg vil gerne høre kommissionsformand Santers vurdering af udviklingens hastighed, nu hvor det særlige topmøde nærmer sig. Med beskæftigelsesdebatten i Amsterdam blev der sat en masse ting i gang. Mener han, at de retningslinjer, som han har vedtaget i dag, kan blive et samlingspunkt for statscheferne? Hvad er hans vurdering af udviklingens hastighed i medlemsstaterne, og hvad vil være hans målestok for, om det særlige topmøde er vellykket?

<SPEAKER ID=26 LANGUAGE="FR" NAME="Santer">
Det er naturligvis nødvendigt at få alle parter draget aktivt ind i sagen, for at Det Europæiske Råd kan blive en succes. Jeg har nævnt, hvilke vanskeligheder der er forbundet med dette topmøde. Det arbejde, vi har gjort i formiddags, det vil sige forslagene til retningslinjer, som er en premiere på beskæftigelsesområdet, fordi de foregriber kapitlet om beskæftigelse i Amsterdam-traktaten, er virkelig et stykke arbejde af en helt ny slags. Det sætter gang i en proces, som gør det muligt for medlemsstaterne hvert år at tage beskæftigelsessituationen op til fornyet overvejelse og vedtage retningslinjer for den nationale beskæftigelsespolitik. Vi vil altså ud fra disse retningslinjer lidt i lighed med det, der gøres i Den Økonomiske og Monetære Union, udforme konvergens- og overvågelsesmetoder, som gør det muligt for medlemsstaterne at få en monitoring , så at de hvert år kan se, om målene er blevet nået.
<P>
Dernæst spørger De mig, hvorledes man skal få samtlige foranstaltninger til at udfolde sig, for at Det Europæiske Råd den 21. november bliver en succes. Jeg mener, at de øvrige instanser skal drages aktivt med. Jeg har talt om arbejdsmarkedets parter. De spiller en central rolle. Derfor har vi arrangeret et topmøde for arbejdsmarkedets parter den 13. november i år. Jeg mener, at alle Fællesskabets øvrige organer skal inddrages som f.eks. Det Økonomiske og Sociale Udvalg, Regionsudvalget osv. Det er absolut nødvendigt, at en proces sættes i gang.
<P>
Vi er fuldstændig klar over, at det ikke er i selve Det Europæiske Råd vi skaber beskæftigelse, men at det er nødvendigt, at en proces sættes i gang, og jeg tror, at dersom den politiske vilje er til stede i de femten medlemsstater, og de har jo et dokument, der grundfæster denne politiske vilje, idet de går ind for kapitlet om beskæftigelse i Amsterdam-traktaten, som vil blive undertegnet i morgen, i Amsterdam for øvrigt, og som vi indgår i, så tror jeg, at det, der følger efter Det Europæiske Råd, har en chance for at blive en succes.

<SPEAKER ID=27 LANGUAGE="NL" NAME="Boogerd-Quaak">
Hr. formand, dette topmøde om beskæftigelse skal blive en succes, og af den grund vil jeg endnu engang tage de spørgsmål op, der blev stillet af hr. Van Velzen, fordi jeg ikke mener, at disse to spørgsmål fra hr. Van Velzen er blevet besvaret. Det første spørgsmål var: Hvad foreslår De konkret med hensyn til skatten. Foreslår De f.eks. konkret en forskydning af byrderne fra arbejde til andre ting som f.eks. energiafgifter? Endvidere, vil De fremsætte forslag med hensyn til momsen, hvor vi har kompetence til at nedsætte byrderne på intensive tjenester?
<P>
Mit andet spørgsmål, der er knyttet hertil, er, De har nu svaret tre gange herpå: Hvilke konkrete muligheder har Kommissionen, hvis medlemsstaterne ikke er villige til at aftale konvergerende mål. Hvilke sanktionsmuligheder har Den Europæiske Union i så fald? Eller svømmer vi videre på samme måde som hidtil, som det begyndte i Essen, hvor det blev sagt, at det og det gør vi, men hvor der i den sidste ende ikke er fastlagt noget eller er lagt noget til grund, så medlemsstaterne også gennemfører det.
<P>
Til sidst, hr. formand, hvilke forslag vil De fremsætte på sigt. For det De nu foreslår gælder på kort sigt, hvad gør De på længere sigt?

<SPEAKER ID=28 LANGUAGE="FR" NAME="Santer">
Hvad angår beskatningssystemet, mener vi, at det skal være mere gunstigt for beskæftigelsen. Jeg har ikke redegjort for samtlige forslag, som De naturligvis kan studere i den samlede pakke, der alligevel omfatter et pænt antal sider, men for at opmuntre virksomhederne til at skabe nye arbejdspladser, mener vi, at staterne skal udnytte det gunstige makroøkonomiske klima til at vende den langsigtede tendens til at øge skatten i forbindelse med de obligatoriske afgifter.
<P>
Vi har fastsat et mål for en reduktion af skattetrykket på arbejde samtidig med, at den budgetmæssige neutralitet bevares, således at der kan ske væsentlige fremskridt inden år 2000. Vi har ligeledes fremsat et forslag, som stadig er på bordet, om energiafgifter. Vi mener, at de måske er et af midlerne til at mindske skattetrykket på arbejde. Det er ikke noget nyt forslag, for siden hvidbogen i 1993 har vi uophørligt gentaget det. Både den tidligere Kommission og min har fremsat forslag herom. Der findes derfor en hel række forslag, som tager sigte på at reducere skatten på arbejde og på at styrke den generelle tendens. Når De gennemlæser papirerne om skatter og afgifter, vil De finde punkter, der er meget præcise desangående.
<P>
Derefter spørger De om, hvilke sanktioner Kommissionen har fastsat. Det er det vanskeligt at udtale sig om, fordi det er en proces, vi sætter i gang. Vi fastsatte heller ikke sanktioner i vort oplæg, da vi satte den proces i gang, der skulle lede frem til Den Økonomiske og Monetære Union. Vi regner med det, vi kalder peer review , det vil sige den gruppedisciplin, som vil komme til udtryk i Rådet, når de nationale beretninger gennemgås, som de enkelte medlemsstater vil forelægge hvert år og som skal indgå i de samlede retningslinjer.
<P>
Dernæst har Kommissionen beføjelse til som nævnt i kapitlet om beskæftigelsen at komme med henstillinger til medlemsstaterne. Så vidt er vi endnu ikke. Vi afventer naturligvis Det Europæiske Råd den 21. november for at se, hvorledes vi vil kunne udarbejde henstillinger til medlemsstaterne. Der er således tale om en hel proces, der skal sættes i gang. Der er ikke fastsat nogen form for sanktioner, for vi må ikke glemme, at socialpolitkken, beskæftigelsespolitikken og den økonomiske politik fortsat grundlæggende hører ind under den nationale kompetence.

<SPEAKER ID=29 LANGUAGE="FI" NAME="Ojala">
Ærede hr. formand, jeg vil gerne fortsætte lidt med at spørge kommissionsformand Santer om beskatningen. Hvis Rådet nu ikke er parat til at tage en samstemmig beslutning om beskatningen, hvilke konklusioner drager Kommissionen så af det? Falder bunden ikke ud af disse foranstaltninger, når det kommer til stykket, hvis vi ikke er parate til at ændre beskatningens tyngdepunkt, således at der inddrages supplerende beskatningsformer fra energibeskatning og merværdibeskatning, så arbejdsbeskatningen kan sættes ned. Hvis udelukkende arbejdsbeskatningen sættes ned, medfører det, at der skal skæres i de sociale ydelser. Det kan vel ikke være Kommissionens udgangspunkt, at arbejdsbeskatningen læmpes ved at nedskære i de sociale ydelser?
<P>
Jeg vil også gerne spørge kommissær Flynn, hvad der menes med denne fleksibilitet, som ønskes øget under navn af tilpasningsevne? Er der her tale om en udvikling som i USA, hvor nye arbejdspladser faktisk har betydet arbejdspladser, hvor lønningerne er så lave, at menneskene ikke kan leve af dem, eller menes der en dialog mellem arbejdsmarkeder?

<SPEAKER ID=30 LANGUAGE="EN" NAME="Flynn">
Det første, der bør siges i denne forbindelse, er, at denne proces kræver, at hver enkelt medlemsstat udarbejder en handlingsplan. Denne plan skal være interaktiv og skal specifikt behandle alle de spørgsmål, der rejses i retningslinjerne. Planen skal udarbejdes inden for rammerne af de fælles europæiske mål og retningslinjer, men skal samtidig afspejle den enkelte medlemsstats særlige forhold.
<P>
Med hensyn til sanktioner vil det, når disse retningslinjer er vedtaget på topmødet i december, være op til medlemsstaterne at udarbejde handlingsplanerne. Vi vil derefter kunne evaluere og overvåge, hvad medlemsstaterne gør. Som følge af denne evaluering er det muligt, at Kommissionen på eget initiativ vil være i stand til at rette henstillinger til de enkelte medlemsstater vedrørende det omfang, hvori retningslinjerne er blevet fulgt.
<P>
Vi taler ikke her om nedskæringer i socialsikringen. Det er ikke det, det drejer sig om. Der bruges enorme økonomiske summer - over ECU 200 milliarder om året - på socialsikringordningerne. To tredjedele bruges på passiv indkomststøtte. Vi ønsker, at en større del af skatte- og socialsikringsreserverne skal overføres til en aktiv arbejdsmarkedspolitik.
<P>
Vi bør altid huske, at vi handler ifølge den strategi, der blev aftalt i Amsterdam. Det var, hvad vi blev bedt om på topmødet i Amsterdam: At betragte arbejdsløshed og jobskabelse som et spørgsmål af fælles interesse.
<P>
Hvad angår sanktioner vil vi ikke modarbejde medlemsstaterne - vi vil samarbejde med regeringerne. Vi vil samarbejde, så vi endelig kan opnå et fremskridt, der betyder noget. Denne proces blev iværksat i 1993 og har nu nået et stadium, hvor vi kan fastlægge retningslinjer, som skal hjælpe medlemsstaterne under udarbejdelsen af deres handlingsplaner.

<SPEAKER ID=31 LANGUAGE="FR" NAME="Reding">
Hr. formand, Kommissionen vil vende tendensen på fem år. Det er noget af en udfordring, det vidner om optimisme, men er efter min mening uden visioner, det vil aldrig blive en succes.
<P>
Med henblik på den nye virksomhedskultur skal den nye mentalitet naturligvis vinde indpas. Det er et langsigtet perspektiv. På kort sigt er det nødvendigt at tænke på finansieringen til virksomhederne. Mit spørgsmål er derfor følgende: hvor skal denne finansiering komme fra? Fra fællesskabsbudgettet, fra den private sektor eller fra de nationale budgetter? Hvad mener Kommissionen derom?

<SPEAKER ID=32 LANGUAGE="EN" NAME="Flynn">
Der er ikke tale om, at der kræves flere penge. Det, vi her taler om, er at tage de eksisterende finansstrukturer, på fællesskabs- eller nationalt plan, og omsætte dem til en mere aktiv arbejdsmarkedspolitik. Husk, at vi taler om at øge erhvervsraten til 65 % i løbet af fem år. Det er ikke et umuligt mål. Vi lå på det tal tidligere, i 1970'erne, da vores erhvervsrate lå på linje med USA's. Men de er nu forud.
<P>
Vi har udført en simulering, der viser, at hvis vi kan bevare en makroøkonomisk vækst på mindst 3 % om året i løbet af de næste par år og samtidig gennemføre de strukturreformer og retningslinjer for beskæftigelsespolitik, som vi foreslår her, opnår vi efter fem år en erhvervsrate på mindst 65 %, hvilket svarer til en arbejdsløshed på et sted mellem 7 % og 8 %.

<SPEAKER ID=33 LANGUAGE="DE" NAME="Wolf">
Hr. formand, kære kolleger! Vi diskuterer her med de næsten 30 millioner arbejdsløse og mindst 50 millioner fattige i vores Union for øje. Vi skal ikke bilde os ind, at vi kan finansiere den nødvendige aktive arbejdsmarkedspolitik med småpengene i sparegrisen. Jeg vil gerne spørge Kommissionen, om den i det mindste i december i forbindelse med Monti-initiativet vil diskutere muligheden for at genvinde evnen til beskatning, beskatning af finansoperationer, af virksomhedsoverskud og af formuen, for med stabilitetspagten for øje kan det udelukkende lade sig gøre med overskud på indtægtssiden.
<P>
For det andet: Hvor er industriens ansvar henne? Hvad vil Kommissionen gøre for at få industrien til at skabe arbejdspladser og uddannelsespladser i stedet for at nedlægge arbejdspladser gennem rationalisering og delokalisering?
<P>
For det tredje hilser jeg velkommen, at det ikke vil være toppen af dereguleringsprocessen. Men jeg er stadig ikke tilfreds. Det må heller ikke være toppen af workfare og fleksibilisering, for denne model fra USA kan ikke anvendes i De Europæiske Fællesskaber og har også dér medført ødelæggelse af den sociale samhørighed og vedvarende social utilfredshed.

<SPEAKER ID=34 LANGUAGE="EN" NAME="Flynn">
Vi søger at fremme og befordre omstillingsevnen. Vi taler her om en modernisering af arbejdstilrettelæggelsen og arbejdsmønstrene inden for Unionen. Vi vil anmode arbejdsmarkedsparterne - som kommer til at spille en nøglerolle i alt dette - om at forhandle aftaler om arbejdstilrettelæggelse og fleksible arbejdsformer. Medlemsstaterne vil også blive anmodet om at etablere en ramme for mere fleksible ansættelsesformer, der tager højde for, at disse bliver mere og mere forskelligartede.
<P>
De mere utraditionelt ansatte skal have større tryghed, f.eks. en beskæftigelsesstatus. De, som vælger at arbejde på nedsat tid, bør ikke straffes med en langsommere karriere. Vi støtter alt i alt virksomhedernes omstillingsevne, og vi ønsker en større beskæftigelsesevne og en reduktion af den kvalifikationskløft, der er den største strukturelle svaghed inden for Unionen på nuværende tidspunkt.

<SPEAKER ID=35 LANGUAGE="IT" NAME="Santini">
Hr. formand, jeg tager udgangspunkt i et præcist punkt i Deres meddelelse, hvor De nævner, at 45 % af eleverne i folkeskolens ældste klasser ikke afslutter deres skolegang normalt. Hertil skal føjes de ca. 65 % af de universitetsstuderende, som ikke tager en afgangseksamen fra universitetet. Det giver mig en idé, som jeg gerne vil stille til rådighed for Kommissionen i form af et forslag: hvorfor ikke, når der nu findes programmer til at fremme tilgangen til erhvervslivet eller til at give disse unge en uddannelse, udarbejde et program, der skal hjælpe elever og studerende i vanskeligheder, for de er jo ofte i vanskeligheder, fordi de er nødt til at arbejde, ikke fordi de ikke har lyst til at gå i skole eller læse? Hvorfor ikke udarbejde et program, der hjælper dem til at gøre deres skolegang eller studier færdige? Der ville være nogle positive afsmittende virkninger i form af en formindskelse af antallet af arbejdsløse og en forøgelse af disse unges kulturelle niveau, hvorved de senere vil have større chancer for mere kvalificeret beskæftigelse. Ville det ikke være muligt at lave dette forslag om til et program en gang i fremtiden?

<SPEAKER ID=36 LANGUAGE="EN" NAME="Flynn">
Det er en glimrende idé. Vi vil gerne kunne sige, at den indeholder et element af beskæftigelsesevne, det vil sige forbedrer folks evne til at komme i arbejde. Og det er kernen i de retningslinjer, som vi præsenterer Dem for i dag.
<P>
Vi taler her om bekæmpelse af langtidsledigheden, og vi taler om bekæmpelse af ungdomsarbejdsløsheden. Vi taler især om dem, der aldrig har haft mulighed for at få en uddannelse. Vi bør ikke glemme, at 10 % af alle arbejdsløse i Europa ikke har fået nogen form for uddannelse. Det er disse folk, der ender som langtidsledige.
<P>
Vi ønsker retningslinjer, og der står heri helt specifikt, at alle arbejdsløse enten vil være i arbejde, i arbejdspraktik eller under uddannelse senest 12 måneder efter, at de er blevet arbejdsløse. Og alle unge under 25 vil være i en lignende uddannelses- eller arbejdssituation efter senest 6 måneder.
<P>
Arbejdsetikken vil således være på plads helt fra starten, og vi vil endelig være i stand til at reducere forsørgelsesniveauet inden for Unionen. Det er dette, som skal tackles, hvis vi skal udfylde den kvalifikationskløft, der plager hele det europæiske arbejdsmarked.

<SPEAKER ID=37 LANGUAGE="ES" NAME="Hernández Mollar">
Hr. formand, vi befinder os for øjeblikket i en overgangsperiode før igangsætningen af Den Monetære Union, som vil blive det instrument, der vil give os mulighed for at være mere konkurrencedygtige og opnå konvergens i vores økonomier. Men det er et faktum, at medlemsstaterne i dag gør en stor indsats for at sanere deres finanser og for at opnå konvergens i økonomien.
<P>
Jeg vil gerne bede formanden for Kommissionen om at vurdere den indsats, som medlemsstaterne foretager for at opnå konvergens i deres økonomier og dens indflydelse på arbejdsmarkedet og beskæftigelsesdannelsen. Og jeg vil også bede formanden for Kommissionen om at vurdere graden af opfyldelse for de flerårige beskæftigelsesplaner siden 1995 og Kommissionens vurdering af disse planer.

<SPEAKER ID=38 LANGUAGE="EN" NAME="Flynn">
Rent faktisk er der gjort en hel del i den seneste tid. Selvom kommissionsformand Santer og jeg i dag har koncentreret os om retningslinjerne for beskæftigelsen, har vi også godkendt to andre dokumenter. Et af disse er rapporten om beskæftigelsen for 1997, hvor vi samler alle data, analyserer dem og behandler politiske spørgsmål.
<P>
Det andet dokument, den fælles rapport, er af stor betydning, for det er dette dokument, som danner grundlag for de økonomiske retningslinjer. Den fælles rapport er en samling af alle de eksempler på god praksis, som er forelagt os i de flerårige programmer, og som er forelagt den luxembourgske formand. Vi har trukket på specifikke eksempler på god indsats og erfaring, og de er med i rapporten. Dette vidner tydeligt om, at de fleste medlemsstater har gennemført positive tiltag, hvad angår udviklingen af deres arbejdsmarked og uddannelsessystem og reformeringen af alle deres øvrige systemer.
<P>
Desværre er dette ikke altid sket på en koordineret måde. Med disse retningslinjer og mandatet fra Amsterdam søger vi en koordineret handling, som er beskrevet i handlingsplanerne, så vi kan foretage en løbende evaluering. Der er gennemført meget. Vi siger ikke, at medlemsstaterne ikke prioriterer dette højt. Men nu har vi endelig, på grund af Amsterdam, fået fastlagt denne proces, der giver strategien gennemslagskraft. Og jeg mener, at vi har fået et godt greb om nælden i dag.

<SPEAKER ID=39 LANGUAGE="FI" NAME="Myller">
Ærede hr. formand, her har været en del spørgsmål om beskatning. Det er også en vigtig del af denne beskæftigelsespakke præsenteret af Kommissionen eller det skulle være en vigtig del af Kommissionens forslag også af den grund, at formanden for Kommissionen sagde, at vi ikke skal nære for stort håb om, hvad der på Den Europæiske Unions plan kan gøres for beskæftigelsen. Midlerne inden for beskatningen er netop de midler, som der virkelig kan opnås noget med. Så jeg vil spørge, hvordan formuebeskatning og harmoniseringen af formuebeskatning er med i dette forslag? Det kan frygtes, at det fører til beskatningsdumpning eller beskatningskonkurrence, når forskellige medlemslande ønsker arbejdspladser og investeringer, hvis der ikke på dette område gøres fremskridt. Jeg vil endvidere spørge om det, som der allerede er blevet spurgt om flere gange: hvad mener Kommissionen med, at lønningsfleksibilitet er en succesfuld måde at tage sig af beskæftigelse på?

<SPEAKER ID=40 LANGUAGE="FR" NAME="Santer">
Hr. formand, hvad angår svaret på dette spørgsmål, indgår skatte- og afgiftspakken ikke i denne meddelelse fra Kommissionen. Denne meddelelse drejer sig helt nøjagtigt om, som jeg sagde i min indledning, og man skal ikke tage fejl af emnet, forslagene til retningslinjer for medlemsstaternes beskæftigelsespolitik i 1998 til gennemførelse af og under foregribelse af kapitlet om beskæftigelse i Amsterdam-traktaten. Det er den meddelelse, jeg i dag har fremlagt for Dem.
<P>
Men ud over denne meddelelse har Kommissionen her til formiddag behandlet en anden skattepakke, men i en anden sammenhæng. Det drejer sig om en principaftale, som blev indgået på den uformelle samling i Rådet (finansministre), som for kort tiden siden afholdtes i Mondorf-les-Bains i Luxembourg; en harmonisering af skatten på kapital er en integrerende bestanddel af denne aftale. Det er en særskilt pakke, som vi den 13. oktober vil forelægge ØKOFIN-Rådet.
<P>
Jeg giver Dem naturligvis helt ret i, at den skattemæssige konkurrence, som for øjeblikket foregår mellem medlemsstaterne, reducerer beskatningsgrundlaget, skaber problemer med skatteindtægterne for medlemsstaterne og fører til skattemæssig dumping. Derfor mener jeg, at der skal gribes ind over for den usunde konkurrence mellem medlemsstaterne på skatteområdet og vi vil, som jeg har nævnt, indføre mere præcise retningslinjer bistået af Det Europæiske Råd for i det mindste i en politisk aftale at få afsluttet den omfattende skatte- og afgiftspakke, som er meget vidtrækkende, det kan jeg forsikre Dem om. På den måde er vi i det mindste sikre på, at det efter to års hårdt arbejde er lykkedes os at at ophæve blokeringen af skatte- og afgiftspakken, der, som De ved, har været kørt fast gennem nogen tid. Jeg tror, at ØKOFIN-Rådet den 13. oktober i år vil kunne give grønt lys for en politisk aftale, som vi dernæst vil få stadfæstet af Det Europæiske Råd.

<SPEAKER ID=41 LANGUAGE="FR" NAME="Sainjon">
Hr. formand Santer, jeg har med stor interesse lyttet til Dem og jeg tror, De har ret. Beskæftigelsespolitikken er blevet et vigtigt politisk spørgsmål for Den Europæiske Union, det står faktisk allerøverst på prioriteringslisten.
<P>
De talte om en ambitiøs plan, men jeg vil tillade mig at sige til Dem, at man ikke kan være ambitiøs nok, når det gælder de europæiske borgeres og navnlig den europæiske ungdoms fremtid. Jeg støtter derfor helt og fuldt de forskellige mål, De har forelagt os, f.eks. for så vidt angår SMV, innovation, uddannelse, beskæftigelse til de unge osv.
<P>
Men hr. formand, De ved lige så godt som jeg, at der skal megen overbevisning til, for at staterne som helhed virkelig kan forene deres bestræbelser på dette område. Det går ikke af sig selv. Mener De derfor ikke, at i dag er tiden inde til at tale om moralsk forpligtelse og endog om borgerpligt på baggrund af situationen i Europa, som vi oplever den? De har selv anført tal, der gør indtryk, vedrørende arbejdsløsheden og tillige folk, som lever i usle kår. Det er virkelig en skandale.
<P>
Derfor stiller jeg Dem dette spørgsmål: Hvorledes få staterne til ved at lægge autoritet for dagen at træffe effektive foranstaltninger til bekæmpelse af arbejdsløsheden? Endelig tales der om EIB, hr. formand. Men hvad er det for finansieringer?

<SPEAKER ID=42 LANGUAGE="FR" NAME="Santer">
Hr. formand, jeg giver gerne det ærede parlamentsmedlem ret, for jeg har altid ment, at det var hver enkelt medlemsstats moralske pligt at bekæmpe arbejdsløsheden, som er en af vor moderne tids svøber. Den 31. januar i fjor tog jeg selv initiativet til over for Dem at redegøre for en tillidspagt om beskæftigelsen, som, det må indrømmes, ikke fik samme succes i medlemsstaterne som hos Dem.
<P>
Jeg har sagt gang på gang, at der skal gøres noget ved arbejdsløsheden, hvis Europa vil bevare sin troværdighed over for borgerne, for det er nødvendigt at tænke på den opfattelse, som manden på gaden, arbejdstageren, får af Europa, hvis det ikke lykkes os at dæmme op for denne svøbe. Jeg er meget glad for, at det i Amsterdam lykkedes - det var ikke nemt, dét ved formanden, for han deltog i en række møder på regeringskonferencen - at få det kapitel om beskæftigelsen med, for nu er der i det mindste mutatis mutandis etableret en sammenhæng med den proces, vi er inde i med den monetære union for øje.
<P>
Nu er efter borgernes opfattelse Den Europæiske Union ikke kun et marked, ikke kun fælles valuta, men den har også en social dimension. Jeg håber, ja, jeg er overbevist om, at medlemsstaterne ved hjælp af den proces, som vil blive sat i gang, ligeledes vil påtage sig deres ansvar. Den proces, der vil blive indledt, vil gøre det muligt at tage beskæftigelsessituationen op til fornyet overvejelse hvert år, fordi det vil være nødvendigt at sikre den konkrete opfølgning af den år for år. Herpå kommer dens succes til at bero efter min mening.

<SPEAKER ID=43 LANGUAGE="FR" NAME="Seillier">
Hr. Flynn, eftersom De har talt om et kvalitativt spring og en ny kultur, tror De så ikke, at Kommissionen ud fra en intellektuel kreativitet kunne tilskynde til følgende nye synsvinkel: da SMV som bekendt er dem, der skaber flest nye arbejdspladser, foreslår jeg Dem, at moderen i en børnerig familie skal anses for at være den egentlige chef for en regulær SMV. Kunne man ikke her overveje en dybtgående fornyelse af vores økonomiske begreber? Det gør mig ondt at se, at man stadig anser disse mødre for at være ikke-aktive, selvom de med hensyn til den oplæring, der er så vigtig i barndommen og som danner grundlag for yderligere uddannelse, udfører en særdeles værdifuld samfundsopgave. Ville det ikke være en omfattende innovation at foreslå medlemsstaterne?

<SPEAKER ID=44 LANGUAGE="EN" NAME="Flynn">
Det er helt rigtigt. De vil især have interesse i punkt V med overskriften: «Ligestillingspolitikken bør styrkes«. Deri anfører vi ganske tydeligt, at den arbejdsduelige del af befolkningen som understreget i de demografiske rapporter nu vokser meget langsommere, end den har gjort i de sidste 20 år. I løbet af det næste årti vil den mindskes. På længere sigt har De helt ret i, at den stigning i beskæftigelsen, der er nødvendig, for at vi kan opretholde vores levestandard og bevare den europæiske sociale model, er helt afhængig af en stigning i kvindernes erhvervsfrekvens.
<P>
Jeg tror, at det, som vi er gået i gang med i dag, vil lykkes. Som De vil huske, blev hvidbogen om vækst, konkurrenceevne og beskæftigelse betragtet som et gennembrud inden for udvikling af europæisk politik. Den afviste liberalisering og vækst inden for engrossektoren alene som løsning på vores arbejdsløshedsproblemer. Den anbefalede vækst og strukturreformer. Men ingen af delene er blevet opnået i den grad, som vi havde håbet på. Regeringerne har været for langsomme og somme tider for frygtsomme til at vedtage de reformer, som vi foreslog dengang. Men forholdene har ændret og udviklet sig. Engagementet er ved at vokse sig meget større, og det har været tydeligt siden Amsterdam. Og her har vi i dag taget fat om, hvad der skal til for at fremme denne udvikling og opnå et virkelig betydeligt engagement og for at udarbejde handlingsplaner, der giver de ønskede resultater i løbet af de næste fem år.

<SPEAKER ID=45 NAME="Formanden">
Tak til formanden for Kommissionen og til kommissær Flynn for deres svar og for den hurtighed, hvormed de besvarede de fremsatte spørgsmål.
<P>
Dette punkt er afsluttet.

<CHAPTER ID=5>
Gennemførelsen af 1997-budgettet
<SPEAKER ID=46 NAME="Formanden">
Næste punkt på dagsordenen er forhandling om forslag til beslutning (B4-0818/97) af Brinkhorst for Budgetkontroludvalget og Tillich for Budgetudvalget om gennemførelsen af Fællesskabernes budget for 1997.

<SPEAKER ID=47 LANGUAGE="NL" NAME="Brinkhorst">
Hr. formand, jeg vil allerførst gerne takke kommissær Liikanen og kommissær Gradin for den måde, som gennemførelsen af det europæiske budget er blevet forbedret på i den senere tid. Det er indlysende, at vi i de sidste par år har opnået en forbedring af den måde som budgettet, foreslået af budgetmyndigheden, gennemføres på. Der er naturligvis en række kritiske bemærkninger, men har jeg gerne villet fremhæve ovenstående.
<P>
Det er klart, at vi med hensyn til mælkekvoten stadig har problemer. Der er i år ikke mindre end seks lande, der har overskredet kvoten, og spørgsmålet til Kommissionen er: Er tiden ikke inde til at overveje forslag til omstrukturering af sektoren?
<P>
Vedrørende strukturfondene er der også tale om en generel forbedring, men Budgetkontroludvalget er skuffet over, at der ved gennemførelsen af bestemte fællesskabsinitiativer trods alt er en række mangler. Jeg vil specielt gøre kommissær Liikanen opmærksom på dette.
<P>
For det tredje beskæftigede vi os sidste år med de transeuropæiske net inden for transport, energi og telekommunikation. Kommissionen har lovet, at der ved udgangen af dette år vil finde en integral tilpasning sted, og at bevillingerne vil blive anvendt fuldt ud. Er det rigtigt, at der i august kun var anvendt 4 % af de transeuropæiske net, og hvis ja, hvad vil Kommissionen gøre for at forbedre dette allerede i år?
<P>
Vi glæder os over, at den vedvarende udnyttelse af strukturfondene er forbedret. Kommissær Liikanen's kollega, fru Wulf-Mathies, har sidste år i samarbejde med Miljøudvalget gjort et stort arbejde for at forbedre udnyttelsen af strukturfondene, særligt for at fremme den vedvarende anvendelse. Dette er vi meget glade for. Vi håber endvidere, at det vil være muligt at forsætte udviklingen ad den vej, fordi det vedvarende i Den Europæiske Union dermed vil tage form.
<P>
Med hensyn til den eksterne politik er der tale om en fundamental ændring af PHARE-programmerne. Kommissionen har meddelt, at PHARE-programmerne vil blive revideret, bl.a. for at gøre præevalueringen mulig. Det har ført til, at der også i år er tale om en delvis underudnyttelse. Mit spørgsmål, på vegne af Budgetkontroludvalget, er: Hvor hurtigt kan denne revision af PHARE-programmet finde sted, ikke mindst fordi vi jo i den kommende tid må lægge stor vægt på at give de østeuropæiske lande et tegn om, at vi bliver bedre.
<P>
Vedrørende det tidligere Jugoslavien er der stadig to store problemer. Vi havde i går en samtale med repræsentanter for den højtstående EU-repræsentant for det tidligere Jugoslavien, og det viser sig, at der er alvorlige problemer med udnyttelsen af bevillingerne, særligt med hensyn til udbygningen på boligområdet.
<P>
Til sidst MEDA-programmet. Vi er glade for, at MEDA efter indkøringsvanskelighederne nu udnyttes bedre. Vi håber også, at den store forskel mellem indgåede forpligtelser og foretagne betalinger reduceres.

<CHAPTER ID=6>
Velkomstord
<SPEAKER ID=48 NAME="Formanden">
Kære kolleger, det er med fornøjelse, at jeg byder velkommen til en delegation fra Den Tidligere Jugoslaviske Republik Makedoniens Parlament, der under ledelse af formanden for forbindelserne med Den Europæiske Union, fru Ilinka Mitreva, har taget plads i den officielle loge.
<P>
Dette besøg er det andet møde mellem Europa-Parlamentets delegation og delegationen fra Den Tidligere Jugoslaviske Republik Makedoniens Parlament, samt det første officielle besøg, som en delegation fra det makedonske Parlament har aflagt i Europa-Parlamentet.
<P>
Europa-Parlamentet, der repræsenterer borgerne i Den Europæiske Union, tillægger sine forbindelser med Den Tidligere Jugoslaviske Republik Makedoniens Parlament og gennem dettes medlemmer det makedonske land og folk stor betydning.
<P>
Jeg er underrettet om hyppigheden af Deres besøg og de igangværende drøftelser og er overbevist om, at disse møder vil bære frugt. Jeg byder Dem derfor velkommen på Europa-Parlamentets vegne og ønsker Dem held og lykke i Deres videre bestræbelser.
<P>

<CHAPTER ID=7>
Gennemførelsen af 1997-budgettet (fortsættelse)
<SPEAKER ID=49 NAME="Theato">
Hr. formand, hr. kommissær, kære kolleger! Det er ikke vores opgave som parlament at give flere penge ud for enhver pris. Det er snarere vores opgave at opdage blokader og rydde vejen, for at Fællesskabet kan blive handlekraftigt.
<P>
Heinrich Aigner, den første formand for Budgetkontroludvalget i Europa-Parlamentet, begrundede med disse ord den 11. oktober 1977, det vil sige for næsten 20 år siden, hensigten og formålet med det, som vi beskæftiger os med i dette øjeblik i dag. Den procedure til overvågelse af gennemførelsen af budgettet, som han tog et afgørende initiativ til dengang, er stadig af lige så stor betydning som dengang. I vores egenskab af parlament har vi pligt til at kontrollere, om bevillingerne i budgettet nu også anvendes og anvendes korrekt.
<P>
Vi skal opdage det i tide, hvis der er noget i forbindelse med gennemførelsen af budgettet, der ikke stemmer. Det skal opdages i så god tid, at vi kan nå at modvirke eller ændre det. Vi vil også i denne procedure finde ud af, hvordan budgettet skal ændres i det kommende år, og hvad der skal forbedres. Jeg vil kun nævne nogle eksempler på områder, som absolut skal forbedres.
<P>
For det første: Genopbygningen af det tidligere Jugoslavien. Den Europæiske Union stod og står forrest i rækken med hensyn til lovning på at støtte genopbygningen finansielt for at lette befolkningens tilbagevenden. Men vi ved også, at mange projekter har måttet udsættes eller slet ikke er kommet i gang, fordi de politiske betingelser ikke var opfyldt, og fordi der kun skulle gives penge til dem, som respekterede fredsaftalen fuldt ud. Den reelle bevilling af midler, men også ledelsen og effektiviteten af hjælpen fra Den Europæiske Union, lader unægteligt så meget tilbage at ønske på mange områder, at det er nødvendigt snarest muligt at foretage gennemgribende forbedringer. Det er efterhånden Kommissionens troværdighed, der står på spil.
<P>
Jeg kan også nævne en anden situation, som jeg mener er kritisk. De penge, som vi har bevilget til den nukleare sikkerhed i Central- og Østeuropa, anvendes stadig kun i ringe omfang eller slet ikke. Naturligvis er Kommissionen ikke eneansvarlig for koordineringen af den internationale hjælp til Tjernobyl, men vi kan ikke blive ved med at skyde skylden på koordineringsproblemer. Jeg kan kun igen på det kraftigste opfordre Kommissionen til at behandle disse spørgsmål med den forrang, som de fortjener.
<P>
Jeg er klar over, at de rigtige politiske prioriteringer udmærket kan diskuteres. En af disse prioriteringer må dog uden tvivl være at øge sikkerheden på kernekraftværkerne i Central- og Østeuropa. Det er dog ikke kun Kommissionens ansvar, hvis der opstår problemer med gennemførelsen af budgettet. Et eksempel herpå er de penge, som var bevilget i budgettet til bekæmpelse af svig først og fremmest inden for landbruget. På denne konto står der f.eks. ECU 15 millioner til rådighed for programmer, der skal forbedre kontrollen. Problemet er bare, at medlemsstaterne indtil videre åbenbart ikke har fremsat forslag til egnede projekter. Det kaster ikke ligefrem et positivt lys over medlemsstaternes anstrengelser på dette område. Vi kan kun håbe på og appellere til, at der bliver stillet nogle forslag i løbet af de kommende måneder.
<P>
Vi har i årevis gjort os mange bekymringer om overskridelsen af mælkekvoterne, og i 1992 måtte vi endda udskyde dechargeafgørelsen. Lad mig også nævne noget positivt. I strukturfondene lader det til, at tendensen, som man allerede kunne se det i 1996, er vendt. I første halvår var resultatet, at der blev udbetalt flere midler, end der blev bundet nye. Alligevel er bunken af bundne midler, der skal afvikles, overordentlig stor. Vi skubber tilsagn for mere end ECU 24 milliarder foran os, og vi skal passe på, at de ikke i løbet af de næste år ender med at blive byrder fra fortiden, som vi ikke kan klare. Jeg håber, at det ligger Dem meget på sinde, hr. Liikanen! Jeg vil også især gøre opmærksom på de fællesskabsinitiativer, som vores ordfører, hr. Brinkhorst, allerede har nævnt.
<P>
Afslutningsvis vil jeg gerne vende tilbage til hr. Aigner. I sin tale for 20 år siden prioriterede han programmer for unge først. Efter at Europa-Parlamentet har presset på, er der sket en del på dette område. Her tænker jeg først og fremmest på Socrates-programmet, som udnyttes fuldt ud, og som skal have tilstrækkelige midler på næste års budget, så vi også kan bidrage til det emne, som vi netop har diskuteret med formanden for Kommissionen og Kommissionen.
<P>
Til slut vil jeg gerne takke de to ordførere, som har gjort et stort stykke arbejde, og som har sammenfattet det hele i spørgsmål og analyse af svarene, og jeg vil gerne takke Kommissionen, hr. kommissær Liikanen og fru Gradin for deres beredvillige samarbejde!

<SPEAKER ID=50 LANGUAGE="DE" NAME="Bösch">
Hr. formand, kære kolleger! Lad mig prøve at vælge et andet udgangspunkt til dagens debat end de ærede forudgående talere. Måske kan vi se det lidt mere fra en anden side: Sådan som den helt almindelige, valgte repræsentant for skatteyderne ser sagen. Så kan vi se, at dagens debat så at sige giver startskuddet til Kommissionens dechargedebat. Jeg kan se, at forlægget fra de to ordførere, som har gjort et godt stykke arbejde, nogenlunde svarer til forventningerne.
<P>
Vi kritiserer overskridelsen af mælkekvoterne, beklager underudnyttelsen af Phare-midlerne, er bekymrede over vores anvendelse af midler til Jugoslavien, men glæder os derimod over den høje udnyttelsesgrad af Medamidlerne. Det er nogenlunde sådan, vi ser tingene. Efter afslutningen på denne proces vil vi så i de europæiske skatteyderes interesse, det vil sige forhåbentlig vores vælgeres interesse, løfte en advarende finger og konsekvent godkende EU-Kommissionens gennemførelse af budgettet. Vi vil endnu engang have forstået - og det kunne også høres på nogle af indlæggene - at 80 % af EU-budgettet beklageligvis gives ud af medlemsstaterne og kun 20 %, det vil sige peanuts for at bruge et moderne udtryk, gives direkte ud af Europa-Kommissionen.
<P>
Det kunne måske være interessant, hvis vi ville gøre det, som vi fortæller vores medborgere før valgene, nemlig at føre politisk kontrol med bureaukratiet i Bruxelles på en enkel og lidenskabsløs måde. I den forbindelse foreslår jeg, at vi først og fremmest koncentrerer os om de 20 %, hvor det ikke er medlemslandene, der er skurkene, men umiddelbart Europa-Kommissionen. Lad os for en gangs skyld ikke udelukkende koncentrere os om procenterne i gennemførelsen efter mottoet: Høje procenttal er gode, lave procenttal er dårlige. Så skal vi nok snart se resultater. Phare-programmet er allerede blevet nævnt.
<P>
Efter syv års forløb var Kommissionen ikke i stand til at give mere end halvdelen af det planlagte budget ud. Enhver national minister, som er ansvarlig for et område, burde vel så gå af og indrømme, at han ikke er i stand til at gøre det arbejde, som er blevet ham pålagt, ordentligt, og Revisionsretten bekræfter i øvrigt dette i sine rapporter. Og det på et område, hvor Kommissionen med sin Agenda 2000 selv har sat målet højt og sagt, at det vigtigste praktisk talt er, hvad vi gør i de kommende år, det vil sige udvidelsen mod øst.
<P>
Kan vi i betragtning af denne totale manglende evne hos Europa-Kommissionen til på fornuftig vis at uddele ECU 1 milliard pr. år til nabolandene i Central- og Østeuropa, kan vi så virkelig forvente, at den samme Kommission med de samme personer vil være i stand til at gennemføre en væsentligt dyrere og mere kompleks tiltrædelsesproces til Den Europæiske Union for disse stater? Det kan jeg i hvert fald ikke gøre mine vælgere i Østrig klart i betragtning af de tal, som vi skal drøfte i dag.
<P>
Denne formodning understreges af anvendelsen - anvendelse kan jeg kun sætte i anførselstegn - af midlerne fra budgettet for Phare-demokratiet, hvor der pr. 31. august i år var anvendt eller forpligtet siger og skriver 0 % af ECU 10 millioner for at være helt korrekt! Og det på et tidspunkt, hvor Kommissionen indbildsk giver vores nabolande mod øst karakterer og gør dem klart, på hvor mange områder det civile samfund stadig kan forbedres, og hvor meget de kan regne med Europa-Kommissionens støtte.
<P>
Jeg vil ikke tale mere om Phare-området her, og jeg tror, at vi kan sige det samme om Meda-programmet. Der foreligger også rapporter fra Revisionsretten for dette område. Resultatet er: Uregelmæssigheder! På grund af de også personalemæssigt lettere begrænsede ressourcer, som vi har til rådighed, har vi endnu ikke haft mulighed for at gå i detaljer. Fru kollega Theato, vores formand for Budgetkontroludvalget, har allerede berørt kernekraftværkerne og anvendelsen af Tacis-midlerne. På disse områder ser det også katastrofalt ud. Jeg må sige, at det måske er meget godt, at vi ikke har bundet mere end 20 % i Ukraine.
<P>
Jeg ønsker ikke at komme med flere eksempler, men jeg mener, at vi rent faktisk bør undersøge kvaliteten af budgetgennemførelsen ved sådanne debatter. Det skylder vi vel vores vælgere og os selv som Europa-Parlament.

<SPEAKER ID=51 LANGUAGE="EN" NAME="Elles">
Hr. formand, jeg vil gerne begynde med en generel bemærkning, før jeg fremsætter nogle enkelte, specifikke kommentarer. Jeg har indtryk af, at den forhandling, som vi fører her til eftermiddag, somme tider betragtes som mindre væsentlig blandt vores budgetforhandlinger. Jeg har indtryk af, at den blot opfattes som et middel til at se på, hvordan det er gået med budgettet. Så skifter vi fokus og vender opmærksomheden mod budgetforhandlingen i Budgetudvalget i næste uge og i Strasbourg med afstemning senere på måneden.
<P>
Budgetudvalget og Budgetkontroludvalget og Parlamentets udgiftsudvalg bør dog anse opfølgning af udgifter for lige så vigtigt. Jeg er glad for at se, at der er sket en vis fremgang med hensyn til at betragte opfølgning af udgifter som et betydningsfuldt emne. Den bør være vores udgangspunkt. Efter denne forhandling bør vi kunne sige: Vi ved, hvor svaghederne i budgetproceduren er. Og vi bør ikke vedtage nye bevillinger, før spørgsmål som hr. Böschs er afklaret. Reserven kan bruges i udgiftsproceduren til at advare Kommissionen om, at der er noget galt. Denne forhandling er således en del af en udviklingsproces, og den er vigtig.
<P>
Hr. Brinkhorst og hr. Tillich fremlægger en hel række idéer i deres beslutningsforslag om underudnyttelse af bevillinger. En lav udnyttelsesgrad bør være tegn på, at ændringer inden for disse områder skal behandles med betydelig forsigtighed. Der er visse områder, f.eks. det tidligere Jugoslavien, hvor særlige omstændigheder skal tages i betragtning. Jeg finder det interessant, hvad vores ordfører, hr. Brinkhorst, har fortalt os om vanskelighederne ved gennemførelsen af programmer. Det ville være nyttigt at høre Kommissionens kommentarer til indholdet af punkt 16.
<P>
For det andet, som hr. Bösch sagde - og heri er min gruppe enig med ham - betyder en hurtig udnyttelse ikke nødvendigvis en effektiv udnyttelse af bevillingerne. Man kan forestille sig en ivrig bureaukrat, som siger: Så længe jeg bruger mine penge, bevilger Parlamentet mig flere, for det kan se, at de rent faktisk anvendes. Vi bemærker, at udnyttelsesgraden inden for udgiftsområde 1 har været høj. Overslagene har måske været for optimistiske, og jeg er derfor glad for, at vi vil have et ajourført billede af budgettet for 1998, før vi kommer til den endelige afstemning.
<P>
I programmerne inden for udgiftsområde 4, hvor vi ser en høj udnyttelsesgrad i forbindelse med Meda og en lav udnyttelsesgrad i forbindelse med Tacis, føler Det Europæiske Folkepartis Gruppe ikke nødvendigvis, at vi bør vedtage alle bevillingerne til Meda næste år, men opføre Tacis i reserven. Vi skal, præcis som hr. Bösch siger, se på udgifternes kvalitet.
<P>
Endelig håber Det Europæiske Folkepartis Gruppe, at der i tilfælde, hvor vi oplever uventede begivenheder som i forbindelse med JET-programmet i Culham i år, hvor der skete uventede valutakursbevægelser - pundet steg i forhold til ecuen - gennemføres overvejelser, der skal sikre, at der ikke foretages nedskæringer i de effektive driftsbudgetter for vigtige programmer som f.eks. fusionsprogrammet i Culham.

<SPEAKER ID=52 LANGUAGE="FR" NAME="Giansily">
Hr. formand, kære kolleger, forslaget til beslutning af Brinkhorst og Tillich forekommer mig at være en udmærket lejlighed til at gøre opmærksom på et indlysende princip, som kan udtrykkes på følgende måde: de bevillinger, Parlamentet vedtager, er der for at blive anvendt. Når dette forslag til beslutning med rette konstaterer fremskridt, hvad angår tendensen til en bedre anvendelsesgrad for de bevillinger, der blev taget hul på for to år siden, understreger det, og det ønsker jeg at fremhæve, en række funktionsforstyrrelser, på grundlag af hvilke der skal drages drastiske konklusioner, hvad angår det næste budget.
<P>
Hvad for det første bevillingerne til PHARE-programmet angår, bør den omstændighed, at der er ECU 150 millioner til rådighed ved regnskabsårets afslutning, få os til at sætte spørgsmålstegn ved værktøjets egnethed i forhold til det opstillede mål. Den delegation, der i sidste uge tog til Rumænien inden for rammerne af det blandede udvalg, har med egne øjne konstateret de vanskeligheder, som Rumænien i lighed med mange andre lande har med at integrere det, der er opnået på EU-plan, fordi der mangler penge, medens vi på samme tid har ECU 150 millioner, der ikke er blevet anvendt.
<P>
Medens vi gennem drøftelsen af Agenda 2000 knytter nye lande til os, som skal danne vores nye grænse, forekommer det mig sørgeligt, at vi ikke finder svar, der er tilpasset denne art problem, som medfører annulleringer af bevillinger samtidig med, at ansøgerlandene giver udtryk for et meget stort behov.
<P>
Hvad angår det tidligere Jugoslavien, vil jeg i min egenskab af ordfører for dette særlige budget tillige understrege her, hvor bestyrtet jeg er over, at nogle af disse bevillinger er så godt som ubrugte. Det forholder sig f.eks. således, at udnyttelsesgraden i slutningen af august 1997 af de betalingsbevillinger, der var bestemt til f.eks. genopbygning af republikkerne, var 6, 14 %, medens Europas til Sarajevo var 4, 15 %, og af de bevillinger, der var bestemt til rehabilitering af de republikker, der er opstået af det tidligere Jugoslavien, var der slet ikke blevet brugt noget.
<P>
Jeg må sige, at det navnlig for flygtningenes vedkommende forekommer mig usandsynligt, at de bevillinger, europæerne har stillet til rådighed, tjener et formål, hvis konkrete virkninger man ikke kan få øje på, for flygtningene er der stadig i de lande, der har modtaget dem. Jeg mener, at det i forbindelse med afstemningen om budgettet for 1998 vil blive nødvendigt at drage en række konklusioner heraf for ikke at forstyrre det budget med åbne bevillinger, når vi i dag ved med sikkerhed, at de ikke vil blive anvendt.
<P>
Hvad angår TACIS, vil jeg gerne sige, at problemet ikke helt er det samme, for så vidt som vi kender til visse konkrete vanskeligheder, navnlig med hensyn til atomkraften i de lande, der engang hørte ind under det tidligere USSR, og at det i så henseende ligeledes ville være yderst nyttigt, at der træffes særdeles effektive afgørelser i sagen. Til gengæld måtte vi sidste år beklage et underforbrug af bevillingerne til MEDA-programmet. Jeg tror, at vi fremover skal glæde os over den betydelige fremskyndelse af udnyttelsen af disse bevillinger.
<P>
Men mere generelt og som konklusion vil jeg advare Rådet imod et initiativ, som endnu en gang på budgettet for 1998 vil resultere i en nedskæring af betalingsbevillingerne for det kommende regnskabsår. Nu, hvor stabilitetspagten er stadfæstet i Amsterdam, er det op til medlemsstaterne at skære deres interne udgifter ned og høre op med at betragte fællesskabsbudgettet som en hjælpeforanstaltning, der ved regnskabsårets slutning takket være tilbagebetalingen af bevillinger, der ikke er blevet anvendt, gør det muligt at foretage de sidste justeringer, hvor de europæiske bevillinger er en positiv variabel for finansministre i vanskeligheder.
<P>
Jeg mener, at princippet med forpligtelsesbevillinger og betalingsbevillinger skal betyde, at der ikke er nogen kløft, eller i hvert fald en så smal kløft som mulig mellem de bevillinger, der er indgået forpligtelse om, og de bevillinger, der kommer til udbetaling. Det er, fordi visse regeringer ikke lægger vægt på i fuldt omfang at gennemføre den interinstitutionelle aftale, at man ofte kan få det indtryk, at Europa-Parlamentet ikke gør sit arbejde. Jeg vil gerne her hævde det stik modsatte. Jeg mener, at Europa-Parlamentets Budgetudvalg arbejder minutiøst med anvendelsen af bevillingerne. Udvalget ville ønske, at dets arbejde blev fulgt op på samme måde af Rådet og Kommissionen.

<SPEAKER ID=53 LANGUAGE="FI" NAME="Virrankoski">
Ærede hr. formand, hr. Brinkhorsts og hr. Tillichs beslutningsforslag kommer med en god halvvejsrapport over realiseringen af dette års budget, tusind tak for det.
<P>
Der er et par interessante punkter i dokumentet om realiseringen af budgettet for 1997. Lad os nævne punkt fem, hvor der konstateres, at bundne finansbevillinger i mål seks slet ikke er brugt. Denne iagttagelse er både advarende og forbavsende. Områderne i mål seks er tyndtbefolkede nordiske områder, hvor strukturændringen har været enorm og beskæftigelsessituationen er svær. Det er derfor det er bekymrende, hvis bevillingerne ment til disse områders udvikling ikke er til at sælge.
<P>
Skønt beslutningsforslaget er meget frisk, har det nok nogle forsinkelser. Efter hvad jeg ved, er det halve af dette års bundne finansbevillinger bundet i Finland. Dette er i og for sig positivt, men situationen kan ikke betragtes som værende tilfredstillende. Anvendelse af strukturfonde er hæmmet af metodens byrokrati og indviklethed. Opnåelse af midlerne kræver komplicerede administrationsprocedurer, og selv de bedste projekter går til grunde, da ansøgeren ikke orker at kæmpe med ansøgningsmetodernes formaliteter. Derfor bør metoderne gøres enklere.
<P>
Temaet i Luxembourg-topmødet er beskæftigelse. Europas beskæftigelsessituation er alarmerende dårlig. De vigtigste arbejdsredskaber til at forbedre situatitionen er strukturfondene. Derfor skal der lægges vægt på effektiviseringen af dem.

<SPEAKER ID=54 LANGUAGE="DE" NAME="Müller">
Hr. formand, kære hr. van den Broek! På budgettet har vi afsat ECU 105 millioner til genopbygningen af Jugoslavien. Heraf blev der anvendt ECU 3, 376 millioner i august. Vi har stillet ECU 15 millioner til rådighed for »Europa for Sarajevo« for 1997, og 623.000 er blevet anvendt frem til august. Hvordan vil De egentlig påvise over for os, Parlamentet, som for fremtiden skal meddele Dem decharge, at Kommissionen arbejder aktivt, engageret og af alle kræfter på at støtte genopbygningen i det tidligere Jugoslavien?
<P>
Det er ikke engang fire uger siden, at jeg sad på Deres kontor, og vi i fællesskab analyserede os frem til, at der er væsentlige politiske og juridiske og selvskabte problemer, når der er tale om anvendelsen af midlerne. Vi kom i fællesskab til den overbevisning, at dette ikke kan fortsætte. Man er nødt til at udvikle den politiske fantasi og overveje, hvad man kan foreslå for at komme ud af miseren. De var enig i dette, hr. Giansily, og ansporede mig og andre kolleger, som beskæftiger sig hermed, til at sætte os sammen med Kommissionen og overveje, hvordan det kan komme til at fungere.
<P>
Vi ventede forgæves på en sådan indbydelse, som egentlig skulle have været fremsat på det sidste plenarmøde. Hvordan vil Kommissionen gøre os klart, at vi kan have tillid til, at De virkelig er parat til at gøre noget? Jeg kan sige Dem en ting: I budgetproceduren i næste uge danner vi en reserve, og det bliver ikke Parlamentet, som forklarer offentligheden, hvorfor midlerne ikke strømmer afsted, det bliver derimod Kommissionens opgave at forklare, hvorfor midlerne indtil august ikke er strømmet afsted og - vover jeg at påstå - hvorfor de heller ikke vil strømme afsted, inden året er omme!
<P>
(Bifald fra venstre)

<SPEAKER ID=55 LANGUAGE="NL" NAME="Willockx">
Hr. formand, ærede kolleger, i mit forrige liv beskæftigede jeg mig med det belgiske budget, nu med Fællesskabernes. Med det belgiske budget var det i mange år vort problem at sørge for, at udgifterne ikke løb løbsk og at korrigere. I Europa er det lidt anderledes. Her er vort første problem at sørge for, at de aftalte bevillinger også udnyttes.
<P>
Ved nærmere eftertanke er begge opgaver lige vigtige demokratiske imperativer. Et budget skal afspejle den politiske vilje. Det er derfor vores opgave at sørge for den bedst mulige gennemførelse af budgettet inden for dets grænser, men ikke udover grænserne.
<P>
Det er vigtigt at bruge denne debat til at se nærmere på dette spørgsmål. Jeg indskrænker mig til to korte betragtninger. For det første en positiv betragtning. Jeg kan bekræfte det, som kollega Brinkhorst fastslår om strukturfondene, at udnyttelsen efterhånden forbedres. Det er en god ting.
<P>
Jeg kan med endnu større kraft bekræfte det, som kollega Giansily og kollega Müller har sagt vedrørende hjælpen til det tidligere Jugoslavien. Det er faktisk uacceptabelt, at vi i dag behandler en så vigtig moralsk forpligtelse, som vi skal efterleve i forbindelse med genopbygningen efter vores svigten ved inddæmningen af konflikten, på en så dårlig og uigennemskuelig måde. Dette må på kort sigt ændres, og det er det vigtigste budskab, som jeg lærer af gennemførelsen af Fællesksabets budget for 1997.
<P>
Min gruppe har på foranledning af gennemførelsen af budgettet for 1997 bedt mig om at kaste et kort blik ind i fremtiden. I fremtiden domineres budgettet politisk af to emner: 1. beskæftigelsen og 2. udvidelsen. Med hensyn til beskæftigelsen skal det være klart fra starten: Europa-Parlamentet må ikke som budgetmyndighed være bange for at stikke hovedet frem for at yde et bidrag til den kamp, som Europa må føre mod arbejdsløshedssvøben. Men det skal også være klart, at vi kun udgør en del af en global indfaldsvinkel. Det vil ikke være muligt uden en endnu støre indsats, der ikke kun omfatter vort budget, men også medlemsstaternes, og som også i højere grad tager andre emner op, der ikke er omfattet af vort budget på europæisk plan. Jeg bliver ved med at vende tilbage til ikke-gennemførelsen, den skammelige ikke-gennemførelse, af Delors hvidbog af 1993, særligt vedrørende de transeuropæiske net. Det er disse forhold, som vi skal vurdere inden for en global ramme, og inden for denne globale ramme skal vi tage vort ansvar med hensyn til det europæiske budget.
<P>
Hykleriet må også høre op, der hvor budgetmyndigheden fastsætter bestemte poster, der så senere på grund af manglende lovhjemmel ikke kan gennemføres. Det er bondefangeri. Det kan vi ikke acceptere.
<P>
Det problem, vi har ved debatten i de kommende uger om 1998-budgettet, førstebehandlingen, er at topmødet i Luxembourg ligger mellem første- og andenbehandlingen af budgettet. Jeg mener derfor også, at vi skal være kreative for at maksimalisere Europa-Parlamentets forhandlingsposition og Europa-Parlamentets indflydelse på beslutningstagningen på topmødet i Luxembourg i slutningen af november.
<P>
Et andet element er gennemførelsen og forberedelsen af udvidelsen af Unionen. Det er klart: Udvidelsen står og falder for os med yderligere institutionelle tilpasninger. Uanset, hvad man ordner via budgettet, hvis man institutionelt ikke kan komme længere end Amsterdam, er Europa dømt til lammelse ved udvidelsen. Udvidelsen er således for mig i første instans en institutionel debat, men derudover er det selvfølgelig rigtigt, at vi skal forberede os på finansieringen af Europa efter udvidelsen. I den forbindelse er det centrale emne en rationel strukturpolitik, der ikke reducerer den efter min mening undervurderede omfordelingsfunktion, som Europa allerede har, og som er en god ting. Man bør klart turde udtale, at udvidelse af Unionen ikke vil betyde mindre, men mere solidaritet. Vi bør også klart turde udtale, at vi ikke kan acceptere, at man bruger udvidelsen af Unionen til igen at begynde en debat om "juste retour« og til på ny at sætte en række engagementer i forbindelse med finansieringen af Unionen til diskussion. En udvidelse af Unionen, om man nu kan lide det eller ej, vil koste medlemsstaterne flere penge. Det er simpelthen vores elementære politiske pligt.
<P>
Til allersidst. Vi må påtage os et ansvar inden for budgettets spændetrøje. Det vil sige, at vi selektivt skal spare på bestemte poster. Må jeg forud for budgetdebatten allerede nu appellere til både Rådet og kollegerne i Parlamentet om at foretage disse besparelser selektivt og med alle mulige midler at undgå lineære besparelser. Lineære besparelser er for mig det samme som mangel på mod og mangel på et politisk valg. Derfor går jeg ind for selektivitet.

<SPEAKER ID=56 LANGUAGE="SV" NAME="Holm">
Hr. formand, som flere talere allerede har sagt, må vi fra Europa-Parlamentets side være tilfredse med, at udviklingen går i den rigtige retning. Gennemførelsen af budgettet bliver bedre og bedre hen ad vejen, men vi må ikke slå os til ro med det. Som der står i resolutionen, er der stadig overordentlig meget tilbage at gøre.
<P>
Præcis som min finske kollega fra den liberale gruppe, har jeg reageret over for punkt nr. 5 vedrørende mål 6-området, det vil sige, at der ikke er blevet brugt nogen penge til dette. Jeg har nu kontrolleret dette og er kommet frem til, at det, der står, ikke er helt sandt. Der er nemlig øremærket penge, men systemet i blandt andet Sverige gør, at pengene ikke er blevet udbetalt. Det er dog trods alt af stor betydning at få rede på, hvorfor disse konti ikke er blevet udnyttet fuldt ud. Dette må Kommissionen i samarbejde med medlemsstaterne så snart som muligt få rede på. Mål 6 er jo vigtigt for de nordlige dele af Sverige og Finland, blandt andet med tanke på den geografiske placering. I parentes kan jeg nævne, at den første sne allerede er faldet i det nordlige Sverige, hvor det blev til 20 centimeter sne. Hvis vi sammenligner dette med Bruxelles, hvor det er 20 grader varmt, så indser man, at dette kan indebære visse problemer i det nordlige Sverige. Derfor skal vi faktisk sørge for, at mål 6-midlerne udnyttes. Årsagen til, at de ikke er blevet det, har to sider, dels kan det skyldes bureaukrati, dels at midlerne måske ikke passer til projekter, som der allerede er truffet beslutninger om i Sverige.
<P>
Endelig vedrørende det evige hovedbrud: landbrugssektoren. Jeg vil gerne have, at Kommissionen virkelig fremlægger en omstruktureringsplan for mælkekvoterne, så vi engang får en form for orden på dette problem fremover. Jeg vil gerne have, at Kommissionen svarer på dette også.

<SPEAKER ID=57 NAME="Liikanen">
Hr. formand, det beslutningsforslag, som vi forhandler om i dag, markerer afslutningen på den procedure, som skal oplyse budgetmyndigheden om gennemførelsen af det løbende fællesskabsbudget. Denne procedure, som blev iværksat af Europa-Parlamentet, har vist sig at være til stor hjælp i forbindelse med overvågningen og også for os som ansvarlige for gennemførelsen. Den har været yderst effektiv med hensyn til at give Kommissionen og Parlamentet mulighed for detaljerede drøftelser om gennemførelsesstadiet, som vi har bemærket i dag.
<P>
Endvidere skaber det grundlag for den globale overførsel, som Kommissionen vil foreslå i næste uge. Hvad angår den overordnede gennemførelse af budgettet for 1997, bekræftes de tal, som Kommissionen oplyste budgetmyndigheden om i juli, af de seneste data. Gennemførelsen af budgettet som helhed ved udgangen af september overskrider de tidligere års niveau, især med hensyn til betalingsbevillinger. Selvom en tredjedel af budgettet stadig mangler at blive gennemført, forventer Kommissionen, at gennemførelsesgraden ved udgangen af året vil være højere end i 1996 og derfor være en fortsættelse af den seneste tendens.
<P>
Der er to hovedfaktorer, som forklarer denne udvikling. For det første var der ingen væsentlige nye udgiftsprogrammer i budgettet for 1997. Især med hensyn til strukturfondene skrider gennemførelsen nu jævnt fremad. For det andet er budgettet for 1997 med vilje lagt strammere end de tidligere budgetter. Både med hensyn til landbrugsbevillinger og betalingsbevillinger til strukturprogrammer besluttede budgetmyndigheden til en vis grad at budgettere med underudnyttelse. Hvor dette ikke ser ud til at skabe særlige problemer inden for udgiftsområde 1, er det yderst sandsynligt, at betalingsbevillingerne til strukturfondene vil blive udnyttet fuldt ud.
<P>
Jeg har nogle enkelte bemærkninger og svar i forbindelse med de enkelte udgiftsområder. Inden for udgiftsområde 1 har Kommissionen allerede foreslået en overførsel, så budgetkontiene udlignes inden udgangen af regnskabsåret. Lavere behov end forventet i oksekøds- og kornsektoren giver os mulighed for at betale forskud på præmier for oliefrø og dække udgifterne i forbindelse med svinepest. Budgetmyndighedens tilsagn om at undersøge en ændringsskrivelse sent i forløbet giver også mulighed for at drage de relevante konklusioner for budgettet for 1998.
<P>
Spørgsmålet om mælkekvoterne hører til under Agenda 2000, CAP-reformen, så lad os vende tilbage til det under drøftelserne i den forbindelse. Inden for udgiftsområde 2 er de eneste undtagelser fra den høje gennemførelsesgrad nogle få fællesskabsinitiativer. Inden for disse områder har nogle ændringer været uundgåelige hen imod slutningen af programperioden. Hvad angår spørgsmålene fra hr. Virrankoski og hr. Holm om gennemførelsen af mål 6, er det meget sandsynligt, at midlerne vil være fuldt udnyttet inden udgangen af året. Vores oplysninger peger i den retning. De særlige problemer i forbindelse med mål 6 er blevet drøftet indgående i forbindelse med Agenda 2000.
<P>
Hvad angår de interne politikker, forventer Kommissionen en samlet gennemførelsesgrad på tæt ved 100 % inden for forpligtelsesbevillinger, idet der tages højde for yderst begrænsede ændringer af bevillingsanvendelser inden for rammerne af den globale overførsel. Hr. Brinkhorst spurgte om de transeuropæiske net. Den betydning, som Europa-Parlamentet tillægger de transeuropæiske net, er blevet modsvaret af en allerede meget høj gennemførelsesgrad. Jeg har her tal fra i går, der viser, at gennemførelsesgraden for forpligtelsesbevillinger ligger på 82 %. Med hensyn til betalingsbevillinger ligger den på 40 %.
<P>
Inden for udgiftsområde 4 er billedet mere broget, som enkelte af talerne har bemærket. Kommissionen vil foreslå nogle mere betydelige ændringer af bevillingsanvendelser inden for den globale overførsel. Som det vigtigste vil reorienteringen af Phare i retning mod et førtiltrædelsesinstrument medføre, at det beløb, som stadig kan bruges i år, nedsættes med ECU 150 millioner. Disse midler kunne stilles til rådighed for Meda i år og restitueres i 1999, således at de flerårige rammer for begge programmer respekteres fuldt ud.
<P>
Vedrørende hr. Böschs bemærkninger har jeg to kommentarer. Hvad angår Phare, vil jeg sige, at så længe projekterne i gennemsnit var meget små, var gennemførelsen yderst kompliceret, og det var også svært at udøve kontrol. Det var en af årsagerne til, at Phare blev reorienteret i retning mod de to hovedområder infrastruktur og institutioner, og at programmernes kritiske størrelse blev øget. Hvad angår Meda, var hans kritik rettet mod programmer, som ikke længere eksisterer. Med hensyn til det nuværende Meda-program er programmerne større, og gennemførelsesgraden for i år ligger allerede på 63 %.
<P>
Endelig kan jeg sige, at valutakursudviklingen har været gunstig, hvad angår Kommissionens administrationsbudget. Kommissionen sender snart et forslag til budgetmyndigheden om anvendelse af disse midler til nedbringelse af fremtidige budgetmæssige behov, og jeg håber, at dette forslag finder støtte.

<SPEAKER ID=58 NAME="Formanden">
Hr. kommissær, jeg beder Dem undskylde mig, men vi har ved en fejltagelse ikke givet hr. Lukas ordet, men jeg giver ham det nu i et minut.

<SPEAKER ID=59 LANGUAGE="DE" NAME="Lukas">
Hr. formand, det er en uventet ære for mig at måtte tale efter kommissæren. Min udtalelse er ikke epokegørende, men der skal være orden i sagerne, og jeg tager gerne imod denne ære.
<P>
Beslutningsforslaget giver et sagligt overblik over en alvorlig situation. Ordføreren fortjener tak for dette arbejde. Når midlerne på så mange områder kun anvendes i ringe omfang eller slet ikke kommer til anvendelse, må man spørge sig selv, om medlemsstaternes bidrag eller bidrag fra enkelte stater ikke er for høje. Med henblik på den planlagte udvidelse mod øst er det særligt beklageligt med den lave udnyttelsesgrad for midlerne fra Phareprogrammet og midlerne til det grænseoverskridende samarbejde på det strukturelle område. Den meget lave udnyttelsesgrad for posten »Foranstaltninger til bekæmpelse af vold mod børn« kan ikke undgå at virke kynisk. Den permanent lave udnyttelsesgrad af midler til kontrol inden for landbruget er foruroligende. Netop med henblik på det tiltagende svig og den dermed forbundne irritation hos borgerne i Unionen skal alle kontrolmekanismer anvendes fuldt ud og effektivt.
<P>
Netop i stater, som er nettoindbetalere, er det svært at forklare borgerne, at mange områder inden for det budget, som de medfinansierer, kun udnyttes i ringe omfang. Det er derfor på sin plads med en reform af indtægts- og udgiftspolitikken. Netop med henblik på den dalende sociale standard i mange medlemsstater hører det til enhver anstændighed at indføre en strammere og mere effektiv budgetpolitik!

<SPEAKER ID=60 NAME="Formanden">
Forhandlingen er afsluttet.
<P>
Afstemningen finder sted i morgen kl. 11.00.

<CHAPTER ID=8>
Forbindelserne EU-Canada
<SPEAKER ID=61 NAME="Formanden">
Næste punkt på dagsordenen er betænkning (A4-0140/97) af Graziani for Udvalget om Udenrigs-, Sikkerheds- og Forsvarsanliggender om meddelelse fra Kommissionen om forbindelserne mellem EU og Canada (SEK(96)0331 - C4-0620/96)

<SPEAKER ID=62 NAME="Graziani">
Hr. formand, ved mødets begyndelse havde jeg bedt om ordet, men havde ikke fået tildelt det på grund af en af de tilsidesættelser af indlæg til forretningsordenen, som forekommer ganske hyppigt her i Parlamentet. Tillad mig derfor, hr. formand, at henlede Parlamentets og Kommissionens opmærksomhed på de tragiske begivenheder, der har ramt to regioner i Italien, Umbria og Marche: tabet af menneskeliv er stort og store værdier fra vores kulturarv er gået tabt. Derfor vil jeg gerne henlede Deres, hr. formand, Parlamentets og Kommissionens opmærksomhed på dette problem, og jeg tror, at det ville være godt, positivt og nødvendigt, hvis Italien, der naturligvis er direkte berørt, men også Den Europæiske Union ville deltage i restaureringen og genopbygningen af en kulturskat, der - og det er jo bestemt ikke retorik, dette her - ikke alene er italiensk eller europæisk, men tilhører hele menneskeheden.
<P>
Men lad os nu gå over til betænkningen på dagsordenen. De bilaterale forbindelser mellem Europa og Canada går helt tilbage til perioden lige efter undertegnelsen af Rom-traktaten. Den første aftale drejede sig om atomsamarbejde, derefter fulgte i 1976 rammeaftalen om handelsmæssigt og økonomisk samarbejde, og vi er siden efterhånden nået frem til den politiske erklæring om den fælles handlingsplan fra december sidste år. Der er altså tale om et samarbejde og en forbindelse, der er fornyet i tidens løb og som i dag er blevet snævrere i lyset af de transatlantiske forbindelser, der først blev indgået med USA, men som man jo ikke kunne forestille sig uden Canada. Netop som led i de nye internationale forbindelser kan en forståelse mellem Europa og Canada være af betydning for ligevægten i de transatlantiske forbindelser som helhed. Det er nødvendigt at finde frem til de nye områder af fælles forståelse, der efter den kolde krig kan findes mellem Europa, De Forenede Stater og Canada, efter at den lim, der hed sikkerhedsspørgsmålet, som nu i 50 år har bundet disse forbindelser sammen, er opløst.
<P>
Efter fasen med fælles sikkerhed må der nødvendigvis følge en fase med et endnu tættere samarbejde på alle områder, hvor det i sig selv ikke kan accepteres, at den ene part har et for voldsomt overherredømme. Et overherredømme kan dog ikke bare trylles væk: det må fjernes med egnede politiske midler. På dette område udgør forståelsen mellem Europa og Canada et element af den allerstørste betydning for den rette ligevægt, som også er nyttigt i forhold til De Forenede Stater, der med Helms-Burton- og D'Amato-lovene tydeligvis - men fejlagtigt - har troet, at de kunne få deres allierede til at acceptere unilaterale bestemmelser.
<P>
Den rette ligevægt er med til at opretholde demokratiet, retsstaten og de mest stabile internationale forbindelser. Når den rette ligevægt forsvinder, mærkes det også på aftaler og samarbejdsformer. Derfor er det helt logisk, når vi i dag beskæftiger os med de transatlantiske forbindelser i forhold til Canada på samme måde som vi for nogen tid siden beskæftigede os med forbindelserne med USA. Begge dele indgår i samme logik, og det ene forhold styrker det andet.
<P>
Det er i øvrigt i Den Europæiske Unions interesse, at nordamerikanerne ikke svækker deres forbindelser med Europa til fordel for de nødvendige forbindelser med Stillehavsområdet. Det er klart, at Europas i øjeblikket objektivt set forholdsvis usikre situation ikke vil være uden betydning for udviklingen af disse forbindelser. De vil blive påvirket i den rigtige retning, hvis Europa bliver et institutionelt politisk subjekt og som sådan udstyret med en udenrigspolitik, hvis udvikling og tendenser udtrykker en virkelig regeringskapacitet. I dag findes dette endnu ikke, og denne mangel skaber uligevægt, for hvad vi foreslås med Amsterdam-traktaten er kun et surrogat, det er som at give os kaffeerstatning i stedet for servere os vores uundværlige kop kaffe.
<P>
Men med Canada, der er et ungt land med den unge og flersprogede nations fordele, åbner samarbejdsmulighederne op for nye stadig mere omfattende områder, som de eksisterende stridigheder inden for f. eks. fiskeriet ikke vil kunne lukke. Det største problem fra dette sidste synspunkt er jo, at fiskeribankerne ved Newfoundland ikke er så rige, som de har været, og det er i alles interesse, både i Canadas og i Europas, at man tager hensyn til dette forhold, at fisken kan forsvinde. Det samme gælder jagten: her må især de indfødtes kultur og deres rettigheder respekteres, hvilket ikke forhindrer, at der anvendes de mindst smertefulde fangstmetoder. Canada er en væsentlig partner i samarbejdet om sikkerhed og stabilitet i Europa. Det er et moderne land præget af en demokratisk kultur med respekt for mindretallene, og det er derfor en ære for mig at forelægge Parlamentet denne betænkning, som jeg håber vil blive vedtaget.

<SPEAKER ID=63 NAME="Schmid">
Hr. formand, forslaget fra Kommissionen om forholdet mellem Den Europæiske Union og Canada indeholder også et kapitel om samarbejde om retlige og indre anliggender. Det er godt nok. Det tager hensyn til den kendsgerning, at globaliseringen af den internationalt organiserede kriminalitet fandt sted længe før globaliseringen af økonomien. Moderne forbryderkoncerner organiserer nu deres aktiviteter over hele verden. Vi kan konstatere, at den russiske mafia begår organiseret socialforsikringsbedrageri i Los Angeles og ikke kun i Moskva. Den japanske Jakuza er ikke kun aktiv i Tokyo, men også i Düsseldorf og Toronto. De kinesiske triader er ikke kun aktive i Hong Kong, men også i Amsterdam, London og San Francisco. Vi er nødt til at lære noget af dette. Moralen er: Forbrydelserne er forlængst organiseret ud over grænserne, mens politiet stadigvæk er spærret inde i de nationale staters afgrænsede kravlegård.
<P>
I Den Europæiske Union har vi taget konsekvensen heraf med udviklingen af den tredje søjle. Det er bare ikke nok. Det, som foregår i den tredje søjle, skal suppleres med aftaler med tredjelande. Den indre sikkerhed skal stives af i siderne. Betingelserne herfor er gode, hvis vi ønsker at gøre det med Canada. For det første: Den canadiske regering og begge kamre i det canadiske parlament ønsker også dette. For det andet: Myndighederne i Canada har et højt refleksionsniveau med hensyn til retlige og indre anliggender, når det drejer sig om de problemer, som jeg lige har talt om. For det tredje: Partneren i et politimæssigt samarbejde er yderst kvalificeret. Man kan kun lære noget af Royal Canadian Mounted Police , når man ser, hvordan de arbejder.
<P>
Hæmskoen er snarere den interne splittelse i Europa. Hidtil har vi ikke været i stand til at tale med en stemme i det ønskede omfang. Det skal ændres.

<SPEAKER ID=64 NAME="Schnellhardt">
Hr. formand, mine damer og herrer! Først vil jeg gerne lykønske ordføreren, hr. Graziani, med betænkningen, som på afbalanceret vis analyserer de forskellige aspekter i det europæiskcanadiske forhold, og som indeholder udtalelser om fremtiden. Samtidig vil jeg dog gerne understrege, hvor vigtigt det er, at Europa-Parlamentet tager stilling til den fælles handlingsplan. Netop fordi samarbejdet mellem Canada og Den Europæiske Union er fremragende på mange områder, men ofte er vanskeligt f.eks. på miljøbeskyttelsesområdet, skal kontakterne mellem befolkningernes repræsentanter være intensive.
<P>
Vi har brug for de mange kontakter og samtaler, for at vi kan forstå hinanden, og så skal vi også have lov til at få indflydelse på handlingsplanen. Det er derfor efter min mening næsten uforståeligt, at handlingsplanen blev vedtaget, før Parlamentet havde udtalt sig om den.
<P>
Nu vil jeg gerne berøre visse emner inden for miljøbeskyttelse. Efter min mening er miljøbeskyttelse et område, hvor EU og Canada samarbejder i internationale udvalg for at finde fælles svar på de globale miljøproblemer. Desuden er der bilaterale spørgsmål såsom anstrengelserne for at indføre en human standard for indfangning af dyr. Intensive samtaler og forhandlinger har i mellemtiden resulteret i, at EU's udenrigsministre vedtog den aftale, der er kommet i stand ved forhandlinger mellem EU, Canada og Rusland. Ved gennemførelsen af aftalen, som jeg egentlig stemmer for, vil det for fremtiden i højeste grad dreje sig om at finde konkrete og humane alternativer til de hidtidige fangstmetoder. Afskaffelsen af saksefælder løser jo ikke ubetinget problemet alene.
<P>
I denne forbindelse er der ikke kun brug for embedsmænd fra regeringen og Kommissionen. Det afhænger i høj grad af bidraget fra de personer, som har den store praktiske erfaring og fagkundskaberne. Her tænker jeg både på dyrebeskyttelsesorganisationer og på de indfødte, som sætter fælder op i Canada, USA eller Rusland. De har den praktiske erfaring. De kan se, at jeg især ønsker at udvide det europæisk-canadiske forhold på miljøområdet og dyrebeskyttelsesområdet til også at omfatte andre områder.
<P>
Sidste efterår havde jeg selv mulighed for at danne mig et indtryk at erfaringerne og metoderne hos indianerne i Quebec. Disse erfaringer og erfaringerne fra andre grupper og folkeslag bør gives videre og diskuteres med internationale dyrebeskyttelsesorganisationer og interesserede kolleger fra dette Parlament.
<P>
Der er på ingen måde tale om indblanding. Dyrebeskyttelse er jo, når alt kommer til alt, et fælles anliggende for hele verden lige så vel som bestræbelserne på at tildele de indfødte en passende rolle ved virkeliggørelsen af en miljøvenlig og vedholdende udvikling og lade dem deltage i beslutningerne angående udnyttelse af ressourcerne og udviklingen i deres territorier. Hvad angår det generelle samarbejde på miljøområdet, fremgår det af handlingsplanen, at miljøkonsultationerne, som allerede har fundet sted tidligere, skal fortsætte. Vi må dog konstatere, at der ikke er udsigt til handlinger men kun til rapporter.
<P>
Vi glæder os meget over processerne og aftalerne på det sundhedspolitiske område. Lad os tage fat på programmet og handle!

<SPEAKER ID=65 NAME="Plooij-Van Gorsel">
Hr. formand, kolleger, jeg vil gerne på vegne af Forskningsudvalget takke hr. Graziani for hans gode betænkning. De bilaterale forbindelser mellem EU og Canada har en lang historie. Allerede i 1995 blev der indgået vigtige aftaler om samarbejde inden for videnskab og teknologi. Fra 1959 samarbejdes der også på energiområdet, særligt om atomenergi. Canada har endvidere en stærk videnskabs- og forskningstradition. Det giver også gode fremtidsperspektiver for placering i Canada af den fremtidige termonukleare prøvereaktor, den såkaldte ETER, selvfølgelig kun hvis EU beslutter at fortsætte fusionsundersøgelsen.
<P>
Styrkelsen af forbindelserne med Canada er også vigtige i betragtning af den seneste styrkelse af de transatlantiske forbindelser med USA. I den ny handlingsplan udvides samarbejdet med informations- og kommunikationsteknologi samt bioteknologi. To sektorer, hvor beskæftigelsen vil stige mest i fremtiden. Forskningsudvalget håber derfor også, at intentionerne om videnskabeligt samarbejde inden for bioteknologi, inklusive lovgivningen vedrørende genetisk manipulation, hurtigt vil blive realiseret.
<P>
Vedrørende samarbejdet inden for informationsteknologien skal der særligt fokuseres på etableringen af netværk mellem virksomheder for at fremme teknologioverførsel. Fælles forskningsprojekter i ICT-sektoren skal have høj prioritet. I betragtning af denne sektors høje niveau i Canada kan den europæiske ICT-sektor drage nytte heraf.

<SPEAKER ID=66 NAME="Gallagher">
Hr. formand, ligesom mine kolleger vil jeg også gerne lykønske hr. Graziani med præsentationen af en fremragende betænkning.
<P>
Generelt har forholdet mellem Canada og Unionen altid været præget af samarbejde og gensidig velvilje, så det er svært for de fleste helt at forstå det ofte spændte forhold mellem EU og Canada inden for fiskerisektoren. Der spørges ofte, hvordan fiskeriet er blevet genstand for så stor uenighed. Det er derfor vigtigt at se på baggrunden.
<P>
EU's og Canadas fiskeristrukturer er temmelig ens. EU's og Canadas afhængighed af fiskeindustrien i randområderne er stor, og enhver trussel mod denne ressource giver forståeligt nok anledning til ophidselse og spændinger. I 1975 erklærede Canada, Island og Norge en eksklusiv økonomisk zone på 200 sømil for at beskytte deres svindende fiskebestande, og Europa fulgte trop i 1977.
<P>
Dette medførte et tab af fiskerimuligheder for de europæiske fiskefartøjer, og efter at Spanien og Portugal tiltrådte i 1986, blev deres problemer Fællesskabets problemer. I 1992 erklærede Canada et stop for fangst af østlig navaga, og dette skønnes at have kostet ca. 40.000 arbejdspladser i Newfoundland.
<P>
Konsekvenserne af de reducerede fiskerimuligheder for EU's flåde er velkendte, nemlig flere års hårdknude og forværrede forbindelser. I 1992 undertegnede Unionen og Canada et memorandum, som skulle udgøre en ny fiskeriaftale til afløsning af rammeaftalen fra 1981. I 1994 ændrede Canada sin lov om beskyttelse af kystfiskeriet, så det blev tilladt at træffe foranstaltninger til fredning af spredte bestande inden for den eksklusive 200-sømilezone og i de tilstødende farvande. Dette gav myndighederne beføjelser til at tilbageholde fartøjer fra udvalgte stater, og i marts 1995 blev Spanien og Portugal tilføjet på listen. Tilbageholdelsen af et spansk fartøj og den bitre kamp, som fulgte, er nu fortid. Heldigvis blev striden bilagt nogle uger senere, og i september samme år blev Spanien og Portugal fjernet fra listen over udvalgte stater.
<P>
På trods af alt dette deler jeg det optimistiske synspunkt, at der synes at være mulighed for et tættere samarbejde mellem Unionen og Canada og en større forståelse og respekt for hinandens synspunkter. Mit udvalg håber, at et tættere samarbejde i fiskerisektoren vil bidrage til at udvikle de stærke bånd, der eksisterer. Dette kan opnås via tillidsskabende foranstaltninger, både på bilateralt plan og multilateralt gennem NAFO.
<P>
Mit udvalg opfordrer Unionen og Canada til at sikre overholdelse af deres bilaterale forpligtelse. Vi støtter NAFOinitiativet til bevarelse af den nuværende indsigelsesordning. Vi afviser de eksterritoriale bestemmelser i den aktuelle canadiske fiskerilovgivning, og til slut vil jeg gerne sige.....
<P>
(Formanden afbrød taleren)

<SPEAKER ID=67 LANGUAGE="ES" NAME="Barón Crespo">
Hr. formand, mine damer og herrer, allerførst vil jeg gerne lykønske hr. Graziani med betænkningen og endvidere hilse hans tilstedeværelse her velkommen, fordi den betyder, at han er blevet rask. Jeg vil gerne bidrage til forhandlingen med to grundlæggende spørgsmål. Det første er, at på et tidspunkt, hvor vi taler om omlægning af de transatlantiske forbindelser, får denne betænkning om vores forbindelser med Canada særlig betydning, fordi Canada fra begyndelsen - hvilket endvidere er blevet bevist i de vanskeligste tider - altid er gået ind for Europa-sagen og for friheden, og dette skal man erkende og endvidere fremhæve. Der drejer sig ikke kun om at tale med USA.
<P>
Jeg vil gerne påpege to forhold. Det ene er den nye dimension, som de transatlantiske forbindelser har antaget, idet Canada også er påbegyndt dannelse af en frihandelszone med USA - NAFTA-traktaten - som endvidere er blevet udvidet med Mexico, og at man endvidere på nuværende tidspunkt overvejer dannelse af en frihandelszone for hele Nord-, Mellem- og Sydamerika, hvilket betyder, at vi i en ikke så fjern fremtid skal genoverveje ikke kun vores økonomiske forbindelser - og dette skal hilses velkommen, fordi det har betydning for os - men også de politiske.
<P>
Ligeledes tror jeg, at det er vigtigt at understrege det aspekt i vores forbindelser med Canada, der angår international lovgivning og rammen for forbindelserne med Verdenshandelsorganisationen, og her henviser jeg især til de ekstraterritoriale lovgivninger, der som i tilfældet Helms-Burton-loven skader både Canada og Den Europæiske Union, og jeg tror, det vil være hensigtsmæssigt at gøre fælles sag i denne forbindelse.
<P>
Til sidst, hr. formand, vil jeg også gerne fremhæve et aspekt, som jeg finder meget vigtigt i betænkningen, og hvor hr. Graziani har indført ændringsforslag, som bl.a. blev fremført af undertegnede, og som vedrører fiskeriområdet. Det er vigtigt at understrege, at det er hensigtsmæssigt - og dette blev allerede sagt af den foregående taler - at hundredårige forhold som fiskeriet kan behandles respektfuldt inden for international lovgivning. Vi ved godt, at fiskerispørgsmålet er kontroversielt, og beviset herpå er den aktuelle »laksekrig« mellem USA og Canada. Det er en kendt sag, som det er blevet fremført af en tidligere fællesskabsleder, at Jesus valgte fiskere blandt sine apostle, fordi fiskeriet er et meget kontroversielt emne. Men under alle omstændigheder tror jeg, at det er positivt og vigtigt med tanke på fremtiden, at vi udvikler vores forbindelser i solidaritetens og samarbejdets ånd med respekt over for international lov.

<SPEAKER ID=68 LANGUAGE="ES" NAME="Varela Suanzes-Carpegna">
Hr. formand, mine damer og herrer, jeg lykønsker også på det kraftigste hr. Graziani med den fremragende betænkning. Canada er et stort land, som vi er forbundet med via stærke historiske, politiske og økonomiske bånd. Vi deler fælles principper og værdier, og vores forbindelser skal styres af samarbejde. Som spanier og især som galicier må jeg imidlertid henvise til en sag, som har forplumret vores forbindelser: Fiskeriet. Det galiciske folk, som jeg her repræsenterer, forstår stadig ikke den aggressivitet, hvormed Canada har opført sig i den fiskerikonflikt, som landet har givet anledning til ved at overtræde international ret.
<P>
Det er ikke mit ønske at rive op i gamle sår, men i stedet vil jeg bidrage til, at disse heles endeligt. Derfor henleder jeg opmærksomheden på afsnit 20 og 21 i Graziani-betænkningen og de otte konklusioner fra Fiskeriudvalget, som er vedføjet betænkningen, hvor de ekstraterritoriale bestemmelser i den canadiske lovgivning afvises, hvor der opfordres til ophævelse af disse bestemmelser, hvor der kræves garantier for Fællesskabets skibe, hvor der opfordres til et samarbejde inden for NAFO, hvor bibeholdelse af den nuværende indsigelsesordning støttes, hvor forskelsbehandling i forhold til andre flåder undgås, og hvor der opfordres til, at fiskeriaftalen af 1992 træder i kraft, måske om nødvendigt i ændret form, men indeholdende de vigtigste europæiske anmodninger, som man allerede er blevet enige om i aftalen, såsom adgang for fællesskabsflåden til overskydende canadiske fiskeressourcer.
<P>
Som angivet i Graziani-betænkningen skal den fælles handlingsplan, hvis den skal være effektiv, ikke blot være en hensigtserklæring, men skal indeholde en effektiv forpligtelse til at styrke samarbejdet.
<P>
Som medlem af dette Parlaments Canada-delegation og ligeledes af Fiskeriudvalget stemmer jeg for en styrkelse af dette samarbejde. Fiskeriet, hr. formand, kan være styrkeprøven for disse nye forbindelser mellem Canada og Den Europæiske Union.

<SPEAKER ID=69 LANGUAGE="PT" NAME="Novo">
Hr. formand, hr. kommissær, kære kolleger, den fælles interesse i at opretholde og udvikle forbindelserne mellem Den Europæiske Union og Canada hidrører ikke - eller bør i det mindste ikke kun hidrøre - fra de vigtige og omfattende handelsinteresser, der gør sig gældende. Tværtimod udgør samarbejdet og enigheden, hvad angår modstanden mod visse nationale loves eksterritorialitet, såsom den amerikanske Helmes-Burton-lov og NAFO's, eller hvad angår samarbejde og enighed om visse humanitære aktioner eller løsningen af spørgsmålet om finansieringen af Det Forenede Nationer, et felt for fælles politisk samarbejde, der netop bør opretholdes og styrkes.
<P>
Med hensyn til de snævert økonomiske aspekter er det vigtigt, at visse tungere økonomiske interesser, som stål, hvede, oksekød eller interesser på radio- og tv-området, ikke dominerer over eller får os til at glemme - eller anse for mindre væsentlig eller ligefrem marginal - den rette og gensidigt tilfredsstillende løsning af spørgsmål, der er socialt og økonomisk relevante for visse regioner og lande i Den Europæiske Union, der tilfældigvis tilhører mindre udviklede zoner, hvor ydermere samhørigheden er langt fra at være et faktum.
<P>
Jeg hentyder naturligvis til de spørgsmål, der har at gøre med striden om fiskeriet i NAFO-zonen, en strid, der består, og som vi ikke tror kan løses gennem ensidige forholdsregler af eksterritorial karakter, forholdsregler, der i en anden sammenhæng med rette er blevet afvist af både canadiere og europæere.
<P>
Det er således vigtigt, at Canada ikke vedtager andre vægt- og fangststørrelser inden for fiskeriet, men at forhandlingerne tværtimod fører til, at alle gældende interesser forsvares, herunder den fælles interesse i at bevare havets ressourcer.

<SPEAKER ID=70 LANGUAGE="FR" NAME="Leperre-Verrier">
Hr. formand, forbindelserne mellem EU og Canada har eksisteret i knap halvtreds årog vi har god grund til at lykønske os selv med, at de nu antager en ny dimension. Vi ved jo godt, at den transatlantiske solidaritet har været helt uundværlig for bevarelsen af freden, frihedsrettighederne og stabiliteten. Det er derfor glædeligt, at denne meddelelse samtidig med, at den opretholder den rammeaftale, der tidligere er indgået, fremhæver dens politiske, sociale og kulturelle dimension og åbner op for samarbejde inden for nye områder som videnskabelig forskning, teknologisk udvikling og uddannelse.
<P>
Derudover kræver den internationale situation efter den kolde krigs tid, hvor USA har fået en førende position, en revision af de transatlantiske forbindelser. I den sammenhæng er forbindelserne EU-Canada et tegn på genvindelse af balance. Vi er igen inde på at sige nej til unilateralisme og Helms-Burton- og d'Amato-lovene er et interessant og betydningsfuldt eksempel på dette interessesammenfald.
<P>
Jeg er derfor helt enig i det synspunkt, hr. Graziani, som har udarbejdet denne udmærkede betænkning, gav udtryk for. Vi må ikke lade kontroverser inden for nogle sektorer drage de bilaterale forbindelser i tvivl, som har eksisteret altid. Den gensidige interesse, der ligger i en styrkelse af de politiske og handelsmæssige forbindelser, er for betydningsfuld.
<P>
Men der er to problemer: fiskeriet er den første anstødssten og spørgsmålet om fangstkvoter har bogstavelig talt forgiftet forbindelserne Canada-EU i de sidste år. Et andet stridens æble er spørgsmålet om rævesakse og import af pelsværk. I begge tilfælde bør der findes løsninger, så at det gode forhold bevares. Canada er faktisk en partner, som er absolut nødvendig for stabiliteten og sikkerheden i Europa. Og omfanget af samarbejdsområder genspejler de udfordringer, hele den vestlige verden står over for.
<P>
Det vil derfor være en fordel, om Canada og Den Europæiske Union kan forene deres bestræbelser på at nå frem til en ny balance i det internationale samfund.

<SPEAKER ID=71 LANGUAGE="FR" NAME="Berthu">
Hr. formand, kære kolleger, Canada er særlig tæt på os trods den geografiske beliggenhed, for det har en del af sin historie fælles med to af Unionens medlemmer, Storbritannien og Frankrig. Vores arv af fælles værdier skal bevares og tjene som grundlag for et aktivt samarbejde mellem de offentlige institutioner, virksomhederne og navnlig de personer, som i dag knytter stadig mere solide bånd tværs over Atlanterhavet.
<P>
Canada er endvidere, hvilket er meget interessant for dem, der tænker nærmere over de europæiske institutioner, et eksempel på et føderalt land, som trods alderen ikke har fundet balancen. De canadiske institutioners bevægede historie er præget af, at Canadas nuværende grundlov ikke indebærer en anerkendelse af Quebec som selvstændig provins samt af, at det i det mindste indtil nu har vist sig umuligt at finde frem til en grundform, der forener Quebecs fransktalende befolknings suverænitet og forbundet med den øvrige del af landet. Derfor stemte 40 % ja ved den første folkeafstemning om suverænitet, der blev afholdt i 1980. Ved den anden folkeafstemning, der blev holdt i 1995, stemte 49, 5 % ja, og en tredje folkeafstemning er bebudet.
<P>
Denne udvikling bør give anledning til nærmere overvejelser også hos europæerne. For selvom føderalismen fungerer udmærket, når den gælder et enkelt folk som i Tyskland, kører den fast eller kommer ud for den ene rystelse efter den anden, når den gælder flere befolkninger, som ønsker at bevare deres identitet og forblive herre over deres skæbne. I takt med, at den koordinering, den kræver, gør de nationer, der er medlem, afhængige, giver den hele tiden anledning til mistanke om, at der ikke tages hensyn til den ene af parterne. Dette bliver naturligvis endnu mere sandt, når den grundlov, der danner basis for det hele, end ikke er blevet godkendt af en af medlemsnationerne.
<P>
Det er grunden til, at det glæder mig at se, at hovedparten af de europæere, der har ansvaret, i dag ikke eksplicit har en føderation som mål. Og ud fra samme synsvinkel vil jeg gerne sige til vores venner på den anden side af Atlanterhavet, at vi ser med sympati på Quebecs og Canadas bestræbelser på at finde den grundform, som vil afklare deres forhold.

<SPEAKER ID=72 LANGUAGE="FR" NAME="Antony">
Hr. formand, kære kolleger, hr. Graziani kommer i sin betænkning om forbindelserne mellem Canada og EU ind på mange meget forskellige emner, som går fra rævesakse over kystfiskeri til overvejelser vedrørende interessen i en trilateral dimension EU - USA - Canada.
<P>
Der ville derfor være meget at sige og også kritik at fremsætte, navnlig for så vidt angår den positive stillingtagen til verdenshandelsorganisationen WTO det vil sige til en verden uden grænser udleveret til de multinationales forgodtbefindende. Men det kan ikke nås på to minutter, så meget desto mere som den tekst, vi har fået forelagt, ikke kommer ind på det væsentlige.
<P>
Det, Canada er blevet, er en forløber for det, Europa kan gå hen og blive, en føderal helhed som er USA's satellit. Ottawa er model for Bruxelles, hovedstad i en kunstig helhed, der er anbragt i en føderalisitsk spændetrøje bestående af to nationer, franskcanadierne og angelsakserne. De er begge ofre for dette system. Franskcanadierne naturligvis, men tillige angelsakserne, som i takt med, at Ottawa kapper båndene til London, mister deres egenart.
<P>
I dag opløses de to befolkninger i den amerikanske smeltedigel. Befolkningen i Quebec kæmper bravt for at forsvare det franske, men det bratte fald i deres fødselstal siden den såkaldte tavse revoultion gør kampen forgæves. Der er fare for, at de seks millioner franskcanadiere vil være forsvundet i løbet af nogle få årtier, slettet af landkortet i lighed med befolkningen på Nova Scotia og franskmændene i Louisiana.
<P>
Der er dog endnu en udvej for de to befolkninger. At komme ud af den føderalistiske spændetrøje, således som befolkningerne i Centraleuropa er kommet det og således som vores nationer, der gradvis kvæles af Bruxelles, ønsker at komme det. Det er grunden til, at vi som franske patrioter støtter sagen et frit Quebec. I 1995 vandt føderalisterne i Ottawa med nød og næppe, idet de nød godt af de samme fordele som de Maastricht-venlige euroføderalister i Frankrig i 1992 - etniske minoriteters stemmeafgivning samt pres fra de medievirksomme og finansielle myndigheders side. Og som i 1763 interesserede Paris sig ikke for det nye Frankrig.
<P>
Vores intelligentsia er ganske rigtigt arvtager efter Voltaire, som dengang sagde, at han ville ønske, at Canada lå på bunden af Ishavet. Næste gang bliver lykkens gang. Befolkningen i Quebec skal vide, at den ikke står alene. Når vi selv i Frankrig får os frigjort fra afhængigheden af Bruxelles, vil vi kunne knytte de bånd til vores brødre i Quebec igen, som blev revet itu for to århundreder siden.

<SPEAKER ID=73 LANGUAGE="DE" NAME="Mann, Erika">
Hr. formand. Hr. Graziani, De har leveret en fremragende betænkning, og jeg er meget taknemmelig for, at De formidler en positiv grundlæggende stemning heri, for efter min mening er vi nødsaget til at opretholde gode transatlantiske forbindelser til både Canada og USA. Det er et vigtigt fundament for de vestlige værdier, og jeg er Dem meget taknemmelig herfor. Det er for resten meget dejligt at se, at De er blevet rask!
<P>
Den fælles handlingsplan af 17. december 1996 konsoliderer rammeaftalen fra 1976 og åbner hermed for nye muligheder for samarbejdet mellem Den Europæiske Union og Canada. Det glæder mig, at vi har denne aftale, og det glæder mig, at vi har valgt nogle nye modeller til at begrunde dette samarbejde. Jeg vil gerne komme tilbage til dette senere.
<P>
Aftalen vedrører primært de bilaterale handels- og investeringsforbindelser, men også et tættere samarbejde i multilaterale handelsspørgsmål og en udbygning og stabilisering af det politiske samarbejde. Det er en pakke, som indeholder mange aspekter, og Kommissionen har ydet et godt og solidt stykke arbejde.
<P>
Hvori består denne nye model, og hvordan ser den nye samarbejdsstil ud? Jeg vil her kun nævne nogle af områderne. For det første er der en direkte samarbejdsmodel, det vil sige, at Kommissionen samarbejder med det tilsvarende administrative canadiske organ. Der findes en meget mere direkte samarbejdsmodel, det vil sige, at der for fremtiden ganske enkelt vil eksistere direkte samarbejdsmuligheder for hvert enkelt tilfælde og hvert enkelt emne, der skal behandles.
<P>
For det andet kan handelsstridigheder afgøres direkte og på en mere ukompliceret måde end tidligere. Det skal vi ikke undervurdere. Vi ved, at handelsstridigheder kan gøre livet besværligt for os, og for såvidt er det vigtigt, at vi får denne mulighed. Vi har helt nye aftaleformer liggende på bordet, og det glæder mig, at Kommissionen har gjort dette.
<P>
Men De har dog fuldstændig ret, hr. formand, når De siger, at vi har brug for, at programmerne i højere grad støttes parlamentarisk. Jeg vil gerne bede Kommissionen om at holde os løbende informeret om, hvad den foretager sig.

<SPEAKER ID=74 NAME="Van den Broek">
Hr. formand, må jeg også begynde med at takke ordføreren hr. Graziani for denne omfattende betænkning og derefter tilslutte mig hans indledende bemærkninger om den katastrofe, der har ramt hans land. Jeg vil gerne endnu engang også over for ham nævne, at Kommissionen til morgen har beskæftiget sig hermed, og jeg vil benytte lejligheden til på Kommissionens vegne endnu engang at udtale vores medfølelse for ofrene for jordskælvet i Italien. Vi har til morgen endvidere helt spontant konstateret, at det er trist, at vi på grund af manglende midler og tomme budgetlinjer ikke er i stand til at forvandle et tegn på medfølelse til et nok så symbolsk støttebeløb, fordi vi ikke råder over midler til naturkatastrofer. Vi har søgt efter muligheder, og jeg ved, at kommissær Oreja undersøger, hvorvidt der til reparationen af de ødelagte kunstskatte - og vi ved alle sammen, at den store basilika i Assisi også har lidt skade - muligvis kan ydes et bidrag. Resultatet kan jeg i øjeblikket ikke sige noget om, men jeg syntes, at det var rigtigt at nævne dette.
<P>
Vedrørende betænkningen. Det glæder mig at underrette Parlamentet om den seneste positive udvikling i forbindelserne mellem Den Europæiske Union og Canada. I forsættelse af meddelelsen fra Kommission til Rådet af 28. februar sidste år, blev der den 17. december i år undertegnet en fælles politisk erklæring og en fælles handlingsplan. Handlingsplanen har allerede haft en positiv virkning på de bilaterale handelsforbindelser, der nu er mere afbalancerede end tidligere. Dette blev bekræftet af begge parter den 20. juni i år på konferencen i Denver mellem EU og Canada. På et møde nogle uger senere inden for rammerne af den politiske dialog, udtalte udenrigsminister Axworthy, at fremgangen med handlingsplanen hidtil havde oversteget de canadiske forventninger. Efter min mening kan man roligt fastslå, at også vores forventninger er oversteget. Alligevel er der stadig nogle problemer i den bilaterale sfære, specielt vedrørende de forskellige holdninger til - det har allerede været oppe i eftermiddag - eksterritorial anvendelse af lovgivning om fiskeri. Endvidere kan der nævnes bestemte handels- og investeringsspørgsmål.
<P>
Generelt er Canada imidlertid for os en vigtig transatlantisk partner, som vi deler fælles værdier og målsætninger med. Jeg bakker da også helt op om hr. Graziani's bemærkninger om betydningen af vores forbindelser med Canada.
<P>
Med hensyn til handlingsplanen vil jeg henlede Deres opmærksomhed på fire aftaler med Canada, der næsten er færdige. Det drejer sig for det første om gensidig anerkendelse af standarder og certifikation. Forhandlingerne er afsluttede og aftalen blev underskrevet den 30. maj. Der skal endnu udveksles information om institutionerne for konformitetsbedømmelsen.
<P>
For det andet en aftale om samarbejde og gensidig bistand i toldspørgsmål. Denne aftale ligger klar til underskrift.
<P>
For det tredje de veterinære og fytosanitære standarder. Forhandlingerne er afsluttet. Men bestemte spørgsmål vedrørende BSE-situationen skal udarbejdes nærmere.
<P>
For det fjerde om konkurrencen. Også her er forhandlingerne afsluttet og aftalen vil i løbet af de kommende uger blive fremsendt til Rådet.
<P>
Til sammen mener vi at kunne sige, at disse fire aftaler uden tvivl vil fremme handelen med Canada. Endvidere er der gjort en begyndelse med forberedelserne til en fælles undersøgelse af mulighederne for at fremme handelen med varer og tjenester og om reduktion eller fjernelse af tarifmæssige eller ikke-tarifmæssige hindringer. Den 30. september blev der udvekslet oversigter over handelshindringer inden for rammerne af denne undersøgelse.
<P>
Det er endvidere værd at meddele, at Canada er en vigtig allieret i modstanden mod Helms-Burton- og d'Amatolovene. Dette spørgsmål har vi drøftet med vores canadiske venner.
<P>
På det udenrigs- og sikkerhedspolitiske område har EU og Canada allerede i mange år haft et nært samarbejde i multilaterale organer som FN og OSCE. Som et direkte resultat af handlingsplanen skal EU under det luxembourgske formandskab på ekspertplan føre forhandlinger på følgende områder: Reformen af FN, afrustning og non-proliferation, menneskerettigheder samt Østeuropa og Centralasien.
<P>
Som hr. Graziani korrekt bemærker i sin betænkning, spiller Canada en vigtig rolle i Stillehavsområdet. Som sådan er Canada i øjeblikket formand for APEC og organiserer i november i år APEC-topkonferencen i Vancouver.
<P>
Vedrørende det sidste kapitel i handlingsplanen under overskriften: «Styrkelse af forbindelserne«, mener jeg, at aftalerne med Canada om uddannelse og faguddannelse samt inden for videnskab og teknologi allerede har ført til meget gode resultater.
<P>
Vedrørende båndene, om jeg så må sige fra folk til folk, vil jeg udtrykke min tilfreds over den canadiske beslutning om fra april i år at ophæve visumpligten for portugisiske statsborgere. Det var et spørgsmål, som Kommissionen havde drøftet med Canada i forbindelse med handlingsplanen.
<P>
Sidst men ikke mindst henleder jeg opmærksomheden på, at Europa-Parlaments delegation for forbindelserne med Canada senere i år aflægger besøg i hovedstaden, og at dette besøg efter min mening kommer på et meget heldigt tidspunkt i forbindelserne mellem EU og Canada, og jeg håber og forventer også, at det vil blive en succes.

<SPEAKER ID=75 NAME="Formanden">
Forhandlingen er afsluttet.
<P>
Afstemningen finder sted i morgen kl. 11.00.

<CHAPTER ID=9>
Den Økonomiske og Monetære Union
<SPEAKER ID=76 NAME="Formanden">
Næste punkt på dagsordenen er betænkning (A4-0255/97) af Willockx for Udvalget om Økonomi, Valutaspørgsmål og Industripolitk om konvergenskriterierne for ØMU og finansieringen af socialsikringsordningerne i Den Europæiske Unions medlemsstater.

<SPEAKER ID=77 NAME="Willockx">
Hr. formand, hr. kommissær, ærede kolleger, jeg vil begynde med at gøre det klart, at min betænkning om social sikring egentlig er integreret i en helhed. En helhed bestående af tre komponenter: Arbejde, social sikring og indtægt. Disse tre komponenter er uadskilleligt forbundet med hinanden. I den forbindelse skal de såkaldte »targets«, som Kommissionen vil foreslå medlemsstaterne, også indeholde elementer om garanti af social sikring og indtægt. På beskæftigelseskonferencen i Luxembourg drejer det sig om ikke at miste sammenhængen mellem helheden af disse tre komponenter af syne.
<P>
Jeg mener endvidere som en randbemærkning, at det er forkert på den ene side at påstå, at overholdelse af konvergenskriterierne på budgetområdet, at ikke-overholdelse heraf ville have løst beskæftigelsesproblemet. Det er på den anden side også forkert at anvende overholdelsen af konvergenskriterierne som udnskyldning for at skære ned i den sociale beskyttelse og på den måde uretmæssigt at belaste beskæftigelsespolitikken.
<P>
Jeg mener, at vi skal være forsigtige med kunstige sammenligninger med USA. Vi har vores egen Rhinlandsmodel. Vi må være trofaste over for vores egen Rhinlandsmodel her i Europa. Disse kriterier er for mig ingen risiko for finansieringen af den sociale beskyttelse. Tværtimod, i et land som Belgien, har overholdelsen af og bestræbelserne på at nå disse konvergenskriterier vist sig at være det bedste middel på sigt til at sikre finansieringen af socialsikringsordningen. Derfor nægter jeg, og det vil jeg klart understrege, at se modsætningen mellem begge mål.
<P>
I denne debat er der flere gange også diskuteret om pensionerne. Man skal også her være forsigtig med slogansprog. Kapitalisering er ikke en mirakelkur til fremtidig sikring af pensionerne. Understøttelse af tilsagnsordninger gennem supplerende kapitaliseringsordninger er på den anden side, i hvert fald hvad mig angår, ingen dødssynd. Men en ting er klart, forsigtighed er påbudt, og her tilslutter jeg mig også den holdning som Kommissionen i sin sidste meddelelse om moderniseringen af den sociale beskyttelse har formuleret ved overgangen fra det ene system til det andet.
<P>
Det vanskeligste spørgsmål, som vi står over for i fremtiden, er: Hvordan kan vi finansiere den sociale beskyttelse, uden samtidigt at svække det sociale sikkerhedsnet. Jeg nævner tre elementer. Det første er en gentagelse: Sunde offentlige finanser. Det er den bedste garanti for den sociale beskyttelse i fremtiden, fordi det vil gøre det muligt i fremtiden at stille flere midler til rådighed til social sikring. For det andet: Beskæftigelse. En socialsikringsordning kan ikke fungere uden en høj beskæftigelsesgrad. For det tredje, den nødvendige modernisering af systemerne i forhold til den nye udfordring.. Hvad kan Europa gøre ved dette? Vores rolle i denne sag er ikke så stor. Vi kan kun forsøge at skabe rammerne for, at den opgave, som jeg lige har formuleret, kan løses på en god måde.
<P>
Der er tre vigtige instrumenter. For det første den skattemæssige koordination mellem medlemsstaterne med hensyn til det mobile beskatningsgrundlag. Jeg glæder mig over det, som kommissær Santer har sagt herom i eftermiddag. For det andet undersøgelse af mulighederne for koordinerende skattemæssige løsninger på behovet for alternativ finansiering af socialsikringsordninger, f.eks. en energiskat til finansiering af en nedsættelse af børnetilskud. For det tredje, formulering af sociale konvergenskriterier til at afstemme den sociale beskyttelse og lønpolitikken og undgå social dumpning i fremtiden.
<P>
Hr. formand, ærede kolleger, det er min faste overbevisning, at jo mere demokratisk Europa bliver, desto større bliver styrken i en tilpasset, moderniseret socialsikringsordning. Uanset hvad nogle teoretikere påstår: Befolkningen, der vælger os, vil aldrig acceptere, at et godt socialsikringssystem nedbrydes. Jo større demokrati i Europa, desto større bliver vort socialsikringssystems modstandsdygtighed. Det er min faste overbevisning.

<SPEAKER ID=78 NAME="Chanterie">
Hr. formand, jeg vil for det første som ordfører for udtalelse fra Udvalget om Beskæftigelse og Sociale Anliggender sige, at det glæder mig, at både ordføreren som Udvalget om Økonomi, Valutaspørgsmål og Industripolitik har overtaget de fleste af vort udvalgs konklusioner. Der er faktisk ingen tvivl om, at den Økonomiske og Monetære Union har stor indvirkning på den sociale sikkerhed i medlemsstaterne.
<P>
Det giver imidlertid ikke grundlag for at afvise ØMU. Det modsatte er tilfældet. Målsætningerne, standarderne og timingen skal fastholdes uindskrænket. Ikke fordi de udgør en del af et økonomisk dogme, men fordi de bidrager til ØMU's succes og således til monetær stabilitet, økonomisk vækst, mere konkurrence og som følge heraf fremme af beskæftigelsen.
<P>
De midlertidige ulemper gør det imidlertid nødvendigt at forberede den sociale sikkerhed på ØMU. Det skal dog foregå uden, at den dobbelte kerne i socialsikringen kommer i fare. På den en side forsikringsaspektet, det vil sige, at man i fællesskab sikrer sig mod de vigtigste sociale risici og på den anden side bistandsaspektet, der giver udtryk for den sociale solidaritet. Den sociale sikkerhed er jo en hjørnesten i Europas sociale model. Vi er alle enige om, at finansieringen af socialsikringen er det største problem som medlemsstaterne har. Budgettets kvælertag fører uundgåeligt til spørgsmålet, om alle dele af socialsikringen kan opretholdes og om sagkyndig indgriben ikke må foretrækkes for den nødtvungne opgivelse af rettigheder og foranstaltninger i den sidste ende.
<P>
Der tages stadig for lidt hensyn til, at socialsikringen selvfølgelig ikke kun påvirkes af ØMU, men også af demografiske evolutioner og teknologiske faktorer. F.eks. flere ældre og unge, sammensætningen af familierne, kvindernes indtog på arbejdsmarkedet og konstant høj arbejdsløshed. På den anden side kan nævnes lægevidenskabens fremskridt og udviklingen af lægemidler, udviklingen inden for information, robotteknik og multimedia. Sådanne demografiske omvæltninger fører overvejende til reduktion af indtægterne og øgede udgifter til socialsikring. De deraf følgende vrangforhold kan ikke opretholdes.
<P>
Udvalget om Sociale Anliggender foreslår derfor fire foranstaltninger. For det første færdiggørelse af det indre marked for at modvirke konkurrenceforvridning og social dumping. For det andet fremme af den økonomiske vækst bl.a. gennem supplerende investeringer og forbedring af konkurrenceevnen. For det tredje fremme af beskæftigelsen bl.a. ved at anvende arbejdsløshedsunderstøttelsen som løntillæg. For det fjerde en reform af skattesystemet for at reducere skattetrykket på arbejde og få balance på statsbudgettet.
<P>
I udkastet til Amsterdam-traktaten står der, at Den Europæiske Union tilstræber et højt beskæftigelsesniveau og et højt niveau af social beskyttelse. Dette er eksplicit angivet. Også selvom der endnu ikke findes en europæisk social kontrakt, er der beskæftigelseskapitlet i Amsterdam-traktaten og beskæftigelseskonferencen, der afholdes i november. Forhåbentlig vil de begge være et ansæt til indgreb, der ikke kun begrænser sig til at sikre finansiering af den sociale sikkerhed, men som i kombination med de forskellige nationale foranstaltninger vil kunne sørge for, at man slår ind på den vej, der fører til en økonomisk, monetær men samtidigt også en social union, det er det, det drejer sig om i den sidste ende.

<SPEAKER ID=79 LANGUAGE="EN" NAME="Donnelly">
Hr. formand, jeg vil gerne sige hr. Willockx tak for hans betænkning og hr. Chanterie tak for hans udtalelse. Denne forhandling kommer lige i rette tid, da vi tidligere i eftermiddags hørte kommissionsformand Santer tale om det beskæftigelsestopmøde, der vil blive afholdt i Luxembourg, og der er en tæt forbindelse mellem vores socialsikringsordninger, arbejdsløsheden og hele fremtiden med hensyn til vækst og beskæftigelse inden for Den Europæiske Union.
<P>
Hvor denne betænkning stiller spørgsmålet: Hvad vil der ske med socialsikringsordningerne som følge af Den Økonomiske og Monetære Union, er vi i alle dele af Parlamentet nødt til at se en enkel sandhed i øjnene: Økonomisk og monetær union eller ej, vores socialsikringsordning kræver gennemgribende reformer. Det fremgår med al ønskelig tydelighed af hr. Willockx's betænkning.
<P>
Den Socialistiske Gruppe ønsker en revision af socialsikringen, men som det påpeges i hr. Willockx's betænkning, ønsker vi at gøre det under forudsætning af, at det sociale sikkerhedsnet bevares. Ordningen skal reformeres, men vi skal beholde det sikkerhedsnet, som vi har inden for Den Europæiske Union.
<P>
Det system, der blev etableret ved slutningen af anden verdenskrig, passer ikke længere til de former for beskæftigelse og arbejdsløshed, som vi har i dag. Vi ønsker derfor, at der tages fat på tre spørgsmål i den revision, som skal gennemføres. Måske vil Kommissionen i sine yderligere undersøgelser og Rådet i fremtiden behandle disse spørgsmål.
<P>
Det første er at etablere et nyt system af socialsikringsordninger, der tilbyder fleksibel hjælp, som er skræddersyet efter den enkelte borgers behov, med det formål at hjælpe folk gennem perioder med arbejdsløshed fremfor for permanent at udelukke dem fra arbejde. Det er en kendsgerning, at socialsikringsordningerne i nogle af vores lande permanent udelukker folk fra arbejde. Det er årsagen til, at 50 % af de arbejdsløse i Europa i dag er langtidsledige.
<P>
Vi er nødt til at indse, at skatteborgerens udgifter til socialsikring vokser. Derfor har vi behov for jobskabelse i Den Europæiske Union. Hvis vi skaber arbejdspladser, kan vi nedbringe gælden og låntagningen til betaling af socialsikringen. Det er derfor, hr. kommissær, at dette topmøde i Luxembourg er afgørende, ikke kun for den sociale samhørighed i Den Europæiske Union, men også med henblik på at nedbringe budgetunderskuddet og sikre, at stabilitets- og vækstpagten rent faktisk kan fungere.
<P>
Især for vores unges skyld er vi nødt til at nedbryde de barrierer, som gør springet fra understøttelse til beskæftigelse næsten umuligt for hundredtusinder af unge. Det er næsten umuligt for nogle af vores unge i Den Europæiske Union i dag at foretage dette spring. Som socialdemokrat siger jeg, lad os for guds skyld få en anstændig debat om dette emne, og lad os skabe en socialsikringsordning, der er fleksibel over for den enkeltes behov og bidrager til en maksimering af beskæftigelsesmulighederne inden for Den Europæiske Union.

<SPEAKER ID=80 LANGUAGE="FR" NAME="Herman">
Hr. formand, kære kolleger, når jeg så demonstrativt gav hr. Willockx og hr. Donnelly mit bifald, skyldes det, at deres indlæg indeholder netop det, jeg gerne ville sige. Men det er ikke netop det, der står i deres tekst. Det er grunden til, at vores synspunkter divergerer en smule, selvom jeg, hvad hovedindholdet angår, er glad for de sammenfaldende tanker og den enighed, der er mellem Dem og os.
<P>
Som hr. Donnelly så udmærket udtrykte det, skal vi naturligvis bevare socialsikringsordningen, det går vi også ind for, men den skal justeres. Det var ikke netop det, De sagde: socialsikringsordningen skal opretholdes og om nødvendigt styrkes. Det er ikke det samme. Hvis De havde sagt: den skal reformeres med henblik på en justering, ville jeg med det samme have været enig. På samme måde forholder det sig, når De siger, at hverken overholdelsen af konvergenskriterierne eller datoen for ikrafttrædelsen af den tredje fase kan skade de absolut nødvendige bestræbelser, som Unionen har billiget, på at skabe beskæftigelse; det gør mig ondt, men den sætning er flertydig. Hvis den stod at læse, således som De sagde den i Deres indlæg, ville jeg stemme for den, men det var ikke det, De skrev.
<P>
I punkt 14 taler De ligeledes om niveauet af den sociale beskyttelsesgrad og De bringer en tanke om stivhed ind, som ikke findes hverken i hr. Donnellys indlæg eller i Deres eget. Hos Dem er der nuancer. Men jeg synes, at hr. Donnelly er blevet usædvanlig realistisk og det kan jeg kun bifalde. Det er nok den erfaring, det giver at have haft magten, som gør tingene lidt mere forståelige og folk mere ansvarsbevidste.
<P>
Når det er sagt, hr. formand, er denne betænkning, hvad det øvrige angår, udmærket. Vi har al mulig interesse i at bevare en solidarisk socialsikringsordning, for den er uundværlig for, at det økonomiske system kan fungere godt. Vi er ikke tilhængere af jungleloven. Vi mener ikke, at markedet kan regulere alt. Vi mener, at staten har en rolle at spille og at deltagerne i den europæiske sociale dialog har en vigtig rolle at spille. De må derfor se at blive enige, og regeringen ligeledes, men det forudsætter, at de på deres side ser realistisk på tingene.
<P>
Som hr. Donnelly så rigtigt sagde, og jeg gentager det, kan den nuværende ordning, således som den fungerer i de fleste af medlemsstaterne, ikke længere finansieres, den kan ikke opretholdes på baggrund af globaliseringen og internationaliseringen. Det er derfor nødvendigt at bestræbe sig på at justere den, og det glæder mig, at vi under drøftelserne - desværre i mindre grad i teksterne - er nået frem til enighed på det punkt.
<P>
Hr. formand, hvad resten angår, kan vores gruppe uden vanskeligheder stemme for denne betænkning og vi vil gerne endnu en gang takke hr. Willockx og gratulere ham med betænkningen.

<SPEAKER ID=81 LANGUAGE="NL" NAME="Kestelijn-Sierens">
Hr. formand, kolleger, den liberale gruppe har blandede følelser over for kollega Willockx's betænkning. Vi anerkender, at ordføreren har haft mod på gennem flere måneder i træk at forsøge at skabe enighed, men ikke desto mindre er det sådan, at ingen rigtig kan finde sig selv i betænkningen. Jeg kan således vanskeligt skjule, at forslaget til beslutning er usammenhængende og tvetydigt, for man kan f.eks. vanskeligt samtidigt påstå, at Maastricht undergraver kriterierne for det budgetmæssige råderum med hensyn til at træffe sociale foranstaltninger, og så på den anden side ikke såfremt et mindre underskud fører til lavere renteudgifter, flere investeringer, vækst, beskæftigelse og derfor et bredere skattegrundlag. Jeg må dog sige hr. Willockx, at De i dag har indtaget en mere klar holdning, som ikke umiddelbart findes i betænkningen.
<P>
På vegne af den liberale gruppe vil jeg dog gøre et par ting klart. Jeg ønsker for det første at understrege, at det er de lande, der holder fast og systematisk forsøger at forbedre de offentlige finanser, der scorer bedst med hensyn til beskæftigelsen og således lægger grunden til finansieringen af den sociale sikkerhed.
<P>
For det andet mener vi med hensyn til pensionerne, at systemet med kapitaliseringsordninger kan bestå ved siden af systemet med tilsagn. Det drejer sig ikke om en udskiftning af den ene ordning med den anden. Begge ordninger kan fungere ved siden af hinanden.
<P>
Min gruppe støtter dog paragraf 6 i forslaget til beslutning, hvor Kommissionen opfordres til at foretage en undersøgelse af følgerne for pensionsordningerne på grund af at befolkningen bliver ældre.
<P>
Til sidst, kolleger, inden længe forelægges betænkningen om modernisering og forbedring af socialsikringen i EU til forhandling på plenarmødet. Heri behandles endnu engang det samme emne af Parlamentet. Det ville hjælpe på husets troværdighed, hvis vi kun udarbejdede én betænkning om dette emne i stedet for en hel række. Det ville ikke alene reducere papirbjerget, men også medvirke til en større sammenhæng i vores standpunkter.

<SPEAKER ID=82 LANGUAGE="EL" NAME="Theonas">
Hr. formand, der er ingen tvivl om, at hele det sociale beskyttelsessystem i Europa er i fare for at bryde sammen. Socialsikringsinstitutionerne står på randen af et totalt økonomisk kollaps.
<P>
Det spørgsmål, jeg gerne ville have et klart svar på, i det mindste fra Europa-Parlamentet, det eneste valgte organ i Fællesskabet, der jo af samme grund må formenes at være tættere på Unionens befolkninger, er: hvem bærer ansvaret for denne uacceptable situation? Svaret er imidlertid åbenlyst: massearbejdsløsheden og den politik, der har skabt den. Men det medfører automatisk et nyt spørgsmål: hvem bærer ansvaret for arbejdsløsheden? De svar, der gives på dette spørgsmål, er ikke alene svære at forstå for de europæiske borgere, men da de griber hele problemet an fra et helt forkert udgangspunkt, fører de i stedet til en fortsættelse og styrkelse af netop den politik, der bærer skylden for den voldsomme forøgelse af arbejdsløsheden og fattigdommen.
<P>
Det samme sker desværre i denne betænkning, der stædigt fastholder, at Den Økonomiske og Monetære Union kan imødegå arbejdsløshedsproblemerne. I stedet for at analysere konsekvenserne af ØMU'en for det sociale sikringssystem, ønsker ordføreren at iværksætte kriterierne og tidsplanen for den tredje fase for at skabe - mener han - en effektiv ramme for højere beskæftigelsesniveauer. Er dette selvbedrag eller er det bevidst vildledning? Lad blot de, der tror dette, selv vælge, hvad de selv ville foretrække af de to: resultatet er det samme. Helt uden kendskab til følgerne af ØMU-kriterierne og konvergensprogrammerne for det sociale sikringssystems evne til at opfylde dets forpligtelser over for de forsikrede og de arbejdsløse foretrækker de i stedet at flytte de sociale sikringsordningers finansiering samt bevillingerne til understøttelse og erhvervsuddannelse over i beskæftigelsesinitiativer, altså initiativer, der er til fordel for arbejdsgivernes profit.
<P>
Hr. formand, i en periode hvor statistikkerne viser, at arbejdsgivernes bidrag til de sociale sikringer til stadighed falder, er det mindste man kan sige, at en yderligere lettelse af virksomheder, der spilder vores socialpolitiske ressourcer og høster deres profitter til skade for arbejdstagerne og deres sociale rettigheder, kun kan betragtes som en provokation over for arbejdstagerne.
<P>
Hvis den nye integrerede beskæftigelsesstrategi, som de ansvarlige i Den Europæiske Union kalder den, og opfordringen til arbejdsmarkedets parter om tilpasning, fleksibilitet og ansvarlighed betyder udsalg af de rettigheder, som arbejdstagerne og borgerne i Unionen har tilkæmpet sig, hvis succesen af denne bebudede politik betyder en total tilintetgørelse af hele den europæiske sociale model, kan I være sikre på, at deres svar igen vil være kampe, som før eller siden vil føre til en opløsning af ikke blot den antifolkelige politik, men også af magtbasen for dem, der er bærere af denne politik.

<SPEAKER ID=83 LANGUAGE="FI" NAME="Hautala">
Ærede hr. formand, allerede nu tvinger ØMU os til at drøfte strukturen for socialsikring, fordi der er skabt et stort pres for at reducere staternes omkostninger. Vi burde med lige stor iver drøfte, hvor staterne i fremtiden får den finansiering, som behøves f.eks. for at etablere socialsikringen. I denne henseende er Europaunionens politik efter min mening ikke i balance. Der har været mildest sagt tilstrækkeligt med bekymringer om for store underskud, men Europaunionen har lang fra været i stand til at gøre alt for at sikre finansieringsgrundlaget for socialsikringen det vil sige staternes indkomstgrundlag. Her, synes jeg, er skatteerosion den vigtigste enkelte nyskabelse, det vil sige garanti for at producenterne ikke kan flytte fra land til land efter lavere beskatning. I denne sag er det harmoniseringen af den indirekte beskatning, som der rigtigt skal tages fat på.
<P>
Det er helt klart, at vi taler mere og mere om den europæiske model, nu hvor ØMU nærmer sig. Vi har ikke lyst til at falde over mennesker, som sover på gader. Vi har endda lyst til at betale en smule skat, så at menneskerne får deres minimumsbidrag. Vi skal fortsætte den dialog, som allerede er i gang mellem forskellige lande om sociale sikkerhedsmodeller. Alle europæiske lande har sikkert noget at give til den europæiske model. Jeg tror, at de nordiske lande ingen grund har til bekymring, da en stor del af socialsikkerhedsdebatten på det europæiske niveau går i retning af de nordiske tanker. Som eksempel vil jeg nævne den tyske plejeforsikring, som helt klart er et skridt i denne retning.

<SPEAKER ID=84 LANGUAGE="FR" NAME="de Lassus">
Hr. formand, Willockx-betænkningen er virkelig god og også jeg vil gerne gratulere ordføreren med den og understrege, at han behandler det formodentlig vanskeligste emne, vi kommer til at stå over for i de kommende år. Det viste hr. Hermans indlæg for lidt siden et glimt af.
<P>
Oprettelsen af Den Økonomiske og Monetære Union og indførelsen af euroen kan, dersom der samtidig sker en for hurtig liberalisering, hidføre en generel stigning i arbejdsløsheden og en forværrelse af levevilkårene for en voksende gruppe, der allerede er for stor, i den europæiske befolkning. Det er så meget desto mere sandsynligt, som medlemsstaternes politikker med henblik på socialsikring er ret så forskellige og det medfører store og ekstra konkurrencefordrejninger. Det er derfor nødvendigt, at vi tager fat på at få indført en egentlig konvergens mellem vores socialsikringsordninger. På det punkt vil jeg gerne fremhæve den nytte, Kommissionen vil kunne drage af i højere grad og mere energisk at benytte sig af konklusionerne i hvidbogen om vækst og beskæftigelse.
<P>
Hvad angår kampen for beskæftigelsen, bør vi yderligere fremhæve de budgetter, som på regionalt plan er bestemt til at gøre indslusningen på og tilbagekomsten til arbejdsmarkedet nemmere f.eks. ved at støtte os til den associative struktur, som for øjeblikket prøver på at leve op til den, men uden tilstrækkelige midler. Endvidere skal der arbejdes hen imod en indledning af konvergens mellem medlemsstaternes sygesikringspolitik, idet det skal påses, at det felt, der i dag dækkes af den sygesikring, der administreres af offentlige eller almennyttige institutioner, ikke indskrænkes, for at europæernes sundhed ikke udelukkende overlades til de private forsikringsselskaber. Det indebærer talrige nye afgørelser, hvoraf en af de vigtigste nok er udarbejdelsen af et direktiv om gensidighed.
<P>
Til slut vil jeg gerne sige, at Gruppen Europæisk Radikal Alliance støtter de afgørelser, der måtte blive truffet for at gennemføre den gradvise overførsel af de nødvendige ressourcer til socialsikringsordningen fra beskatning af kapital og afgifter på ikke-vedvarende energi, således at de byrder, som stadig i dag i for høj grad er lagt på lønningerne til skade for beskæftigelsen, reduceres.

<SPEAKER ID=85 LANGUAGE="NL" NAME="Blokland">
Hr. formand, kollega Willockx's betænkning er en problematisk betænkning. Måske er det den eneste konklusion, som vi alle kan enes om i dag. Selvfølgelig beundrer vi ordførerens mod. Han har faktisk stukket hånden i en hvepserede. Men spørgsmålet er, om det er nødvendigt. Den der læser udtalelsen fra Socialudvalget kender svaret: Nej. Fordi betænkningen slet ikke drejer sig om følgerne af ØMU for finansieringen af de sociale sikringsordninger i Den Europæiske Union.
<P>
Endvidere er denne betænkning selvmodsigende. Tag den første betragtning, der siger, at den nuværende sociale model skal opretholdes. Når man leder efter løsningen på et problem, må man ikke slukke lyset, men man skal lade det skinne på alle kreative muligheder. Udfordringen fra den stigende konkurrence på verdensplan kræver en passende løsning. Ifølge det sidste nummer af World Economic Outlook fra IMF er der i EU brug for vidtrækkende reformer af den sociale sikring og arbejdsmarkedspolitikken for at reducere arbejdsløsheden. ØMU kræver en større arbejdsmobilitet. Hvis man anser dette for socialt uacceptabelt, må man være konsekvent og stryge ØMU af ønskesedlen. Men det gør ordføreren imidlertid ikke.
<P>
Denne betænkning er ikke mere aktuel. Den vender ryggen mod fremtiden. Anvendelse af subsidier for at skabe job og til neutralisering af interregionale forskelle er dødens pølse. De slår ethvert innoverende initiativ ihjel. På den måde bliver ingen stimuleret til aktivt at skaffe sig sit eget underhold. Selvfølgelig skal det offentlige anvende ressourcer på at modvirke skatte-, social- og miljø-dumping. Staten skal også tilskynde uddannelse og undervisning. Men det kan godt foregå sideløbende med nedtrapningen af den sociale velfærdsstat. For er det rimeligt at pålægge vores børn store gældsbyrder, fordi vi nægter at påtage os dette ansvar?

<SPEAKER ID=86 LANGUAGE="DE" NAME="Lukas">
Hr. formand, denne betænkning viser meget tydeligt, hvilken mængde af foranstaltninger som endnu mangler at blive indført netop på det social- og beskæftigelsespolitiske område i forbindelse med forberedelserne til Den Monetære Union. Hver enkelt af ordførerens idéer og krav er holdbare, og der bør efter min mening bakkes op om dem. Jeg mener dog, at alle disse punkter er i modstrid med nr. 1. Netop den kendsgerning, at der ikke eksisterer koordinerede skattesystemer, at det hidtil ikke er lykkedes at sanere statsbudgetterne på en socialt ansvarlig måde, og at medlemsstaterne forringer de sociale systemers basis på vejen mod opfyldelsen af konvergenskriterierne, er tydelige beviser på, at fristen for indførelsen af euroen burde tænkes igennem.
<P>
I denne forbindelse afholdes der i Østrig i starten af december en underskriftsindsamling om gennemførelse af en folkeafstemning om dette emne. Ved hjælp af denne demokratipolitisk vigtige foranstaltning skal borgerne have mulighed for at beskæftige sig kritisk med et spørgsmål, som vedrører dem personligt. Vi mener, at det er forkert, hvis det i reklame- og propagandaaktioner foregøgles statsborgerne, at alle de social- og beskæftigelsespolitiske problemer, som skal løses i forbindelse med indførelsen af Den Monetære Union, ikke eksisterer.
<P>
Den Europæiske Monetære Union skal indføres i det indre marked som et sidste og vigtigt punkt på et tidspunkt, hvor i hvert fald de vanskeligste problemer, også de socialpolitiske, er løst, og de vigtigste forudsætninger virkelig er til stede.

<SPEAKER ID=87 LANGUAGE="EN" NAME="Katiforis">
Hr. formand, den betænkning, som vi forhandler om i dag, har været undervejs i lang tid og er blevet behandlet indgående i Økonomiudvalget. Det er nu over 22 måneder siden, at vi første gang udvekslede synspunkter om dette emne. I betragtning af emnets betydning og følsomhed har vores ordfører styret udvalget gennem denne periode på en kompetent måde, indtil vi blev i stand til at nå til en konklusion, som vi kunne vedtage uden stemmer imod. Dette er i høj grad ordførerens fortjeneste, og han bør komplimenteres.
<P>
Ikke desto mindre er der desværre grundlæggende spørgsmål, der stadig står åbne. Vi har ikke alle kunnet blive enige om især konvergenskriteriernes og stabilitetspagtens indvirkning på den europæiske økonomi. Jeg tilhører dem, som mener, at de har og fortsat vil have en deflatorisk virkning. Endvidere medfører den fælles valuta, at medlemsstaterne kan blive udsat for en uregelmæssig påvirkning på efterspørgselssiden, som ikke længere vil kunne modvirkes ved valutakursreguleringer. Jeg er naturligvis ikke fortaler for at opgive den fælles valuta med alle dens store fordele og den historiske ændring, som den vil betyde for europæiske forhold, men vi behøver en modgift. Den vigtige modgift i netop dette tilfælde er en koordineret, fælleseuropæisk beskæftigelses- og socialpolitik. Om nødvendigt ved hjælp af nye skatter som f.eks. den skat på ekstraordinære indtægter, der blev anvendt med så stor succes i Storbritannien for nylig, og som blev brugt til at finansiere vigtige foranstaltninger til bekæmpelse af arbejdsløsheden.
<P>
Jeg har et sidste grundlæggende spørgsmål. Når alle de behændige indgreb, som hr. Donnelly har talt så velbegrundet om, er blevet gennemført, vil den europæiske arbejdstagers levestandard så stadig være den samme, eller vil den falde, og vil den i så fald sågar nærme sig niveauet for arbejdstagere i den tredje verden, som der blev henvist til under omtalen af globalisering?

<SPEAKER ID=88 LANGUAGE="DE" NAME="Frischenschlager">
Hr. formand, denne betænkning prøver virkelig at gribe tingene ærligt an, men på meget traditionelle områder, og den fremkommer med nogle principielle spørgsmål, som jeg gerne vil kommentere. For det første står der i betænkningen, at der ikke må forekomme socialt forfald. Det er klart, det er der ingen, der ønsker! Men hertil må vi helt ærligt sige, at det vil være uundgåeligt at ændre vores sociale strukturer og vores socialsikringssystemer med fare for, at det også vil medføre nedskæringer både her og der.
<P>
For det andet står der i betænkningen, at der ikke stilles store forventning til ændringer på ældreområdet ved omlægning fra pay-as-you-go-ordningen til den forfinansierede ordning. Jeg er også godt klar over, at det ville vare meget længe, hvis det overhovedet ville fungere! Jeg tror dog også, at det skal siges klart og tydeligt, at selvforsorgen på ældreområdet vil få en helt central betydning fremover.
<P>
For det tredje vil jeg omtale beskæftigelsestopmødet i Luxembourg. Hr. rådsformand Juncker understreger jo altid, at der ikke vil blive afholdt et dereguleringstopmøde. Det er i orden, for det ville være for lille et område at holde topmøde om. Jeg håber dog i det mindste, at vores finansretlige og arbejdsretlige strukturer, som vi skal ændre og gøre mere fleksible, vil være et emne på dette beskæftigelsestopmøde.
<P>
På to områder peger betænkningen antydningsvist ud i fremtiden og det i et tilfælde, hvor den økologiske skattereform, det vil sige omlægningen fra beskatning af arbejde til beskatning af energi, forbrug osv., omtales. Men betænkningen ønsker det kun undersøgt. Det er efter min mening alt for lidt! Vi ved, at det vil blive et af de fremtidsorienterede instrumenter. Vi skal mobilisere den politiske vilje til virkelig at gøre det.
<P>
I betænkningen citeres Kommissionens beretning fra 1995 om fremtiden inden for socialsikring, hvor der er tale om, at der stilles spørgsmålstegn ved den stive forbindelse i form af det direkte forhold mellem ydelserne fra de socialforsikrede og risikosikkerhedsnettet. Jeg anser dette for vigtigt. Efter min mening bør vi alvorligt tage højde for spørgsmålet om en grundlæggende social sikring, for der bliver mindre og mindre arbejde, og kløften mellem dem, som har arbejde, og dem, som ikke har noget, bliver større. Den sociale solidaritet skal dog også omfatte de mennesker, som gennem deres erhvervsarbejde ikke har bidraget tilstrækkeligt til socialsikringssystemet.

<SPEAKER ID=89 LANGUAGE="PT" NAME="Ribeiro">
Hr. formand, kære kolleger, dette er endnu en debat, som tydeligt illustrerer forsøgene på at "tegne cirklens kvadratur« eller "omcirkle kvadratet«. I den korte tid, som jeg har til rådighed for så krævende et emne, vil jeg rose ordførerens indsats, der fremsætter nogle meget relevante overvejelser, men imidlertid drager nogle konklusioner, der er i modstrid med det, der kunne synes at være disse overvejelsers logiske følge. Man skal imidlertid ikke glemme, at det drejer sig om en betænkning fra Udvalget om Økonomi, Valutaspørgsmål og Industripolitik, som mere er optaget af ØMU'en og de virkninger, som finansieringen af socialsikringsordningerne vil have for denne, end af socialsikringerne og de virkninger, som ØMU'en kan få for borgernes sociale situation og beskyttelse.
<P>
Jeg skal her pege på et forhold, der forekommer mig særdeles afgørende, hvad angår det perspektiv, der synes at blive stadig mere almindeligt, nemlig, at "socialsikringerne beskytter borgerne mod sociale risici«, hvilket fremgår af såvel EU-dokumenter som af dokumenter fra medlemsstaterne, eksempelvis af den portugisiske grønbog om dette emne. Jeg mener, at dette perspektiv kan blive meget perverst, hvis det træder i stedet for et andet, der siger, at socialsikringen sikrer rettigheder for den, der er født, lever, arbejder eller har arbejdet, som sociale rettigheder, der modsvarer samfundets forpligtelser over for individerne. Det drejer sig ikke om et spørgsmål om individuelle forsikringer og aktuarkalkyler, men om menneskerettigheder på højde med den tid, vi lever i.
<P>
På den anden side er den måde heller ikke uskyldig, hvorpå man i overvejelserne om det alvorlige problem med finansieringen af socialsikringsordningerne fjerner ansvaret hos dem, der ikke opfylder deres sociale forpligtelser i form af at bidrage til denne finansiering - forpligtelser, der stadig gælder, i det mindste så længe man ikke har forandret de systemer, der findes, men som ikke indfries - uden at noget sådant understreges, og uden at man drager dem til ansvar, der ikke opfylder deres pligter.

<SPEAKER ID=90 LANGUAGE="IT" NAME="Cellai">
Hr. formand, tillad mig, eftersom jeg havde bedt om ordet lige fra mødets begyndelse og man flere gange har overset mig, at jeg følger min kollege, hr. Grazianis eksempel, og åbner dette mit indlæg om hr. Willockx' betænkning med en let fravigelse fra emnet. Jeg vil gerne understrege alvoren af den situation, der er opstået i Italien, især i Umbria og Marche, efter det katastrofale jordskælv for nylig, og jeg vil gerne understrege over for formanden, Budgetudvalget og alle kollegerne, at det er af afgørende beydning snarest at finde midler fra fondene til naturkatastrofer, ikke mindst i betragtning af den kommende afstemning om Unionens 1998-budget. Det lader ikke til, at den italienske regering har indgivet nogen officiel anmodning om hjælp, men Europa kan ikke forholde sig passiv over for sådanne begivenheder, der har ført til dødsfald, skader for milliarder, gjort tusinder hjemløse og arbejdsløse samt ramt et meget stort antal kunstværker, der hverken er en del af den italienske eller europæiske kulturarv, men hele verdens.
<P>
Med hensyn nu til betænkningen af hr. Willockx er konvergenskriterierne både en fordel for og en ulempe for medlemsstaterne. På den ene side er det sandt, at konvergensen begrænser de enkelte medlemsstaters budgetmæssige manøvredygtighed ved at pålægge dem en omstrukturering af socialsikringsordningerne, på den anden side øger respekten for konvergenskriterierne den europæiske økonomis samlede effektivitet og fremmer derved væksten og beskæftigelsen. Måske er problemet lidt anderledes, og består i, at der endnu ikke er blevet gennemført et korpus af fællesskabslove og -forordninger, der selv på minimumsniveau fastsætter skattepolitiske og finansielle regler. Den fiskale dumping begrænser medlemsstaternes indtægter, øger beskatningsbyrden på arbejde frem for på kapital, og lægger dermed en bremse på medlemsstaternes socialsikringsordninger. I denne forbindelse er da endelig resultaterne fra ØKOFIN-mødet den 13. september opmuntrende. Det lader til, at De 15 er rede til at øge deres skattemæssige samordning, og det forventes, at man allerede ved årets slutning på mødet i Det Europæiske Råd vil kunne træffe de første afgørelser, herunder godkendelse af en adfærdskodeks på skatteområdet.
<P>
Vi bør kæmpe imod den konkurrencebetonede defiskalisering - det nævnte kommissionsformand Santer netop før i forbindelse med beskæftigelsesproblematikken - og den illoyale konkurrence. Beskatningsniveauet skal længere ned, især den direkte og indirekte beskatning af lønnet arbejde, hvis voksende omfang har en katastrofal virkning på beskæftigelsen.
<P>
Det ville være ønskeligt, som der opfordres til i betænkningen, at der oprettedes en fond, der kunne give støtte til bekæmpelsen af arbejdsløsheden i de medlemsstater, der har størst behov herfor. Man må huske på, at manglen på en europæsik aftale om beskyttelse af arbejdstagerne gør det muligt for industrivirksomheder at nedsætte sig i områder, hvor arbejdskraften koster mindre og er mindre beskyttet, hvilket fører til, at der er risiko for, at de nationale systemer harmoniseres på det laveste socialsikringsniveau. Vi er bekymret for, at man i dette uhæmmede kapløb for at styrke sine dominerende nationale industriers magtposition på det frie marked kommer til at udvirke en svækkelse af de sociale sikringssystemer, eftersom de nationale regeringer vil føle sig fristet til at skære ned på udgifterne til de sociale sikringsordninger for at forblive konkurrencedygtige. Hvis vi skal undgå denne farlige udvikling, må vi sørge for, at Unionen får en vis grad af manøvredygtighed på området for sociale sikringsordninger. Politikkerne bør harmoniseres på europæisk niveau: skal der være en effektiv økonomisk union, tror jeg, at det er så meget desto vigtigere, at vi opretholder sociale normer på europæisk niveau, hvis vi virkelig ønsker at fastholde Den Europæiske Unions økonomiske og sociale samhørighed.

<SPEAKER ID=91 NAME="Formanden">
Mange tak, hr. Cellai, og tak for Deres deltagende ord om dem, der er ramt af jordskælvet. Jeg er meget glad for, at De fik sagt disse ord under Deres tale. Tak skal De have.

<SPEAKER ID=92 LANGUAGE="DE" NAME="Ettl">
Hr. formand, mine damer og herrer! Jeg er hr. Willockx meget taknemmelig for, at han i sin betænkning tydeligt viser, i hvor høj grad social- og finanspolitikken afhænger af hinanden, men ikke udelukker hinanden eller står i modstrid med hinanden, men at det af den grund næsten er blevet en disciplin for de 15 medlemsstater i Den Europæiske Union at give EU på grund af sin udvikling hele ansvaret for det reformpres, som eksisterer på mange niveauer inden for politik.
<P>
Man aner allerede nu, at konvergenskriterierne anvendes som påskud for ikke at reformere de sociale sikkerhedssystemer, men derimod at deregulere dem. Vi er vel alle klar over, at det ikke er et egnet grundlag til at opretholde velstanden og almenvellet, men at problemerne skal ses i et bredere perspektiv. Vores mål er en ægte Europæisk Union, som skal være kendetegnet af social harmoni og ikke en bedre frihandelszone, som lader hånt om socialpolitikken. Naturligvis skal vi ikke undervurdere den demografiske udvikling. Alene i det det sidste årti er gennemsnitslevealderen steget med 2-3 år. Det må være udfordring nok til at behandle spørgsmålet om levestandarden på mere omfattende vis. Det er sikkert nødvendigt at beskatte kapital, energiforbrug og miljøforurening, men også værditilvækst, i stedet for faktoren arbejde. De største konkurrenceforvridninger, som vi har med at gøre, skyldes sikkert, at skattesystemerne er forskellige. Her skal der sættes ind. Det fører snarere til målet end udifferentieret pres på socialsystemerne eller på de sociale beskyttelsesmekanismer. Det er en væsentlig forudsætning for at få finansieringen af de sociale sikkerhedssystemer tilbage på et stabilt niveau at føre en europæisk skattepolitik, som er baseret på Kommissionens Monti-memorandum, kombineret med en europæisk socialoverenskomst til at løse arbejdsløsheden og at skabe kontinuitet i den økonomiske vækst. Der burde have været afholdt en debat om fremtiden for den sociale sikring i EU for længe siden, og netop på dette område kan vi - Europa-Parlamentet - yde et positivt bidrag med alle vores initiativer. De kan finde de bedste idéer hertil i betænkningerne.

<SPEAKER ID=93 LANGUAGE="FR" NAME="Elmalan">
Hr. formand, i betænkningen fra Udvalget om Økonomi, Valutaspørgsmål og Industripolitik erkendes det, at konvergenskriterierne indskrænker medlemsstaternes budgetmæssige dispositionsmargen, når de vil udføre deres sociale opgave. Dette pres på staternes budget kan medføre vanskeligheder, hvad angår finansieringen af den sociale sikring.
<P>
I stedet for at uddybe dette spørgsmål går betænkningen uden om alle uoverensstemmelser og nøjes med endnu en gang at slå fast, at bestemmelserne om Den Økonomiske og Monetære Union skal gennemføres uden indskrænkninger. Betænkningen tager ganske vist hensyn til de problemer, der er, men den indgår helt og fuldt i den aktuelle tankegang, som skal føre frem til den fælles valuta.
<P>
Det ville have været mere nyttigt at se på en undersøgelse fra det europæiske observationsorgan for sociale anliggender af Den Økonomiske og Monetære Unions sociale satsning. I denne undersøgelse hedder det, at Den Økonomiske og Monetære Union er en væsentlig årsag til sociale dereguleringer. Skal medlemsstaterne være konkurrencedygtige og kunne klare udefra kommende chokvirkninger, vil de kun kunne gøre det via en justering af pris- og lønniveauet samt via beskatningen og de sociale sikringsordninger, hedder det videre. Denne undersøgelse gør derudover opmærksom på, at Den Økonomiske og Monetære Union vil gøre det muligt at lægge pres på fagforeningerne for at få dem til at acceptere lavere løn og understøttelse med henblik på opretholdelse af konkurrenceevnen.
<P>
Betænkningen fra Udvalget om Økonomi, Valutaspørgsmål og Industripolitik går i samme retning, når den går ind for en nedsættelse af de indirekte arbejdskraftomkostninger gennem en reduktion af arbejdsgivernes tvungne bidrag. Den analyse og de forslag, der er indeholdt i den, ligger langt fra det, borgerne i Europa oplever. Den underordning under finansmarkederne, som har dikteret fælles valuta og kriterierne for den, medfører en fremskyndelse af dereguleringen inden for alle sektorer, en fornyet inddragelse af de offentlige institutioner i debatten og en sløjfning af socialsikringsordningerne. Dette faktum går mere og mere op for lønmodtagerne og deres fagforeninger - det kan man for øvrigt se i Italien i disse dage - og de indleder aktioner.
<P>
Købekraften skal øges igen, de offentlige institutioner udbygges, arbejdstiden sættes ned uden tilsvarende lønnedgang og kapitalbevægelser i spekulativt øjemed skal beskattes for at tilskynde kapitalejerne til at undlade at spekulere, dét er veje, som betænkningen forsætligt ser bort fra. Men det er veje, som ville gøre det muligt at nå frem til en anden opbygning af Europa, hvor beskæftigelsen og det sociale fremskridt ville være drivkraften.

<SPEAKER ID=94 NAME="de Silguy">
Hr. formand, mine damer og herrer, de overvejelser, som EuropaParlamentets ordfører, hr. Willockx, i dag fremlægger for os, kommer i rette øjeblik til at minde os om målet med Den Økonomiske og Monetære Union, og jeg vil gerne gratulere ordføreren, således som mange andre i EuropaParlamentet i dag har gjort.
<P>
Euroen er ikke et mål i sig selv. Euroen skal være et middel i vækstens og beskæftigelsens tjeneste. Den skal endvidere være en garant for vores sociale sikringsordning. Som fremhævet af ordføreren fastsætter artikel 2 i Traktaten om Den Europæiske Union det mål "at fremme et højt socialt beskyttelsesniveau og et højt beskæftigelsesniveau«. Følgelig rejser Europa-Parlamentet med rette spørgsmålet om finansieringen af de sociale sikringsordninger i medlemsstaterne inden for Den Økonomiske og Monetære Unions rammer. Det emne optager også Kommissionen, som i marts i år ved tog en meddelelse om modernisering og forbedring af den sociale beskyttelse i Den Europæiske Union, som for øvrigt i vidt omfang indeholder svar på de spørgsmål, som fru Kestelijn-Sierens stillede for et øjeblik siden.
<P>
Foranlediget af Deres indlæg vil jeg gerne kort fremsætte to bemærkninger. Den første vedrører den demografiske udvikling i Europa og dens mulige konsekvenser for finansieringen af medlemsstaternes sociale ordninger i fremtiden. Den anden vedrører styringen af de offentlige finanser med henblik på at sikre, at de sociale sikkerhedsordninger fungerer, som de skal.
<P>
Først vil de finansieringsvanskeligheder, som de sociale sikringsordninger i Europa for fremtiden vil kunne komme ud for - det er et svar til hr. de Lassus - være af demografisk art. Aldringen i befolkningen vil give sig udslag i voksende byrder til en aktiv befolkning, der bliver stadig mindre. Beskæftigelsessatsen i Europa, det vil sige forholdet mellem antal beskæftigede og den arbejdsdygtige befolkning, er dalet fra 67 % i 1960 til 59 % nu. Jeg vil lige gøre Dem opmærksom på, at den i dag både i USA og i Japan er højere end 73 %.
<P>
Med en uændret politik vil de byrder, der påhviler de offentlige finanser, øges med følgende konsekvenser. For det første vil pensionerne veje tungere og de sundhedsudgifter, der er forbundet med det at blive ældre, stige. Pensionsudgifternes andel af BNP vil stige 3 til 4 procentpoint fra 1995 til år 2030; det er meget. For det andet vil ændringen i befolkningens aldersstruktur medføre en øget efterspørgsel efter tjenesteydelser og overførsler fra samfundets side, hvilket sandsynligvis vil belaste de offentlige udgifter yderligere.
<P>
Hvilke virkninger får denne demografiske udvikling? De vil være af budgetmæssig art, men følgevirkninger vil tillige ramme arbejdsmarkedet. På den ene side vil den nationale opsparing blive reduceret betydeligt, hvilket vil forværre situationen for finansregnskaberne. Ifølge en undersøgelse, OECD for nylig har foretaget, vil udviklingen i den private opsparing ligeledes blive berørt negativt af aldringen i befolkningen. På den anden side vil mobiliteten på arbejdsmarkedet blive mindre. I aldersgruppen mellem 20 og 30 år vil der være 9, 4 millioner personer færre, medens der i aldersgruppen mellem 50 og 60 år vil være 5, 5 millioner personer flere. Den nedgang i den fagmæssige og geografiske mobilitet, som vil blive en følge heraf, vil endvidere kunne få en negativ indflydelse på vækst og produktivitet.
<P>
Disse udsigter kan virke foruroligende på de kommende generationer. De bør derfor vække os til dåd med henblik på at bevare den økonomiske og sociale samhørighed og sikre en passende finansiering af den sociale sikringsordning i Europa og i sidste instans opretholde den europæiske sociale model - som skal være mere end blot et sikkerhedsnet, hr. Donnelly - og i den henseende kan gennemførelsen af Den Økonomiske og Monetære Union - den 1. januar 1999, hr. Lukas - give os mulighed for at løse problemerne i hænde.
<P>
Som ordføreren fremhæver, er den sanering af de offentlige finanser, der er knyttet til gennemførelsen af Den Økonomiske og Monetære Union, ikke farlig. Den er endog den bedste garanti for, at de sociale ordninger i Europa bevares, og jeg vil mene, at det samme gælder for beskæftigelsen. Men denne genskabelse af balancen på budgetterne skal derudover ledsages af egentlige strukturreformer som understreget af hr. Chanterie for et øjeblik siden.
<P>
For at tage denne udfordring op og være i stand til at træffe de nødvendige politiske afgørelser - der skal ligge et politisk skøn til grund - skal medlemsstaterne først finde tilbage til tilstrækkelige dispositionsmargener på budgettet. Den budgetmæssige ramme, der indføres med henblik på Den Økonomiske og Monetære Union, udgør et middel dertil. I den første tid er det nødvendigt at have overholdelsen af reglen om, at der så godt som skal være balance på budgettet, for øje, hvilket for øvrigt er nævnt i pagten om stabilitet og vækst. Dersom det nuværende tempo i saneringen af de offentlige finanser opretholdes, og det burde være muligt, når væksten er vendt tilbage, vil det mål, at der så godt som skal være balance på budgettet, kunne nås i år 2002, det vil sige flere år før, virkningerne af den demografiske ubalance kan mærkes.
<P>
Det bliver i realiteten i år 2010, at Den Europæiske Union kommer til at mærke mest til det demografiske underskud. Indtil da vil virkningen af aldringen i befolkningen ikke være så stor. Medlemsstaterne har således en tilstrækkelig frist til at forberede sig på de uundgåelige tilpasninger. Denne forberedelse bør imidlertid påbegyndes allerede nu og indsatsen består i egentlige strukturreformer. Af Deres indlæg, mine damer og herrer, har jeg forstået, at alle er enige på dette punkt, selvom de løsninger, der anbefales, er forskellige fra taler til taler.
<P>
De strukturreformer, der skal tages fat på, vedrører både skatte- og afgiftssystemerne, hvilket flere af Dem har understreget, og de sociale ordninger samt de egentlige pensionsordninger. En reform af velfærdsstaten står i centrum af de nødvendige justeringer. Reformen er påkrævet for at sikre, at konsolideringen af budgetterne varer ved, for det er nødvendigt at gøre målene solidaritet og social beskyttelse forenelige med det mål at få styr på de offentlige udgifter. Som ordføreren med rette fremhæver, er tilpassede skattereformer uomgængelig nødvendige, hvilket ikke betyder, hr. Katiforis, at samtlige skatter og afgifter nødvendigvis skal sættes i vejret, men iværksættes der ikke sådanne reformer, vil den sociale harmonisering blive langt mere vanskelig.
<P>
Det er grunden til, at Kommissionen igen har sat en harmonisering af skatter og afgifter på dagsordenen, og arbejdet skrider frem i kommissær Montis gruppe. Det har flere af Dem for øvrigt fremhævet, navnlig ordføreren for Udvalget om Sociale Anliggender og Beskæftigelse. Også af den grund presser Kommissionen på, for at den sociale harmonisering bliver gennemført via en samfundsdialog.
<P>
Jeg vil ikke sige noget om beskæftigelsen, da formand Santer og Padraig Flynn lidt tidligere har haft rig lejlighed til at forelææge Dem de retningslinjer, som Kommissionen har vedtaget med henblik på topmødet om beskæftigelse og som efter min mening er en regulær nyskabelse inden for rammerne af viljen til igen at skabe arbejdspladser i Europa, hvilket bestemt vil bidrage til en sanering af vores regnskaber over sociale udgifter.
<P>
Endelig er en reform af pensionsordningerne ligeledes opført på prioriteringslisten. Ordningen med pension via kapitalopsparing er under udbygning i de fleste lande. Det er en positiv udvikling, eftersom en afbalanceret ordning skal baseres på både fordeling og kapitalopsparing. Dog kan en sådan udvikling kun være progressiv, som ordføreren også her med rette gør opmærksom på. Og oprettelsen af pensionsfonde må ikke hensynsløst så tvivl om de eksisterende fordelingsordninger. Den skal supplere disse ordninger. Jeg mener for øvrigt, at hr. Frischenschlager understregede det for et øjeblik siden.
<P>
Til slut vil jeg gerne, hr. formand, mine damer og herrer, understrege, at Kommissionen er glad for EuropaParlamentets støtte i denne sag, som er særlig følsom og vanskelig. Deres betænkning giver således et særdeles nyttigt bidrag til den vågnende erkendelse, der for øjeblikket kan spores i Europa. Mange stater bestræber sig energisk og beslutsomt på at iværksætte de nødvendige skattemæssige og sociale reformer. Den stabilitetskultur, som ledsager indførelsen af euroen, forøger betingelserne for, at denne nødvendige tilpasning falder heldigt ud, og det er her, Den Økonomiske og Monetære Union fremstår som den bedste sikring af den europæiske sociale model for fremtiden.

<SPEAKER ID=95 NAME="Formanden">
Mange tak, hr. kommissær Silguy.
<P>
Forhandlingen er afsluttet.
<P>
Afstemningen finder sted i morgen kl. 11.00.

<CHAPTER ID=10>
Havretskonventionen
<SPEAKER ID=96 NAME="Formanden">
Næste punkt på dagsordenen er henstilling (A4-0283/97) af Cot for Udvalget om Retlige Anliggender og Borgernes Rettigheder om forslag til Rådets afgørelse om Det Europæiske Fællesskabs indgåelse af De Forenede Nationers havretskonvention af 10. december 1982 og af aftalen af 28. juli 1994 om anvendelse af kapitel XI i denne konvention (KOM(97)0037 - KOM(97)0037/2-9032/97 - C4-0477/97-97/0038(AVC)).

<SPEAKER ID=97 NAME="Cot">
Hr. formand, jeg vil på vegne af Udvalget om Retlige Anliggender og Borgenes Rettigheder fremlægge en henstilling om forslag til Rådets afgørelse om Det Europæiske Fællesskabs indgåelse af De Forenede Nationers havretskonvention af 10. december 1982 og af aftalen af 28. juli 1994 om anvendelse af kapitel XI i denne konvention.
<P>
Denne havretskonvention også kaldet Montego Bay- eller Jamaica-konventionen er en grundlæggende tekst, som Det Europæiske Fællesskab undertegnede den 7. december 1984, ligesom den supplerende aftale, som Kommissionen undertegnede den 16. november 1994. Hermed rejser sig naturligvis det første spørgsmål: hvorfor når disse tekster frem til os nu næsten femten år efter Montego Bay-konventionen? Svaret er: det skyldes, at den internationale organisation, vi er i henseende til konventionen, kun kan deponere sit tiltrædelsesinstrument, såfremt et flertal af dens medlemsstater, det vil sige Fællesskabets medlemsstater, har opfyldt denne formalitet.
<P>
Denne tiltrædelse af havretskonventionen forekommer os absolut nødvendig først og fremmest på grund af Fællesskabets særlige beføjelser vedrørende havret, især hvad angår handelspolitik, fiskeripolitik og miljøpolitik. Den forsinkelse, hvormed vi foretager denne ratificering, det vil jeg med det samme sige til kollegerne, skader ikke på nogen måde Det Europæiske Fællesskab, da det allerede er medlem, om end midlertidigt, af Den Internationale Havbundsmyndighed, det vil sige det organ, der skal gennemføre konventionens bestemmelser om dette kapitel. Vi mister dette privilegium, dersom vi ikke deponerer det formelle bekræftelsesinstrument inden den 16. november 1998, altså om et år.
<P>
Det væsentligste problem er i mine øjne spørgsmålet om tvistbilæggelse. Konventionens artikel 287 opstiller fire valgmuligheder: Den Internationale Havretsdomstol i Hamburg, Den Internationale Domstol i Haag, en voldgiftsdomstol nedsat i overensstemmelse med konventionens bilag VII og en særlig voldgiftsdomstol nedsat i overensstemmelse med konventionens bilag VIII.
<P>
Men i denne sag har Fællesskabet valgt at udsætte sin stillingtagen. I den afgørelse, vi har fået forelagt, står der blot, at "Rådet forpligter sig til på grundlag af et forslag fra Kommissionen inden for en rimelig frist efter en passende periode for anvendelse af de i konventionen fastsatte tvistbilæggelsesprocedurer, og under alle omstændigheder inden den 31. december 1998, på ny at undersøge, om en anden tvistbilæggelsesprocedure end voldgift er i Fællesskabets interesse«.
<P>
Denne alt for subtile formulering rejser tre problemer. For det første et principielt problem. Mig forekommer afgørelsen at være uheldig. Personlig ville jeg have foretrukket, at Fællesskabet støtter oprettelsen af den nye domstol i Hamburg eller i det mindste giver udtryk for sin tillid til Den Internationale Domstol. For det andet et problem, jeg vil kalde et "billardproblem«. I forbindelse med indgåelsen af aftalen om De Forenede Nationers havretskonvention, for så vidt angår bevarelse og forvaltning af fiskebestande, der bevæger sig både inden for og uden for eksklusive økonomiske zoner - de her omhandlede arter kan slås op - sagde Kommissionen, at den, hvad angår tvistbilæggelse, ville anvende den form, der vælges, når Fællesskabet ratificerer havretskonventionen.
<P>
Men i det foreliggende tilfælde er billardkugler så dyre, at der ikke er råd til at markere nogen af de to punkter, som var blevet fastsat, og det bevirker, at de to konventioner stadig svæver i luften, for så vidt angår tvistbilæggelse.
<P>
Og endelig for det tredje et procedureproblem. Afgiver Parlamentet samstemmende udtalelse om hele konventionen, kan vi herefter ikke mere deltage i afgørelsen af dette særlige punkt, som jo er vigtigt. Derfor anmoder jeg hr. Van den Broek om på Kommissionens vegne at forpligte sig til at høre Parlamentet om indholdet og udformningen af den løsning, der skal vælges, hvad angår proceduren for tvistbilæggelse, når tiden er inde.
<P>
På dette grundlag og efter en gennemgang af udtalelserne fra fru van Bladel, fru Langenhagen og hr. Collins foreslår Udvalget om Retlige Anliggender og Borgernes Rettigheder Dem at godkende afgørelsen.

<SPEAKER ID=98 LANGUAGE="ES" NAME="Añoveros Trias de Bes">
Hr. formand, jeg vil gerne indlede mit indlæg med at lykønske hr. Cot, vores næstformand i Parlamentet og universitetsprofessor, med den fremragende betænkning og tilslutte mig alle de punkter, som er fremsat i denne betænkning. Jeg vil også gerne som kender af emnet påpege denne konventions store betydning. Jeg har fulgt den på godt og ondt fra havretskonferencen indtil konventionens afslutning i Montego Bay, Jamaica, i 1982.
<P>
På denne konference skete der nogle meget markante ting, f.eks. de små staters meget vigtige rolle, og derfor ønskede repræsentanterne på konferencen, at der blev vedtaget en meget bred konvention. De krævede mindst 60 ratifikationer, for at konventionen kunne træde i kraft, og det er derfor, at det tog 12 år, før den trådte i kraft. Aftalen om anvendelse af kapitel XI i denne konvention blev udsat for færre besværligheder.
<P>
Der er tale om en konvention - og igen fremhæver jeg dens vigtighed - som på passende vis definerer havrettens økonomiske aspekter. Den er så vigtig, at der, inden den trådte i kraft efter den 60. ratifikation, allerede var blevet udstedt internationale standarder af sædvaneart på baggrund heraf. Hvis den ikke var trådt i kraft, ville den derfor alligevel have været meget vigtig, fordi den selv havde skabt international sædvane, f.eks. om den eksklusive økonomiske zone, og derfor om de ekstremt vigtige kompetenceområder, som i dag tilfalder Fællesskabet, som nævnt af hr. Cot.
<P>
Gennem denne betænkning bør Parlamentet udstede sin udtalelse om Rådets afgørelse, der undersøger, hvorvidt det er hensigtsmæssigt, at Fællesskabet er en del af både konventionen og aftalen om anvendelse. Og Rådets forslag er primært koncentreret om - og her bekræfter jeg, hvad professor Cot har sagt - to store spørgsmål: For det første kompetencefordelingen - fordi mange emner, der tildeles af konventionen og aftalen i kraft af traktaterne, tilfalder Fællesskabet, og derfor skal der nødvendigvis foretages en kompetencetildeling til de lande, der udgør Den Europæiske Union - og via deponering af et instrument for formel bekræftelse konsolideres Fællesskabets deltagelse endeligt, og problemet løses.
<P>
For det andet er der et andet væsentligt problem: Løsningen af de konflikter, som konventionen vil medføre. Desværre gives der ingen løsning. Derfor tror jeg, at det er meget passende og velovervejet, at hr. Cot henvender sig til kommissæren for at spørge ham, om det er muligt, at denne manglende definition kan løses i denne forbindelse. I artikel 287 fastsættes flere metoder, men hverken Rådet eller Kommissionen har villet definere i denne forbindelse. Det eneste, som Parlamentet kan gøre, er at stole på de andre institutioners gode vilje og anmode Kommissionen - som skal foreslå midlet - og Rådet - som skal træffe beslutning om forslaget - om ved undersøgelsen endnu engang at høre Parlamentet og tage hensyn til dets meninger. Jeg beder, som hr. Cot, kommissæren om, at dette bliver virkelighed.

<SPEAKER ID=99 LANGUAGE="PT" NAME="Vaz da Silva">
Hr. formand, Det Europæiske Fællesskabs indgåelse af FN's havretskonvention afslutter en lang og svær proces, hvor europæerne ikke altid har formået at identificere deres sande interesser, en proces, der blev indledt i 1982 med dens underskrivelse, og som nåede til dens ikrafttræden i 1994, hvor den blev ratificeret af de første 60 medlemsstater.
<P>
For Portugal, et land, der historisk har været tæt forbundet med havet, og som i de seneste år sammen med visse andre små stater har kæmpet for, at der skulle skabes internationale regler, der kan beskytte oceanernes uerstattelige arv, er denne indgåelse fra Det Europæiske Fællesskabs side af stor symbolsk betydning. Det var således på portugisisk initiativ, at 1998 er blevet erklæret for »Oceanernes Verdensår«, og det var takket være en stor indsats fra regeringen Cavaco Silva, at Lissabon på samme tid fik verdensudstillingen 1998, med temaet »Oceanerne: en arv for fremtiden«.
<P>
Den Uafhængige Kommission for Oceanerne, oprettet af UNESCO i 1995 med den tidligere portugisiske præsident Mário Soares som formand, vil i august 1998 fremlægge sin afsluttende betænkning i Lissabon. Jeg er overbevist om, at denne kommissions overvejelser over oceanernes enorme potentiale vil pege på løsninger, der vil bidrage til for alvor at føre denne havretskonvention ud i livet, idet man også er opmærksom på konklusionerne fra Rio, kapitel 17, om »have og kystnære områder«.
<P>
For at kunne nå frem dertil vil det imidlertid blive nødvendigt at overvinde den tilsyneladende modsætning, der vedblivende findes mellem dem, der forsvarer traditionelle begreber baserede på velerhvervede rettigheder, og dem, der forsvarer en intersektorial og integreret tilgang. Begge parters interesser bør være - og er - forenelige. Det er hævet over enhver tvivl, at oceanerne er et tredimensionalt rum, der fordrer en integreret styring af ressourcerne. Europa kan kun vinde ved at følge sin indgåelse af konventionen op med at gøre sig til ledende talsmand for et fornyende koncept, der formulerer konkrete forslag til konventionens transformation til fællesskabsret, og således åbne dørene for det 21. århundrede. Dette inkluderer skabelsen af et europæisk oceanagentur og principper for ressourcestyrimg, der ikke blot tager hensyn til de rettigheder, som hævdes af kyststaterne og de stater, der traditionelt fisker på åbent hav, men også til den kollektive ret til disse ressourcer.
<P>
Men tillad mig, hr. formand, at jeg afslutningsvis påpeger den skrigende modsigelse, som Portugal i øjeblikket gør sig skyldig i. Efter den ledelse, der i de seneste år har sørget for de resultater, som jeg her har nævnt, kan man konstatere, at mit land ikke er at finde blandt de 120, der - indtil dato - har underskrevet konventionen. Distraktion, mangel på udsyn eller hvad?

<SPEAKER ID=101 NAME="Formanden">
Mange tak, hr. kommissær Van den Broek.
<P>
Forhandlingen er afsluttet.
<P>
Afstemningen finder sted i morgen kl. 11.00.

<CHAPTER ID=11>
Folkeret, fællesskabsret, national forfatningsret
<SPEAKER ID=102 NAME="Formanden">
Næste punkt på dagsordenen er betænkning (A4-0278/97) af Alber for Udvalget om Retlige Anliggender og Borgernes Rettigheder om forholdet mellem folkeretten, fællesskabsretten og medlemsstaternes forfatningsret.

<SPEAKER ID=103 NAME="Alber">
Hr. formand, ærede kolleger! Da jeg blev udnævnt til ordfører for denne betænkning, som omhandler relationerne mellem folkeretten, fællesskabsretten og den nationale forfatningsret, anede jeg ikke, at det ville blive min sidste betænkning efter mere end tyve år som medlem af Parlamentet. Endnu mindre kunne jeg vide, at temaet, indholdet i denne betænkning ville passe så perfekt til mit skifte til De Europæiske Fællesskabers Domstol. Hvis nogle nu skulle mene, at jeg kun udtrykte mig så positivt i betænkningen om De Europæiske Fællesskabers Domstols rolle, fordi jeg fra næste uge skal være generaladvokat ved Domstolen, tager de fejl!
<P>
På grund af den europaretlige situation kan man jo slet ikke komme til et andet resultat end at sige ja til, at fællesskabsretten skal have forrang og at understrege De Europæiske Fællesskabers Domstols rolle så meget i fortolkningen. Europarettens forrang er egentlig ikke nedskrevet, hverken i traktaten eller andre steder. Den beror på den generelle accept og understreges naturligvis i høj grad af Domstolens retspraksis, som med rette udtrykker, at hvis man stiller spørgsmålstegn ved forrangen, stiller man egentlig spørgsmålstegn ved hele Fællesskabet. Men det er sikkert rigtigt, at hele denne effektivitetstanke ikke er tilstrækkelig til at begrunde forrangen i sidste ende.
<P>
Selv helt tilbage i Fællesskabets første år var der betænkeligheder. Jeg kan huske den tyske retspraksis, som i Solange-1-dommen anførte, at så længe Fællesskabet eventuelt ikke respekterer de grundlæggende rettigheder og menneskerettighederne, bør foreneligheden med den nationale forfatningsret kunne kontrolleres. Derefter fulgte Solange-2-dommen, som kom til det lige modsatte resultat: Så længe Fællesskabet respekterer de grundlæggende rettigheder og menneskerettighederne, er der ingen grund til at foretage en national kontrol.
<P>
Det er først nu - efter Maastricht-dommen fra den tyske forfatningsdomstol - at der opstår tvivl i den nationale jurisdiktion, og også andre lande følger efter og forbeholder sig ret til i givet fald at kontrollere forrangen. Jeg er min kollega Rothley meget taknemmelig, fordi han har sørget for, at Retsudvalget afholdt en høring om dette spørgsmål, og resultatet af denne høring er naturligvis også indeholdt i denne betænkning.
<P>
Det er sikkert rigtigt, at det i mellemtiden er blevet vanskeligt udelukkende at udlede legitimationen ved hjælp af rent folkeretlige beregninger på grund af det finmaskede net af regler i De Europæiske Fællesskaber. Det er nødvendigt med en ny europaretlig indsats. Efter min mening bør vi heller ikke udelukkende påberåbe os spørgsmålet om de nationale parlamenters kompetenceoverdragelse. Vi skal også retligt tage til efterretning, at traktaten jo er udformet således, at dens mål er en union af Europas forskellige folkeslag, som vokser mere og mere sammen. Når folkeslagene vokser mere og mere sammen, får det naturligvis også retlige konsekvenser.
<P>
Den tyske domstol har derfor heller ikke kunnet og slet ikke villet beskrive det nuværende fællesskab som en delstat, men har betegnet det som et statsforbund uden at anføre helt nøjagtigt, hvilke retlige kvalifikationer der kan udledes heraf. Men man kan naturligvis ikke kun beskrive noget rent semantisk, men må også drage nogle retlige konsekvenser. Jeg personligt ville endda sige, at folkeslagene efterhånden er vokset så meget sammen, at Europaretten har forrang eo ipso , uden at det kræver en traktatmæssig ændring eller optagelse i traktaten.
<P>
Naturligvis er det godt - og det kræver vi - hvis fællesskabsrettens forrang nedfældes i traktaten. Jeg hilser velkommen, at Rådet i protokollen fra Amsterdam også siger, idet det godkender De Europæiske Fællesskabers Domstols retspraksis, at denne procedure praktisk talt burde være ubestridt i dag. Hvis nu Amsterdam-traktaten bliver ratificeret, kunne man sige, at ratifikationen og som sagt inkluderingen af denne protokol også traktatmæssigt siger, at denne forrang er gældende. Man må godt nok indrømme, at ikke alle ratifikationslove har forfatningsrang. Problemet løses altså ikke alene på denne måde.
<P>
Jeg er ikke enig med den tyske forfatningsdomstol, når den her omtaler spørgsmålet om det utilstrækkelige demokrati. Vi ser sagen ligesådan. Men naturligvis skal denne domstols konklusioner afvises, når den udtaler, at de nationale parlamenter og ikke Europa-Parlamentet skal udfylde disse demokratiske huller. Parlamentet kan nemlig ikke opnå fuldstændige rettigheder endnu, fordi der ikke eksisterer noget europæisk folk. Jeg synes altså, at den sætning er opmuntrende! Det er et opmuntrende emne for en etnologikongres. Vi ønsker jo slet ikke noget europæisk folk, for bevarelsen af Europas folkeslag er jo netop det dejlige ved denne konstruktion! Lad os være ærlige, hvor er der et belgisk folk? Da Sovjetunionen endnu eksisterede, fandtes der på intet tidspunkt noget sovjetisk folk, og da Jugoslavien eksisterede, var der heller ikke noget jugoslavisk folk, og alligevel er der ingen, der har sat spørgsmålstegn ved statskvaliteten og retspersonligheden for disse organisationer og disse stater!
<P>
Det er heller ikke sådan, som videnskaben af og til beskriver det: At folket skaber staten ved hjælp af traktater. Man henviser til Rousseau og contrat social , men der er endnu ingen, som har set bare en bekræftet kopi af denne traktat. Det er ren fiktion. Det eneste dokument, som førte til grundlæggelsen af en stat, var dokumentet om kirkestaten, «den konstantinske gave«, og det var jo som bekendt forfalsket og for så vidt statsretligt i det mindste ærligt. Vi bør altså ikke fastholde begrebet »statsfolk«, for de fleste stater er vokset, hvilket startede i Schweiz og siden bredte sig til andre lande, således at dette snarere gjaldt som legitimering bagefter.
<P>
Jeg sammenfatter: I denne betænkning stemmer vi for De Europæiske Fællesskabers Domstols Foto-Frostretspraksis, ifølge hvilken de nationale jurisdiktioner ikke har kompetence til at erklære akter fra Fællesskabets institutioner ugyldige. Det betyder naturligvis, at vi også er af den opfattelse og støtter den opfattelse, at jurisdiktionen om fællesskabsrettens forpligtelser udelukkende tilkommer De Europæiske Fællesskabers Domstol. Det betyder, at de øverste nationale domstole i tilfælde, hvor spørgsmålene er omstridte, ligeledes skal gøre brug af forelæggelsespligten i henhold til art. 177.
<P>
Vi kræver, at Fællesskabets forrang fremover skal nedfældes i traktaten uanset min redegørelse. Vi ønsker også, at der fastlægges en klar løsning på forholdet mellem folkeret og fællesskabsret i traktaten og kræver i den forbindelse en sidestilling af Fællesskabet og de nationale stater, hvilket betyder, at folkeretten ikke gælder eo ipso , men først skal transformeres ved hjælp af en retsakt i EF. Vi kræver ligeledes, at forholdet til folkeretten på længere sigt også skal gælde for den anden og tredje søjle i Unionen. I den forbindelse kræver vi naturligvis også, at hele Den Europæiske Union traktatmæssigt får status som juridisk person.
<P>
Efter min mening tager denne betænkning hensyn til den reelle udvikling i De Europæiske Fællesskaber. Hvis man siger ja til dette Europa og hilser sammenvoksningen af folkeslagene til en Union velkommen, er den eneste løsning - uafhængigt af spørgsmålet om, hvorvidt man ønsker en forbundsstat eller et statsforbund - at man accepterer den europæiske rets forrang og naturligvis også udleder retspraksis fra De Europæiske Fællesskabers Domstol heraf og går ind for den i denne forbindelse.
<P>

<SPEAKER ID=104 LANGUAGE="DE" NAME="Rothley">
Hr. formand, dette er den sidste betænkning fra min kollega Alber. Jeg vil gerne takke ham for det kollegiale samarbejde og ønske ham held og lykke med hans nye hverv. Min gruppe vil stemme for beslutningsforslaget og afvise alle ændringsforslag.
<P>
Jeg vil gerne lige sige et par ord, hr. kollega Alber, om den specifikke funktion af begrebet statsforbund. I den tyske forfatningsdomstols terminologi er det åbenbart et forsøg på at reducere retten i Den Europæiske Union, De Europæiske Fællesskaber, til folkeret. Vi taler ikke om et teoretisk problem her. Vi taler om en håndgribelig politisk konflikt, som kan udvikle sig til en krise i Den Europæiske Union. Spørgsmålet er ikke helt generelt, om der er grænser for den europæiske integration i de nationale forfatninger, men i stedet: Kan forfatningsdomstole kontrollere gyldigheden af Fællesskabets handlinger? Det er det, det drejer sig om.
<P>
Det er ikke kun et problem for den tyske forfatningsdomstol, for der er lignende tendenser i andre medlemsstater. Jeg nævner kun Østrig eller Sverige som eksempel. Som De, hr. kollega Alber, gjorde opmærksom på, udtalte De Europæiske Fællesskabers Domstol allerede for ti år siden, at kravet om centralisering, det vil sige de nationale domstoles fælles anvendelse af fællesskabsretten, var særligt tvingende nødvendig, hvis der var tvivl om en fællesskabshandlings gyldighed - f.eks. vedtagelse af et direktiv. De forskellige meninger ved medlemsstaternes domstole om fællesskabshandlingers gyldighed ville være egnede til at sætte selve de fælles retsregler i Fællesskabet på spil og begrænse det grundlæggende krav om retssikkerhed.
<P>
Det er grunden til, at fællesskabsretten har forrang! Det er ikke udtryk for arrogance eller indbildskhed, det er en absolut tvingende nødvendighed! Derfor kan det ikke undre nogen, at præsidenten for De Europæiske Fællesskabers Domstol, Rodrigez Iglesias, i den forbindelse taler om et angreb på de grundlæggende elementer i fællesskabsforfatningen. Jeg håber meget, at de nationale forfatningsdomstole erkender, at De Europæiske Fællesskabers Domstol i henhold til art. 164 skal sikre varetagelsen af retten ved fortolkningen og anvendelsen af denne traktat. Skal sikre, sådan er ordlyden, skal sikre! Ingen national forfatningsdomstol kan gøre sig til herre over fællesskabsretten. Ingen forfatningsdomstol kan agere lærer.
<P>
For øvrigt indbefatter dette en kontrol af det nationale parlament, for det afgør jo, hvilke kompetenceområder der fortsat kan overdrages. Jeg håber meget, at vi slipper for at opleve en situation, hvor det kommer til en overtrædelsesprocedure mod en medlemsstat på grund af en afgørelse fra en forfatningsdomstol. Det håber jeg, vi kan slippe for!

<SPEAKER ID=105 LANGUAGE="EL" NAME="Anastassopoulos">
Hr. formand, vores kære kollega Siegbert Albers betænkning, som vi forhandler om her i aften, fortjener vores opmærksomhed af to principielle grunde:
<P>
For det første fordi den indeholder en analyse af et meget begrænset, men særdeles vigtigt område for Den Europæiske Union. Det er den rolle, som fællesskabsretten spiller i vores samfunds retslige systemer såvel internt i hver enkelt medlemsstat, i samspil med medlemsstatens forfatningslov eller grundlov, som i de internationale forbindelser til det folkeretlige system.
<P>
For det andet fordi dette var det sidste bidrag fra en meget respekteret kollega, der har ydet en stor indsats i Europa-Parlamentet, inden han fra i overmorgen skal medvirke til forsvaret af fællesskabsretten fra et andet og anderledes, men endnu mere udsøgt forum.
<P>
Jeg har haft den fornøjelse og ære at arbejde snævert sammmen med Siegbert Alber, først som næstformand i Europa-Parlamentet, hvor vi i en periode begge var næstformænd, og de senere år i Retsudvalget, som han var formand for, og jeg føler mig forpligtet til med bevægelse at udtrykke den store anerkendelse, der tilkommer hr. Alber på grund af hans mangeårige indsats og bidrag som valgt repræsentant for et af de store europæiske folk.
<P>
Der er endnu ikke gået to år, siden jeg som ordfører for Retsudvalgets betænkning om Kommissionens 12. årsberetning om gennemførelsen af fællesskabsretten følte mig nødsaget til, efter en særlig høring, som Retsudvalget havde tilrettelagt, at gøre opmærksom på følgende elementer, som jeg fandt karakteristiske:
<P>
1.Fællesskabstraktaterne har etableret en intern retsorden, som begrænser medlemsstaternes suveræne rettigheder på stadig flere områder.2.Forfatningsdomstolenes tendens gennem de senere år til at kontrollere gyldigheden af Fællesskabets retsakter i forhold til medlemsstaternes forfatninger udgør en trussel mod en ensartet og harmonisk anvendelse af fællesskabsretten.Det tog hele 30 år, før det franske Statsråd, der kronologisk altid var det sidste til at tage stilling, anerkendte princippet om fællesskabsrettens forrang i forhold til den nationale ret. Der var slet ikke tid til at glæde sig over dette, før den højeste tyske Forfatningsdomstol i starten af 90'erne i forbindelse med Maastricht-traktaten traf en afgørelse, hvor den satte alvorlige spørgsmålstegn ved netop dette aspekt, dette princip, der så dybt har præget terminologien og - som hr. Alber anfører det i sin betænkning - indirekte indgår i den Amsterdam-traktat, der vil blive højtideligt undertegnet i morgen.
<P>
Vi ville naturligvis foretrække en mere direkte og åben anerkendelse af dette princip. De principper, som jeg nævnte i min betænkning fra 1995, er blevet styrket og systematiseret i min tyske kollegas betænkning, der understreger fællesskabsrettens forrang i et innovativt enhedssystem som Det Europæiske Fællesskab samt den iboende tendens til at udvikle dette princip yderligere. Denne udvikling ændrer forholdene inden for juraen, hvilket viser aktualiteten af den gamle græske filosof Theofrasts ord: «Ikke virkeligheden efter loven, men loven efter virkeligheden«, med andre ord virkeligheden skal ikke tilpasses lovgivningen, men lovgivningen skal tilpasses virkeligheden.
<P>
Denne nye virkelighed står Den Europæiske Union i dag over for, og følges med alle de ambitioner og håb, som dens stiftende fædre forlenede den med. Hr. Albers betænkning fremlægges på et særligt aktuelt tidspunkt, for opbygningen af et forenet Europa fortsætter på trods af de mange forhindringer, men ikke uden sammenstød, der oven i købet tager form af afgørelser fra i sig selv højst agtværdige retslige instanser i medlemsstaterne.
<P>
Værdien af denne betænkning ligger netop på dette punkt, fordi ordføreren ved hjælp af en helt grundlæggende argumentation, som vi også hørte ordføreren fremlægge for os i dag, afviser enhver tendens til overtagelse, selv fra de højeste nationale retslige instansers side, af opgaver, der udelukkende er pålagt De Europæiske Fællesskabers Domstol. For kun denne domstol kan garantere selvstændigheden af og enheden i Fællesskabets retsorden. Denne selvtsændighed og enhed skal vores ordfører i dag, hr. Alber, forsvare fra i overmorgen i sin nye egenskab af generaladvokat ved Domstolen. Vi vil utvivlsomt have grund til fortsat at være stolte af hans indsats, der nu skal finde sted i denne, hans nye institution.

<SPEAKER ID=106 LANGUAGE="IT" NAME="Florio">
Hr. formand, kære kolleger, spørgsmålet om forbindelserne mellem fællesskabsretten, forfatningsretten og folkeretten er af stor betydning, da det berører alle borgere, selvom de ofte ikke selv er klar over det. Anvendelsen af et tilsyneladende abstrakt princip, som den direkte anvendelighed af fællesskabsretten, medfører for de nationale dommere en række krav, der påvirker deres jurisdiktionelle handlefrihed. De mest ivrige fortalere for fællesskabsrettens forrang mener, at den har forrang frem for enhver anden lov, hvad enten den er national eller international. Efter denne teori er forholdet mellem fællesskabsretten og den nationale ret af den føderale type. En anden fortolkning har de, der ønsker at redde de grundlæggende principper i den nationale forfatningsret fra fællesskabsrettens pågåenhed. Efter deres mening er den nationale forfatningsret det højeste udtryk for folkets suverænitet, medens fællesskabsretten med sit demokratiske underskud ikke kan gøre systematisk krav på forrang.
<P>
Ordføreren, hr. Alber, der for nylig er blevet udnævnt til generaladvokat ved Domstolen - med hvilket vi ønsker ham til lykke - går ind for den føderale holdning. Han kritiserer den tyske Forfatningsdomstols dom af oktober 1993 om udkastet til Maastricht-traktat: forfatteren er ikke enig i den tese, at en overdragelse af beføjelser til Det Europæiske Fællesskab i sig selv betyder en udtømning af det demokratiske princip.
<P>
Vores gruppe forstår de holdninger, hr. Alber giver udtryk for, og understreger navnlig betydningen af, at fællesskabsrettens forrang kommer til at fremgå af Traktaten om Oprettelse af De Europæiske Fællesskaber og at samme traktat klart fastlægger forholdet mellem folkeretten og fællesskabsretten.
<P>
Vi mener dog, at det i denne forbindelse må anføres, at problemet med det demokratiske underskud bør løses, da det ellers vil føre til, at unormale situationer i den europæiske beslutningsproces, der kun i en midlertidig periode kan tolereres, består.

<SPEAKER ID=107 LANGUAGE="NL" NAME="Wijsenbeek">
Hr. formand, jeg har endnu aldrig set en betænkning, hvor der blev citeret så mange domme som i hr. Albers betænkning. Det må have været et forstudie til hans udnævnelse til generaladvokat, og jeg må dertil sige, at nu hvor han træder ind i Domstolens rangorden ved siden af vores tidligere kollega La Pergola, behøver vi ikke længere at bruge mange ord på Europa-Parlaments udnævnelsesret af medlemmerne og medlemmerne af statsadvokaturen ved Domstolen, fordi inden længe bliver juges de gouvernement også Parlamentets. Betyder det, og jeg kan ikke undlade lige at henvise hertil, at en beslutning som i dag, hvor Domstolen har ladet os falde som en varm kartoffel, måske bliver lidt vanskeligere i fremtiden.
<P>
Men lad dette være os en god lære. For i årevis har vi i betænkningerne om anvendelsen af fællesskabsretten i Retsudvalget advaret mod ikke at involvere Domstolen for meget i vores kamp med de andre institutioner. Nu er det sket, i dette tilfælde på grund af Frankrig, men det er i det mindste sådan, at Domstolen også fra tid til anden må tage afstand fra Parlamentet. Jeg mener, at vi dermed også helt klart i normhierarkiet, der er indarbejdet i hr. Albers betænkning, også tydeligt angivet for Domstolens politiske kamp og politiske rolle, at der er, og det har hr. Rothley meget rigtigt sagt, en primordialitet i fællesskabsretten. Ikke desto mindre er det sådan, at medlemsstaterne ikke blot skal tilpasse sig, men der skal også være enhed i retsudøvelsen og den opstår først og fremmest ved præjudicielle udtalelser jf. artikel 177.
<P>
Jeg håber, at hr. Alber i sin rolle som statsadvokat kommer til at behandle en præjudiciel udtalelse som undertegnede og min advokat hr. Janssen van Raay vil anmode retten i Rotterdam om i morgen tidlig, hvor jeg skal møde for retten i en straffesag, som jeg har fremprovokeret, fordi jeg mener, at fællesskabsretten skal anvendes ens i alle medlemsstater, og at Traktaten har forrang for den nationale lovgivning.

<SPEAKER ID=108 LANGUAGE="DE" NAME="Ullmann">
Hr. formand, mine damer og herrer, kolleger! Den Europæiske Union er stadig langt fra en politisk union. I modsætning hertil er den som De Europæiske Fællesskaber helt sikkert et retsfællesskab, som har udviklet en forbløffende dynamik i de årtier, hvor det har eksisteret. Alber-betænkningen fremlægger et slags facit for denne dynamik. Kære hr. kollega Alber, for mig er det en personlig tilfredsstillelse, at dette facit kunne fremkomme som resultat af et initiativ fra Europa-Parlamentet, nærmere bestemt Parlamentets Retsudvalg, som afholdt et symposium i juni 1995 om fællesskabsrettens forhold til folkeretten på den ene side og medlemsstaternes forfatningsret på den anden side. Dette initiativ og den efterfølgende diskussion klarlagde det, som denne betænkning nu fremfører, men som er langt fra at være hvermandseje i den offentlige bevidsthed eller i det mindste i medlemslandenes retspraksis.
<P>
Den første fastlæggelse, som er bestemmende for alle efterfølgende fastlæggelser, er fastlæggelsen om forrangen for prioriteringen af fællesskabsretten i forhold til den nationale ret. En forrang, som ikke er en teori fra grænseløse eurokrater, men en sikret retlig kendsgerning alene af den grund, at der ikke eksisterer og ikke kan eksistere en konkurrerende ret i området uden indre grænser, området for de fire friheder, ved en fuldstændig overholdelse af de nationale kompetencer, som er beskyttet af subsidiaritetsprincippet, og som befinder sig på et helt andet niveau. Det hænger jo også sammen med, at den frie bevægelighed for personer slet ikke længere forstås alene som en kommerciel aktivitet, men - som f.eks. i Bosman-dommen - som en personlig rettighed og et udtryk for unionsborgerfriheden. Det er grund nok for Parlamentet til at støtte ordføreren i dennes krav om en højtstående og omfattende beskyttelse af de grundlæggende rettigheder og om en status som juridisk person for Den Europæiske Union, som er i stand til at repræsentere og forsvare denne beskyttelse af de grundlæggende rettigheder på internationalt plan.
<P>
I forbindelse med min tak for denne smukke og opmuntrende betænkning vil jeg gerne ønske forfatteren alt godt fremover i dennes ansvarsfulde hverv som generaladvokat ved De Europæiske Fællesskabers Domstol!

<SPEAKER ID=109 LANGUAGE="FR" NAME="Fabre-Aubrespy">
Hr. formand, også jeg nærer stor agtelse for ordføreren og ønsker ham held og lykke i hans nye stilling, men jeg bliver nødt til på min gruppes vegne at sige til ham, at jeg er helt uenig i indholdet af hans betænkning.
<P>
Vi forventede faktisk en juridisk undersøgelse, en overvejelse af de problemer, som normernes hierarki og forholdet mellem f.eks. Det Europæiske Råd og Europa-Parlamentet eller Rådet rejser. Vi forventede en nærmere bestemmelse af en metode, der vil gøre det muligt i højere grad at forene fællesskabsretten og den nationale ret.
<P>
I stedet står vi over for en betænkning, der er politisk eller næsten ideologisk efter min mening. Dens udgangspunkt er en konstatering af, at de forskellige medlemsstaters højesteret er tilbøjelige til at gøre modstand ved at kræve, at de skal kontrollere den afledte fællesskabsret med henblik på, om den er forenelig med den nationale forfatningsret. Det er helt klart den tyske Forbundsforfatningsdomstol og dens dom af 12. oktober 1993 samt den danske højesteret, som min kollega vil tale om lige om lidt, og dens dom af 12. oktober 1996, der sigtes til her, jeg vil gå så vidt som at sige, at de hånes. Men man kunne have tilføjet det franke forfatningsråd eller det italienske dommerkollegium og flere andre domstole.
<P>
Man kan nemlig ikke hævde, således som betænkningen gør, at Den Europæiske Union er kaldet til at skabe international urret, som skal stå højere end samtlige stater og deres nationale retsinstanser. Man kan heller ikke sige, som der står i forslaget, at alle nationale dommere, herunder de øverste nationale retsinstanser, har pligt til at anvende denne øverste fællesskabsret. Man kan ikke oven i købet forlange, at Det Europæiske Fællesskab træder i nationalstaternes sted, når det gælder ikrafttrædelsen af den internationale offentlige ret.
<P>
De enkelte staters nationale ret skal respekteres, navnlig den nationale forfatningsret, for ved at hævde at den nationale forfatningsret skal underordnes fællesskabsretten, når den nationale forfatningsret ret ofte hidrører fra love, der har været til folkeafstemning, er det folkenes ret til selv at bestemme, som drages i tvivl, og det er mærkværdigt for en institution, som ønsker at være demokratisk.

<CHAPTER ID=12>
Velkomstord
<SPEAKER ID=110 NAME="Formanden">
Kære kolleger, det er mig en stor glæde at kunne byde velkommen til hr. Zurab Zhvania, formand for Republikken Georgiens parlament, og til hr. Giorgi Kobakhidze, næstformand for parlamentet og formand for den stående delegation for forbindelserne med Den Europæiske Union, som vi allerede har haft den fornøjelse at modtage i Europa-Parlamentet i maj 1997.
<P>
De ærede kolleger fra Georgiens parlament...
<P>
... og den delegation, der ledsager dem, vil i morgen og på fredag deltage i Den Europæiske Konference om Initiativ for Demokratiet. Disse parlamentarikere vil også føre samtaler i Europa-Parlamentet, særlig med Delegationen for Forbindelser med De Transkaukasiske Republikker og med formanden for Europa-Parlamentet. Jeg håber, at vores møder og samtaler de kommende dage skal blive frugtbare og bidrage til en uddybelse af forbindelserne mellem Georgien og Europa-Parlamentet.

<CHAPTER ID=13>
Folkeret, fællesskabsret, national forfatningsret (fortsættelse)
<SPEAKER ID=111 LANGUAGE="DE" NAME="Hager">
Hr. formand, tillad mig først at komme med en bemærkning om, at jeg, når jeg ofte undlader at lykønske ordføreren, ikke gør det på grund af manglende høflighed eller på grund af indholdet i dennes betænkning, men på grund af den nødvendige økonomisering med ordene. Jeg tillader mig at tilføje et andet aspekt til sagen end det, som vi hidtil har hørt. Fru parlamentsmedlem Spaak formulerede i sin egenskab af ordfører for Udvalget om Institutionelle Spørgsmål oprindelig med en virkelig påskønnelsesværdig åbenhed, at borgerne føler sig tromlet ned af den accelererede institutionelle sammenvoksning i Europa og ikke kan identificere sig med den.
<P>
En logisk konsekvens ville efter vores opfattelse være at finde en anden vej, nemlig en vej, som giver medlemsstaterne større spillerum, men i stedet sker lige det modsatte. Man leder efter en ny metode for at gøre den vej, som borgerne ikke accepterer, mere spiselig. Hvad har det med nærværende betænkning at gøre, vil De spørge. Efter vores opfattelse kører denne betænkning, som hr. Fabre-Aubrespy allerede har understreget, politisk set i samme rille, idet man vil sætte nationale højesteretter såsom den tyske forfatningsdomstol og den danske Højesteret på plads på grund af de grænser for integrationen, som disse har sat. Alene af den grund kan vi ikke stemme for tendensen i betænkningen, selvom vi sætter stor pris på ordførerens arbejde i forbindelse hermed.

<SPEAKER ID=112 LANGUAGE="DE" NAME="Rack">
Hr. formand, jeg har hele tre gode grunde til helt og holdent at stemme for Alber-betækningen. Som underviser i både statsret og europæisk ret ved en højere læreanstalt er jeg meget glad for, at mine studerende nu kan læse en seriøs tekst, som fremstiller de detaljer fra den tyske forfatningsdomstols Solangejudikatur, som jo ellers langt fra altid er så enkle og først og fremmest så enkle at forstå, på en meget præcis måde og sætter tingene i det rette perspektiv. Denne Alber-betænkning kan derfor danne grundlag og materiale for talrige - for ikke at sige uendelig mange - seminararbejder og specialer, hvad man jo ikke kan sige om så mange andre lignende akademiske skrifter.
<P>
Som mangeårig, engageret repræsentant for Europa-idéen hilser jeg velkommen, at denne betænkning melder klart ud til de mange ja-men-europæere. En udmelding til dem, som ved enhver passende og upassende lejlighed udtaler sig om, at de ønsker mere Europa, men som så, når det bliver alvor, hver gang bruger deres nationale særinteresser og retssituation som undskyldning. Til dem, som f.eks. ikke kun i Tyskland, men også i mit land, vil have euroen, det siger de i hvert fald, men bare ikke lige nu og her og bare ikke i den form og bare ikke på de betingelser, som er fastlagt i traktaten. Og til dem, som i mange af Unionens medlemsstater vil indføre subsidiaritet på forskellige måder afhængig af, hvordan de vil have det, eller hvordan det lige passer ind i den nuværende interessesituation.
<P>
Alber-betækningen fortæller helt klart og tydeligt, at der kun eksisterer et fælles Europa, hvis medlemsstaterne opdeler deres suverænitet og overdrager dele af den til Fællesskabet, og at de også fremover respekterer dette afkald på suverænitet. I Alber-betænkningen fremføres det dog også - og det mener jeg også er meget vigtigt - at der kun kan og vil eksistere et fælles Europa, hvis dette Europa sørger for en tilsvarende beskyttelse af de grundlæggende rettigheder, koste hvad det vil, hvilket netop denne betænkning klart og tydeligt kræver.
<P>
Som underviser ved en højere læreanstalt og engageret repræsentant for Europa-idéen har jeg gode grunde til at sige ja til Alber-betænkningen for tredje gang. Med denne betænkning, og det er også blevet sagt flere gange, gør Siegbert Alber en god entré i sin nye vigtige funktion som generaladvokat ved De Europæiske Fællesskabers Domstol. Der vil Siegbert Alber - og det er jeg sikker på - bidrage til, at Europa med og i afgørelserne fra De Europæiske Fællesskabers Domstol ikke kun realiseres, men også bringes tæt på borgerne. Han vil bidrage hertil med sin store viden og imødekommende facon, og fordi jeg også lærte ham lidt at kende i den korte periode, hvor jeg fik lov til at være hans kollega, og lærte at værdsætte hans fine humor, håber jeg, at der fremover vil komme afgørelser fra De Europæiske Fællesskabers Domstol, som man ikke blot kan nikke anerkendende til, som man ikke blot kan respektere og acceptere, men som man måske også af og til kan smile underfundigt af.

<SPEAKER ID=113 LANGUAGE="NL" NAME="Janssen van Raay">
Hr. formand, kære kollega Alber, kære Siegbert, det lyder i den tyske oversættelse mere normalt end i den hollandske, må jeg ærligt sige. De er efter fru Ewing det ældste medlem af Parlamentet. De slår mig med to år. Vi har samarbejdet i mange år. Deres svanesang har stil, og som den anklagede, hr. Wijsenbeek, allerede har sagt: Vi håber, jeg som hans advokat og han som anklaget, faktisk i morgen at opnå, at den vigtige sag om, at Wijsenbeek har nægtet at vise sit pas i Rotterdam Airport som en principiel 8 A og 7 A i traktaten forelægges Dem i form af en præjudiciel udtalelse. Men så må vi ikke længere sige: Kære Siegbert, så siger vi, som det korrekt hedder i den nederlandske terminologi: Højædle herre. Vi takker Dem, Højædle herre, for alt hvad De har gjort i Retsudvalget for Deres kolleger og Europa som retsstat. Vi ønsker Dem held og lykke i Deres ny stilling. Det er en Freudiansk fortalelse fra min side, hvis vi med vores retssag ender hos Dem ved Domstolen i Luxembourg.

<SPEAKER ID=114 NAME="Krarup">
Jeg er ikke i tvivl om, at hr. Alber er en fremragende jurist, og jeg vil også gerne deltage i lykønskningerne, både med betænkningen her og med det fremtidige hverv. Det er jo en klar og tydelig gengivelse af et af EU's afgørende integrationsprincipper, nemlig forrangsprincippet, som selv hr. Racks studenter kan få glæde af at læse. Det er der sikkert også andre, der kan, bl.a. dommerne i den danske Højesteret, som jeg skal procedere for i næste måned. Dette princip, som jo gengives meget korrekt og detaljeret, opnår både ordførerens og det store flertals tilslutning og mere end det: det skal udbygges og befæstes, som det fremgår af en række af punkterne i betænkningen, og tendenser i modsat retning skal bekæmpes, og hermed tænker jeg først og fremmest på nogle udtalelser og domme fra den tyske forfatningsdomstol, som følges op - dog på et noget andet plan - af den danske Højesteret i en dom i august måned sidste år i en sag, hvor jeg selv procederede. Men - og her kommer problemerne - i takt med at integrationen og forrangsprincippet udbygges, svækkes de nationale beslutningsprocesser. Kolossen - om jeg så må sige, hvis man kan være så uærbødig at beskrive systemet på denne måde - vokser, men lerfødderne bliver svagere og svagere. De nationale demokratier undergraves, og forhåbentlig vil den danske Højesteret i løbet af et halvt års tid afsige en dom, der sender chokbølger gennem dette selvtilfredse system.

<SPEAKER ID=115 LANGUAGE="ES" NAME="Añoveros Trias de Bes">
Hr. formand, jeg må indrømme, at jeg har glædet mig meget til at holde mit indlæg i denne forhandling, fordi jeg vidste, at det var min kollega Siegbert Albers sidste betænkning. Jeg mener oprigtigt, at vi nu mister et medlem af største format. Og jeg må rent egoistisk sige, at jeg mister en sidekammerat, for på grund af vores efternavne har jeg altid siddet ved siden af ham. At miste hans råd og hjælp i mange situationer er meget sørgeligt for mig. Men samtidig må jeg også sige, at jeg er meget glad og meget tilfreds, fordi jeg tror, at han vil udøve et af de hverv, som en jurist mest ønsker, nemlig det prestigefyldte embede som generaladvokat i EU-Domstolen.
<P>
Det Europæiske Fællesskab er et retsfællesskab, som hylder retsprincippet. Og dette er endvidere tæt knyttet til princippet om magtadskillelse. Når medlemsstaterne lovligt overfører suverænitet til Unionen i visse tilfælde, må de ikke svække den demokratiske kontrol, som denne overførsel kan forårsage. Dette eventuelle tab skal modsvares af større politisk kontrol fra den lovgivende magts side. Man kunne således sige, at de grundlæggende rettigheder kun er omgærdet af ægte juridisk beskyttelse, når der eksisterer en parallel proces for overførsel af kompetence fra den nationale magt til Fællesskabets magt på den ene side, og på den anden side når EuropaParlamentet sammen med de nationale parlamenter får større kontrol over den udøvende magts aktiviteter.
<P>
Vi må ikke glemme, at selvom Det Europæiske Fællesskab bygger på retsprincippet, overtager det ikke helt princippet om magtadskillelse, fordi traktaterne kun tildeler kompetence og ikke omfatter et system for politisk kontrol.
<P>
En anden af de vigtige konsekvenser - som allerede er fremhævet af hr. Rothley og hr. Florio - er princippet om lovhierarkiet. Dette princip er defineret gentagne gange af Domstolen og kan opsummeres med idéen om, at alle nationale bestemmelser, som er i modstrid med fællesskabsret, er ugyldige. Dette garanteres f.eks. i artikel 177, som vedrører det præjudicielle spørgsmål.
<P>
Under drøftelsen af denne betænkning i Udvalget om Retlige Anliggender - og min kollega, ordfører Alber, har henvist udtrykkeligt hertil - blev Domstolens dom i Foto-Frost-sagen nævnt, hvor det skarpt og utvetydigt fastslås, at de nationale domstole ikke har beføjelser til at fastslå ugyldigheden af retsakter fra Fællesskabets institutioner, og at Domstolen har enekompetence til at træffe afgørelse om fællesskabsrettens bindende karakter.
<P>
Man må ikke glemme, at fællesskabsretten er et enhedsretssystem, hvori der kan eksistere forskellige standardtyper: Afledt ret, som opstår som følge af fællesskabsinstitutionernes aktivitet og udgør en integreret del af fællesskabsretten. Endvidere tror jeg, hvis jeg må sige det, at det er den mest synlige del af fællesskabsretten. Denne afledte ret kontrolleres kun af Domstolen og ikke den nationale jurisdiktion. Den nationale dommer bør og kan ikke udstede en vurdering af gyldigheden af den afledte ret.
<P>
Hr. formand, dette punkt bringer os til et flygtigt og farligt emne, nemlig subsidiaritetsprincippet, som også er blevet nævnt i denne forhandling. Jeg kunne - men vil ikke - henvise til protokollen i Amsterdam-traktaten om anvendelse af proportionalitets- og subsidiaritetsprincipperne, som skal vedføjes til traktaten.
<P>
Jeg vil afslutte med at sige, at jeg tilslutter mig det, som hr. Rack også har sagt om et fast, konstant og bestemt forsvar af fællesskabsretten og anmodningen, som hr. Alber også har fremført, om at fællesskabsrettens forrang fastsættes direkte i traktaten.

<SPEAKER ID=117 NAME="Formanden">
Mange tak, hr. kommissær Van den Broek.
<P>
Jeg tillader mig også at rette min personlige tak til hr. Alber.
<P>
Forhandlingen er afsluttet.
<P>
Afstemningen finder sted i morgen kl. 11.00.
<P>
(Mødet udsat kl. 19.55 og genoptaget kl 21.00)

<CHAPTER ID=14>
Forbindelserne EF-landene i Sydøstasien
<SPEAKER ID=118 NAME="Formanden">
Næste punkt på dagsordenen er forhandling under ét om betænkningerne:
<P>
Á4-0221/97 af Pettinari for Udvalget om Udvikling og Samarbejde om forslag til Rådets afgørelse om indgåelse af samarbejdsaftalen mellem Det Europæiske Fællesskab og Kongeriget Cambodja (KOM(97)78-6828/97 - C4-0250/97-97/0060(CNS)); -Á4-0216/97 af Castagnède for Udvalget om Udvikling og Samarbejde om forslag til Rådets afgørelse om indgåelse af samarbejdsaftalen mellem Det Europæiske Fællesskab og Den Demokratiske Folkerepublik Laos (KOM(97)79-6829/97 - C4-0251/97-97/0062(CNS)); -Á4-0195/97 af Hindley for Udvalget om Eksterne Økonomiske Forbindelser om forslag til Rådets afgørelse om indgåelse af protokollen om udvidelse af samarbejdsaftalen mellem Det Europæiske Fællesskab og BruneiDarussalam, Indonesien, Malaysia, Filippinerne, Singapore og Thailand - landene i Sammenslutningen af Stater i Sydøstasien - til Vietnam (KOM(97)0002 - C4-0152/97-97/0017(CNS)); -A4-0262/97 af Hindley for Udvalget om Eksterne Økonomiske Forbindelser om meddelelse fra Kommissionen: Nye impulser til forbedring af forbindelserne mellem Den Europæiske Union og ASEAN (KOM(96)0314 - C40467/96).
<SPEAKER ID=119 NAME="Pettinari">
. (IT) Hr. formand, den politiske situation i Cambodja har forandret sig radikalt, siden Udvalget om Udvikling og Samarbejde i juli godkendte samarbejdsaftalen. Dette forhold nødvendiggør, at jeg i morgen, når min betænkning sættes under afstemning, vil henstille til Parlamentet at henvise min betænkning til fornyet udvalgsbehandling, således at der bliver mulighed for at aktualisere betænkningen og få tid til at bidrage til en fredelig løsning af den cambodjanske krise.
<P>
For to måneder siden forekom der et politisk jordskælv i Phnom Penh, hvor partilederen Hun Sen gennem en militær aktion overtog den faktiske kontrol med hele Cambodja og tvang fyrst Ranariddh til at flygte til udlandet. Bag disse sammenstød var og er stadig De Røde Khmerers spøgelse, især efter at Pol Pots bevægelse er blevet opløst og nu forsøger at integrere sig i Cambodjas civile liv. Udsigten til, at De Røde Khmerer kan ændre Cambodjas politiske scene, især gennem alliancer med de store partier, har medført en usikker situation, der har fremmet mindre demokratiske kræfters vækst i det cambodjanske politiske liv.
<P>
Jeg tror, at det er nødvendigt at gentage appellen til parterne om at acceptere en øjeblikkelig våbenhvile i de provinser, hvor der stadig forekommer sammenstød, og jeg anmoder den cambodjanske regering om at overholde dens befolknings menneskerettigheder som en første forudsætning for at finde en løsning på krisen.
<P>
Den Europæiske Union kan og bør spille en rolle for freden i Cambodja, og det bør Europa-Parlamentet også ved at anvende samarbejdsaftalen som et middel hertil. Jeg mener som sagt, at det er for tidligt at ratificere denne aftale nu, men at den fremtidige godkendelse af aftalen bør kædes sammen med opfyldelsen af tre grundlæggende betingelser, som er blevet drøftet i Udvalget om Udvikling og Samarbejde: for det første fuld respekt for Paris-aftalerne af 1991 og de nationale institutioners rolle i disse aftaler; dernæst overholdelse af valgfristerne, således at der er sikkerhed for, at der vil blive afholdt valg til den lovgivende forsamling i marts 1998. Her taler jeg om valg, der bør være fri, have deltagelse af flere partier, være demokratiske samt sikre, at alle cambodjanske partier frit kan udtrykke deres politik. Endelig bør valget overvåges af internationale observatører, herunder naturligvis fra Europa-Parlamentet. Den tredje betingelse er total overholdelse af menneskerettighederne, som vi ikke vil give køb på. Faktisk finder jeg det rimeligt, at en internationale undersøgelseskommission undersøger anklagerne om massakrer under de seneste sammenstød kort før sommeren.
<P>
I mellemtiden påhviler det også Den Europæiske Union at bidrage til stabiliseringen af situationen, efter at en del af regeringsmagten er gået fra fyrst Ranariddh til den tidligere udenrigsminister Um Guot. I denne forbindelse må kong Sihanouks mæglingsbestræbelser støttes: han har foretrukket at forholde sig neutralt til parterne i den poltiske krise og forsøgt at løse striden i det cambodjanske folks navn, et folk, der i forvejen er hårdt prøvet af årtiers dramatiske historiske begivenheder.
<P>
Jeg tager endvidere ASEANs udenrigsministres beslutning om yderligere at forsinke Cambodjas tiltrædelse af organisationen til efterretning. Det er første gang, at noget sådant er sket, fordi ASEAN nu for første gang i sin historie har besluttet, at et lands indenrigspolitiske situation kan være til hinder for dette lands forbindelser med organisationen. Dette er under alle omstændigheder et positivt skridt, som jeg håber også vil blive taget i anvendelse i fremtiden i forbindelserne med Burma, et militærdiktatur, der ikke desto mindre for nylig har fået lov til at tiltræde ASEAN.
<P>
Hr. formand, Europa-Parlamentet har mulighed for at bidrage aktivt til at finde en politisk forhandlet løsning på den cambodjanske krise, og det kan vi gøre, hvis vi sammen med et bredt flertal i Parlamentet anvender rammeaftalen om økonomisk og handelsmæssigt samarbejde som et middel hertil. Vi ved, at vi på dette punkt kan regne med samarbejde og støtte fra Kommissionen.
<P>
Det er derfor med denne begrundelse, at jeg anmoder Parlamentet om i morgen at imødekomme min anmodning om fornyet udvalgshenvisning af betænkningen om Cambodja. På denne måde forsøger jeg at give et signal om hele Europas bekymring for denne politiske krise, som snarest muligt bør løses, til de cambodjanske myndigheder.

<SPEAKER ID=120 NAME="Castagnède">
Hr. formand, kære kolleger, Laos er i henseende til befolkningstal et af de mindste lande i Sydøstasien - der er kun fem millioner indbyggere. Det er tillige et af de fattigste, eftersom 46 % af befolkningen lever under fattigdomstærsklen. Det er nok også et af de mest interessante takket være den etniske og kulturelle mangfoldighed - der bor mere end tres forskellige etniske grupper - og takket være den umiddelbarhed i natur, kulturarv og landets traditionelle levevis, der stadig i vidt omfang er bevaret.
<P>
Det er også et land, der har været igennem lange og hårde prøvelser, siden det blev selvstændigt i 1953. Først prøvelserne på grund af den interne splittelse mellem højrefløjen, neutralisterne og den kommunistiske Pathet Lao-bevægelse. Dernæst navnlig prøvelserne på grund af Vietnam-krigen, hvor Laos mod sin vilje blev involveret og navnlig blev offer. Da den nordvietnamesiske forsyningslinje løb langs Laos' grænse, kastede USA's luftvåben bomber over Laos i et helt utroligt omfang. Det hævdes, at der blev kastet nærved en halv ton bomber pr. indbygger ud over Laos.
<P>
Det er imidlertid en kendsgerning, at efter at Saigon var faldet og amerikanerne havde trukket sig ud af regionen, kom Laos i 1975 under den kommunistiske Pathet Lao-bevægelses kontrol. Den indførte en økonomi efter sovjetiske mønster, det varede en halv snes år, men succesen var til at overse. Fra 1986 indledte Laos omsider et økonomisk reformprogram orienteret mod markedsøkonomi, en retningslinje, der klart blev stadfæstet i landets grundlov fra 1991. Der blev undertegnet en aftale med Verdensbanken og Den Internationale Valutafond. Samarbejdet med Det Europæiske Fællesskab tog sin spæde begyndelse. Disse bestræbelser på en åbning udadtil konkretiseredes i videre omfang med Laos' tiltrædelse af ASEAN, medens der sideløbende blev indledt forhandlinger om indgåelse af handelsaftaler med USA og Det Europæiske Fællesskab.
<P>
Den aftale, der er undertegnet mellem Fællesskabet og Laos, er en handels- og samarbejdsaftale. Hvad handelsdelen angår, er de to parter blevet enige om at indrømme hinanden mestbegunstigelsesbehandling i samhandelen med varer. Hvad samarbejdsdelen angår, giver Fællesskabet udtryk for sin vilje til at bidrage til en bæredygtig økonomisk udvikling samt til at forbedre det laotiske folks levevilkår. Med henblik herpå er der allerede opstillet en prioriteringsliste omfattende bekæmpelse af fattigdommen, udvikling af landdistrikterne, fremme af kvindernes rolle i udviklingen og endvidere udvikling af de menneskelige ressourcer.
<P>
Jeg vil gerne kort gøre Europa-Parlamentet opmærksom på fire særlige aspekter ved denne samarbejdsaftale. Den omhandler for det første det alvorlige problem, som udgøres af bomber, der ikke er eksploderet, og af antipersonelminer, der blev lagt ud under Vietnam-krigen. Udbredelsen af dem er i dag en væsentlig hindring for udviklingen af landbruget. Fællesskabet skal forlænge sin indsats med bistand til at få denne svøbe fjernet. Ligeledes skal den særlige betydning af miljøovervejelserne i denne samarbejdsaftale fremhæves. Jeg vil ikke gå i detaljer, men det er et meget interessant aspekt i denne aftale.
<P>
Dernæst indeholder aftalen bestemmelser om imødegåelse af produktionen af opium, som stadig er et væsentligt problem i Laos. Løsningen er selvfølgelig her at indføre alternative afgrøder. Der er allerede indledt lovende forsøg. Aftalen giver mulighed for at forlænge dem.
<P>
Endelig skal den særlige betydning af bestræbelserne i den aftale, vi behandler, på at få overholdt menneskerettighederne og de demokratiske principper nævnes. Laos, der nu er gået over til økonomisk liberalisme, har i virkeligheden stadig væk et styre med ét parti eller et temmelig dominerende parti. Det er et styre, der har udviklet sig i gunstig retning i takt med, at eftervirkningerne af borgerkrigen og Vietnam-krigen udviskedes, men overholdelsen af menneskerettighederne og af de demokratiske principper har behov for en uddybning, hvilket parterne i samarbejdsaftalen helt klart har bestræbt sig på.
<P>
I henhold til aftalens første artikel udgør overholdelsen af menneskerettighederne og de demokratiske principper et væsentligt element i aftalen, og en overtrædelse af denne artikel vil være at betragte som et særlig hastende tilfælde, hvor der kan iværksættes foranstaltninger som følge af ikke-gennemførelse af aftalen. Da handels- og samarbejdsaftalen således åbner mulighed for at fremme udbredelsen af menneskerettighederne og frihedsrettighederne i denne del af Sydøstasien samtidig med, at den er et afgørende punkt i støtten til udviklingen og den økonomiske åbning af Laos, fortjener denne aftale mellem Laos og Fællesskabet at blive godkendt.
<P>
Det er i hvert fald den enstemmige holdning i Udvalget om Udvikling og Samarbejde og tillige den mening, jeg som ordfører her vil give udtryk for.

<SPEAKER ID=121 NAME="Hindley">
Hr. formand, før jeg går i gang med min betænkning om Vietnam og betænkningen om ASEAN, vil jeg gerne først fremsætte en bemærkning til forretningsordenen. Udenrigsudvalget har fremsat en udtalelse om min betænkning om ASEAN. På grund af en uheldig mangel på koordination mellem udvalgene indgår denne udtalelse ikke i dagens beslutningsforslag. Den vil blive afgivet som mundtligt ændringsforslag i morgen, og jeg ville være glad, hvis morgendagens mødeformand vil give mig lidt tid før afstemningen til at begrunde det.
<P>
Jeg vil nu gå i gang med emnet og bruge lidt tid på aftalen med Vietnam, eller rettere den del af den, der vedrører Vietnam, og derefter gå videre til det mere overordnede emne ASEAN.
<P>
Spørgsmålet om Vietnam er blot en formalitet med det formål at tage højde for, at Vietnam nu er medlem af ASEAN, og udvide vores eksisterende samarbejdsaftale med ASEAN til at omfatte Vietnam. Vietnam er et fattigt land, som er ved at rejse sig, et land med et enormt potentiale og et land, som egentlig aldrig har været en del af den øvrige verden, da det har været optaget af sine egne interne og eksterne krige, siden det blev uafhængigt ved slutningen af anden verdenskrig. Man kan derfor ikke blot sige, at Vietnam rehabiliteres gennem tiltrædelse til ASEAN og vores aftaler med ASEAN og vores bilaterale aftaler med Vietnam. I en meget virkelig forstand har Vietnam aldrig nydt det privilegium at tiltræde den øvrige verden, og via disse aftaler får landet nu endelig den ret.
<P>
Spørgsmålet om menneskerettigheder i Vietnam er blevet rejst, og jeg er sikker på, at andre medlemmer vil ønske at udtale sig herom i den efterfølgende forhandling. For mit eget vedkommende vil jeg gerne minde Parlamentet om, at vores bilaterale aftale med Vietnam indeholder en menneskerettighedsklausul, og denne klausul vil følge Vietnam ind i ASEAN, så at sige. Spørgsmålet om udvidelse af vores allerede eksisterende aftaler med ASEAN til at omfatte et nyt medlem af ASEAN og spørgsmålet om menneskerettighederne giver mig anledning til at gå videre til det mere overordnede spørgsmål om selve ASEAN.
<P>
I sommer blev Burma endelig optaget i ASEAN, og der er som netop nævnt stadig mulighed for, at Cambodja tiltræder. Dette rejser spørgsmålet om, hvordan vi håndterer menneskerettighedsspørgsmålet, for EUmedlemmerne vil med sikkerhed have alvorlige forbehold med hensyn til Burmas og, i mindre eller måske nu tilsvarende grad, Cambodjas tiltrædelse til vores traktat med ASEAN.
<P>
Jeg vil gerne gøre det klart, at jeg og mit udvalg anser medlemskab af ASEAN for at være et rent ASEANanliggende. Hvem ASEAN optager er op til ASEAN. Ingen kan huske, at ASEAN nogensinde har haft en mening om udvidelsen af Den Europæiske Union. Men efter ASEAN's udvidelse er vores forhold til det gamle ASEAN naturligvis nødt til at undergå en betydelig ændring for at tage højde for den nye sammensætning. I den forbindelse vil jeg gerne fremføre, at udvalget mener, at det klogeste og forstandigste vil være at insistere på, at vi følger samme procedure som vedtaget for Vietnam og opererer med separat mandat, når traktaten skal ændres til at omfatte Cambodja, Laos og Burma - spørgsmålet bliver bestemt snart aktuelt i forbindelse med Laos og Burma. Jeg ønsker ikke, at spørgsmålet om ASEAN's udvidelse med bl.a. Burma og Laos omgås alt for let ved at slå dem sammen. Vi ønsker separat mandat, så hvert land kan blive bedømt ud fra de foreliggende forhold.
<P>
Vi forstår, at opbygningen og indretningen af ASEAN indebærer et element af koncentriske og overlappende cirkler, således at medlemskab af ASEAN ikke automatisk medfører, at et nyt medlem har ret til fuld deltagelse i alle de dialoger, som ASEAN fører med tredjemænd. På det grundlag kan vi konkludere, at vi med en vis behændighed, en vis forstand og god dømmekraft kan bevare de mere overordnede forbindelser mellem EU og ASEAN og på trods af den moralske misbilligelse, som vi måtte føle over for nogle af de nye medlemmer, alligevel formå at opretholde en dialog. Jeg mener ikke, at det går over Kommissionens, Rådets eller andre involveredes forstand at gennemføre.
<P>
Udvalget er dog ikke tilfreds med den unormale situation, at vi nu vil have lande inden for ASEAN, hvis aftaler med os indeholder bilaterale menneskerettighedsklausuler, når den overordnede EF-ASEAN-aftale ikke indeholder en sådan klausul. Vi vil gerne insistere så meget, som vi kan, på udarbejdelsen af en ny aftale mellem EU og ASEAN, som indeholder en særlig menneskerettighedsklausul, der ikke blot omfatter samvittigheds- og ytringsfrihed, men også menneskerettigheder på arbejdspladsen. Vi accepterer alle, at sociale betingelser er vigtige inden for Den Europæiske Union, vi accepterer et socialt kapitel. Det er derfor helt rimeligt at forlange et socialt kapitel og en social dimension i forholdet til enhver anden blok, herunder ASEAN.
<P>
For at gå videre til et mere positivt aspekt vil jeg gerne understrege, at vores økonomiske og handelsmæssige forbindelser med ASEAN ser ud til at være en stor succes. Det er dog blevet bemærket af ingen ringere end selveste Singapores premierminister, at det i den trepolede verden, der er ved at opstå på grundlag af Europa, Amerika og Asien, er en kendsgerning, at forholdet mellem USA og Europa er stærkt. Det er også tydeligt, at forholdet mellem USA og Asien er ved at vokse sig stærkt, men indtil videre er forholdet mellem Asien og Europa stadig svagt, og det vil i sidste ende, føler vi, have en uforholdsmæssigt stor og desorienterende virkning på den generelle verdensøkonomiske velfærd.
<P>
Når vi i den forbindelse taler om at styrke dialogen, hilser Parlamentet ASEM-dialogprocessen velkommen. Den er tilsyneladende et velegnet instrument til at få punkter på dagsordenen og sikre et fremskridt, som forebygger de vanskeligheder, der er forårsaget af blokeringen i selve EU-ASEAN-forbindelserne. Vi lykønsker oprigtigt de mennesker, der deltager i denne dialog. Når vi læser indlæggene til denne dialog, glæder vi os over omtalen af ministre, der mødes, vi glæder os over omtalen af akademikere, der mødes, vi glæder os over udvekslingsprogrammer for unge og forretningsfolk, og vi glæder os over Kommissionens udvekslingsbesøg. Men hvad vi ser efter, og hvad vi bestemt ikke finder i nogen af de dokumenter, som vi har set, er en omtale af parlamentarikere på udveksling. Hvis vi skal udvikle en ægte dialog mellem Europa og ASEAN, skal vi naturligvis involvere direkte valgte medlemmer, som har et mandat, og vi skal lette kontakten som et led i ASEM-processen og de mere overordnede EU-ASEAN-forbindelser.
<P>
Endelig vil jeg gerne udtrykke ægte anerkendelse af det dokument, som taler om at skabe ny dynamik i EUASEAN-forbindelserne. Vi indser behovet for mere dialog og for at styrke vores aftaler og indsats. Dette må dog ikke ske på bekostning af Parlamentets ret til at fremsætte udtalelser og til slut stemme om sådanne spørgsmål. Vi kan som en midlertidig løsning acceptere udarbejdelsen af et dokument, der skal få en dialog i gang, men der er, må jeg sige Kommissionen, reelt ingen erstatning for en egentlig aftale. Hvis en egentlig aftale skal undgås, fordi vi frygter, at ASEAN ikke vil acceptere en menneskerettighedsklausul, må jeg desværre sige, at dette er uacceptabelt for Parlamentet. Dette skal påpeges: Vi kan som en midlertidig foranstaltning acceptere, at De anvender en meddelelse til at skabe ny dynamik, men det er ingen erstatning for et permanent forhold. Vi ønsker ikke at se Parlamentets ansvarsområder undergravet på denne måde, så vi vil opfordre til indgåelsen af en ny aftale, så vanskeligt det end kan være i betragtning af, hvor ubehagelige visse emner er.
<P>
I denne henseende, hr. formand, anbefaler jeg Parlamentet at godkende både Vietnam-betænkningen og den mere overordnede ASEAN-betænkning. Tak.

<SPEAKER ID=122 NAME="Caccavale">
. (IT) Hr. formand, kære kolleger, Udenrigs- og Sikkerhedsudvalget betragter naturligvis forbindelserne mellem Den Europæiske Union og ASEAN som yderst vigtige og vanskelige, og det af flere årsager. Som enhver ved, er det sydøstasiatiske område blevet af stor strategisk betydning; jeg minder endvidere om, at Europa nu er den næststørste økonomiske investor i regionen. Endelig er der et tydeligt behov for en permanent politiisk dialog mellem Den Europæiske Union og ASEAN. Med hensyn til det tekniske spørgsmål om, hvorledes denne politiske dialog skal opretholdes, mener vi imidlertid, at forhandling af en ny tredjegenerationsaftale havde været den bedste løsning. Derfor mener vi, at det er nødvendigt at opfordre Portugal til at fravige sin afvisning af at give Kommissionen mandat til at forhandle en sådan tredjegenerationsaftale.
<P>
De »undvigemanøvrer«, som Kommissionen har undersøgt, i form af f. eks. tilføjelse af protokoller til aftalen af 1980 eller en pakke af økonomiske aktioner og socialt samarbejde, kan ikke efter vores mening betragtes som alternativer til en ny tredjegenerationsaftale mellem Europa og ASEAN, og det af en helt enkel årsag: noget sådant ville svække aftalen på det politiske plan, især hvad angår menneskerettigheder, som er et vigtigt problem: vi kan ikke skjule os bag en pegefinger, bag økonomiske interesser, der er helt legitime, men ikke kan gå forud for visse grundlæggende og brændende aktuelle spørgsmål: Burma, som for nylig er tiltrådt ASEAN, krænker åbenlyst og brutalt menneskerettighederne og de demokratiske rettigheder, og andre ASEAN-lande anvender dødsstraffen med stor hyppighed, i stik modstrid med alle internationale konventioner; Østtimor er stadig i en usikker situation; våbenhandelen udgør en tilsidesættelse af alle indgåede konventioner på området.
<P>
Vi finder det derfor nødvendigt ikke at forhandle om principperne om selvbestemmelse, frihed og menneskerettigheder. Vi finder det af afgørende betydning, at ASEAN-landene undertegner de to internationale konventioner om menneskerettigheder og mod tortur.
<P>
Afslutningsvis vil jeg blot sige, hr. formand, at udtalelsen fra Udenrigs- og Sikkerhedsudvalget af tekniske, administrative årsager ikke er blvet vedføjet betænkningen fra Udvalget om Eksterne Økonomiske Forbindelser. Jeg håber, at denne fejl kan blive rette gennem mundtlige ændringsforslag i morgen.

<SPEAKER ID=123 LANGUAGE="PT" NAME="Moniz">
Hr. formand, først vil jeg gerne takke hr. Hindley for hans arbejde. De fremlagte konklusioner er ganske givet resultat af en dybtgående undersøgelse af den komplekse problematik, der omgiver forbindelserne mellem Den Europæiske Union og ASEAN.
<P>
Man konstaterer ASEAN-landenes stigende betydning i verdenshandelen, deres vigtighed for sikringen af freden, stabiliteten og sikkerheden i en region, der på afgørende måde påvirker begivenhederne i resten af verden. Man vurderer korrekt Den Europæiske Unions placering, som ud fra et økonomisk synspunkt er den næststørste investor i regionen, og som bør vælge positivt at forstærke sin deltagelse i den proces, der kan fremme den økonomiske og sociale udvikling i disse lande. Det er således absolut nødvendigt at skabe en tættere dialog og hæve niveauet for samarbejde, et ønske, som ikke klart sikres af Agenda 2000, må man sige, og for forbindelserne mellem parterne, såvel inden for handel, investeringspolitik og markedsadgang.
<P>
Det er imidlertid uomgængeligt at foretage en løbende vurdering af samarbejdsniveauerne, idet man er opmærksom på kravene til gensidighed og de begrænsninger, der sættes af ASEAN's interne standarder. Det er ligeledes påtrængende at sikre, at menneskerettighedsklausulen indeholdes i alle aftaler mellem Den Europæiske Union og ASEAN, og at en sådan ikke kun findes på papiret, men faktisk kommer til at sikre arbejdernes sociale rettigheder og borgernes personlige frihed.
<P>
Vi opfatter alle de hindringer som rimelige, som Den Europæiske Union har sat over for Burma på grund af den manglende respekt for menneskerettighederne. Men vi kender også alle Indonesiens ubøjelige holdning særlig med hensyn til Østtimor, en klart udfordrende holdning, som Den Europæiske Union må besvare kraftfuldt og med fasthed. Det vil derfor være mere passende og politisk holdbart at kræve af dette land, at det respekterer de internationale normer, der er anerkendt af FN, end at bede om Portugals tilslutning til, at der skal forhandles tredjegenerationsaftaler, selvom det anerkendes, at disse kan have stor betydning og værdi som det bedste valg til at skabe en ny dynamik i forholdet mellem Den Europæiske Union og ASEAN. Alt dette inden for en ramme af demokrati, retfærdighed og respekt for den menneskelige værdighed.

<SPEAKER ID=124 LANGUAGE="FR" NAME="Stasi">
Hr. formand, hvis der er et land i verden, som Den Europæiske Union bør bistå, er det Cambodja og det er der mindst to grunde til. Allerførst den, at Cambodja er et af de fattigste lande i verden, og da dets handel viser et meget stort underskud, kan kun en omfattende bistand fra det internationale samfund dæmme op for og vende den igangværende proces, hvor landet synker stadig dybere ned i fattigdom.
<P>
Men denne indsats er også påkrævet af moralske grunde. Den passivitet, den fejhed, som det internationale samfund og navnlig de europæiske lande lagde for dagen på det tidspunkt, hvor Cambodjas folk blev udsat for et egentligt folkedrab fra Khmer Rouge-partisanernes side, forpligter os i dag til at bistå dette folk med at udvikle økonomien, forbedre levevilkårene og slå ind på en demokratisk bane.
<P>
Vi var derfor tilfredse med den samarbejdsaftale mellem Det Europæiske Fællesskab og Kongeriget Cambodja, der blev undertegnet i Luxembourg den 29. april i år. Det er en god aftale og de prioriteringer, der fremgår af den, lever udmærket op til landets situation og indbyggernes behov. Bekæmpelse af fattigdom, iværksættelse af en bæredygtig udvikling, værn om miljøet f.eks. gennem bekæmpelse af skovfældning og minerydning, uddannelse, fremme af private investeringer og tillige fremme af demokrati og overholdelse af menneskerettighederne er alt sammen nævnt blandt hovedformålene med denne aftale.
<P>
I juni måned i år godkendte PPE-gruppen af disse forskellige grunde og på trods af de forbehold, man allerede dengang kunne tage, for så vidt angår den politiske stabilitet og overholdelsen af menneskerettighederne, at denne aftale iværksættes. I dag er situationen desværre en helt anden. Det statskup, hvormed andenministerpræsident, hr. Hun Sen, den 5. juli i år afsatte ministerpræsident, hr. Norodom Ranariddh, har på ny kastet Cambodja ud i kaos. Kampene er genoptaget, volden kommer til udtryk på flere måder - plyndringer, mord - magthaverne drager den politiske pluralisme i tvivl og menneskerettighederne forhånes. At ratificere denne aftale i dag under de dramatiske omstændigheder ville være at sige god for statskuppet og al den udbytning, det har givet anledning til og som fortsat øges i hele Cambodja.
<P>
Derfor er PPE-gruppen enig med ordfører Luciano Pettinari, som ved mødets begyndelse gjorde sig til talsmand for, at Europa-Parlamentet henviser hans betænkning om at godkende aftalen med Cambodja til fornyet udvalgsbehandling. Der er bestemt ikke tale om, at Europa, Den Europæiske Union eller Europa-Parlamentet endnu en gang vil ignorere det ulykkelige cambodjanske folks skæbne. Det drejer sig tværtimod om ved hjælp af det, ordføreren kaldte en aktiv henvisning, at lægge pres på dem, der sidder på magten, for at få dette styre, der er illegalt og præget af vold, bragt til ophør og for at Paris-aftalerne bringes i anvendelse, navnlig for så vidt angår afholdelsen af valg i marts 1998, et valg, hvor vi må kræve, at det kommer til at foregå under international kontrol.
<P>
Det cambodjanske folk har lidt for meget i de seneste år og vort ansvar over for det er for stort til, at EuropaParlamentet ved denne afstemning ikke klart og eftertrykkeligt giver udtryk for sin vilje til at bistå Cambodja med omsider at komme i gang med en udvikling og med etablering af et demokrati.

<SPEAKER ID=125 LANGUAGE="NL" NAME="Plooij-Van Gorsel">
Hr. formand, kolleger, kommissær, allerførst vil jeg komplimentere ordfører Hindley med begge hans udførlige betænkninger. Den liberale gruppe glæder sig over udvidelsen af vort samarbejde med ASEAN til også at omfatte Vietnam. Det vil fremme den økonomiske vækst i dette land og komme den sociale stabilitet i dette fattige land til gode. Handelsforbindelser inden for ASEAN stabiliserer de regionale forhold, hvorved regionen bliver mere tiltrækkende for europæiske investorer.
<P>
Særligt den elektroniske handel byder på interessante perspektiver for både store og små europæiske erhvervsdrivende, såfremt landene i ASEAN ikke skaber nye hindringer på dette område. Her tænker jeg specielt på de strenge regler i Singapore vedrørende censur på Internet. Internationalt samarbejde er af stor betydning for at sikre den elektroniske frihandel.
<P>
Den liberale gruppe er endvidere glad for, at samarbejdet med Vietnam foregår på betingelse af respekt for menneskerettighederne. Denne klausul er ét af de få instrumenter, som Unionen råder over for at aftvinge beskyttelse af menneskerettighederne. Min gruppe håber også på et hurtigt resultat af forhandlingerne om menneskerettighederne med de øvrige ASEAN-lande.
<P>
Med hensyn til samarbejdet med disse øvrige ASEAN-medlemsstater er skovbrandene i Indonesien på ny et klart eksempel på, hvor vigtigt samarbejde om miljø og udvikling er. Vi håber derfor også, at samarbejdet på disse områder vil være med til at modvirke sådanne økologiske katastrofer i fremtiden.
<P>
Til sidst vil min gruppe påpege, at det er meget vigtigt, at erhvervslivet i Asien får et godt kendskab til euro'en, vores fælles mønt. Det kan forbedre vores position som tredje handelspartner for denne region.

<SPEAKER ID=126 LANGUAGE="DE" NAME="Telkämper">
Hr. formand, Sydøstasien er uden tvivl en region, som oplever et boom, som hr. Hindley netop udtalte. Derfor er det forståeligt, at der skal følges op på aftalen fra 1980 mellem Den Europæiske Union og ASEAN-staterne. Men hvor ser man boomet i øjeblikket? Flystyrtene, angsten for at det vil gå, ligesom det gik i Mexiko for et par år siden. Thailands bath styrtdykker, i Kalimantan, Sumatra og Celebes har skovene brændt i ugevis. Burma, Cambodja og Østtimor og mange andre regioner har i årevis krænket menneskerettighederne. Hvad kan vi konkludere af det? Man kan ikke bare fortsætte sine forbindelser som hidtil. Man kan ikke bare liberalisere handelen eller fremme liberaliseringen af investeringer efter et WTO-mønster. Jeg tror, at vi langt hellere skulle tale om, hvorvidt det ikke ville være fornuftigt at indføre noget i retning af en Tobin-skat for at stabilisere finansmarkederne. Malaysias premierminister havde ret, da han for få dage siden på Verdensbankens møde for Den Europæiske Monetære Fond i Hong Kong sagde, at valutaspekulation er umoralsk og krævede, at det bliver forbudt.
<P>
For det andet: Hvis vi indgår en aftale, skal menneskerettighederne naturligvis være en del af den. EU må ikke snyde sig uden om dette spørgsmål med protokoller. En grundlæggende forudsætning for nye aftaler skal ud fra vores egen demokratiske forståelse være deltagelse af Europa-Parlamentet. Vi behøver altså ingen protokoller, men en ny tredjegenerationsaftale. Derfor opfordrer vi - ligesom mange andre kolleger - Portugal til at opgive sit veto i forbindelse med Østtimor. Men det betyder ikke, at vi accepterer de krænkelser af menneskerettighederne, som finder sted der, men vi udtrykker hermed, at dette problem er et problem for hele Den Europæiske Union og ikke bare for Portugal. De andre europæiske lande er lige så involverede i det, og det er et ansvar, som stammer fra kolonitiden. Måske kan vi ende med at tilskrive området Østtimor noget i retning af et beskyttende pålæg fra Den Europæiske Union set fra det historiske ansvar, måske kan det endda tages ud af aftalerne.
<P>
For det tredje: En effektiv økonomi skal have førsteprioritet. Økonomien skal ikke liberaliseres yderligere, men omstruktureres. Der er ikke tale om fritagelse fra tvang, men om forbud mod produkter, som fremstilles med ressourcespild til følge eller på betingelser, som strider mod menneskerettighederne. Til dette formål har vi brug for forpligtelser om beskyttelse, og jeg tror, at hvis vi havde haft disse, ville skovbrandene ikke være opstået. Jeg har et spørgsmål til kommissæren: Den Europæiske Union respektive Kommissionen har støttet advarselssystemer på Sumatra. Hvorfor virkede de ikke? Hvad skete der under brandene med de indfødte? Brændte de også? Er disse brande måske en form for liberalisering, for at der kan plantes ris i områderne bagefter, så Transmigrasi-projektet er afsluttet, og der måske snart vil være plantager i stedet for urskov i området? Hvad foretager vi os for at bevare miljøet? Hvad gør vi for at skåne ressourcerne eller for at viderebringe den viden, den rigdom, som folk i området og også i skovene havde?
<P>
Mit sidste punkt til aftalerne: Hvis vi opnår nye aftaler, og Burma kommer med, kan vi for øjeblikket - som mange allerede har sagt - kun støtte det synspunkt, som Storbritannien har givet udtryk for i forbindelse med ASEAN 1998, hvor Burma ikke tildeles noget visum af Storbritannien. Jeg tror ikke, at vi skal lade sådan en stat deltage i udvidelsen. Naturligvis er udvidelsen ASEAN's problem, men vi må tænke over det. Accepterer vi det, som ASEAN anfører, eller ej, og kan vi ikke acceptere det på grund af krænkelserne af menneskerettighederne eller af økonomiske årsager, skal vi heller ikke acceptere det, men i stedet fremhæve vores synspunkter.

<SPEAKER ID=127 LANGUAGE="FR" NAME="Dell'Alba">
Hr. formand, hr. næstformand i Kommissionen Marín, kære kolleger, i en række europæiske aviser siger nogle medlemmer af Parlamentet, at det går dårligt navnligt for Europa og at grunden er, at Europa i forbindelse med Amsterdam-traktaten ikke har formået i tilstrækkelig grad at give demokratiet absolut prioritet i sine institutioner, i sine procedurer og i bestemmelserne om, hvorledes de skal fungere.
<P>
Går det dårligt for Europa, går det endnu værre for ASEAN. Det er for øvrigt ikke nogen tilfældighed. når regionen hærges af brande og valutaerne er ude i et frit fald. Det er ikke liberalisme for enhver pris, som hersker dér, kære hr. Telkämper, det er en liberalisme og et økonomisk system, som kniber uden om menneskerettigheder og demokrati og som er ivrig efter i markedets og vækstens hellige navn at glemme, at menneskerettighederne er en universel værdi, glemme det politiske demokrati og tro, at en statsmodel kan fungere uden disse værdier.
<P>
Vi unionsmedlemmer har andre værdier, og jeg mener, at det i denne sag er vigtigt at fremhæve, således som alle kolleger med rette gør, at vi ikke af hensyn til handelens og profittens mekanismer kan gå ind på at lukke øjnene for det faktum, at ASEAN har accepteret Burma trods de noget diktatoriske - det erkender ASEAN - burmesiske generaler og til trods for, at Aung San Sun Kyi, der har modtaget Nobel-prisen og Sakharov-prisen, sidder i husarrest.
<P>
Nej, jeg mener, at Europa-Parlamentet og Den Europæiske Union har ret og pligt til at sige nej og dermed gøre alt, hvad der står i deres magt for, at de klausuler om menneskerettighederne og de bestemmelser, vi har indført, når det gælder forbindelserne med de lande, vi samarbejder med, accepteres. Er det ikke tilfældet, kan vi ganske enkelt sige til vores venner i ASEAN, at de kan lede andetsteds, for vi er ikke interesserede.
<P>
Jeg ved, det er en vanskelig position og at vi ret så ofte over Kina og over for andre lande slår os til tåls med smukke ord for bagefter at handle anderledes. Jeg mener, at en fast holdning over for ASEAN-landene er et middel til at afprøve, om vores værdier reelt eksisterer, eller til at se, om vi kan knibe udenom, når det passer os.
<P>
Malaysia og andre lande er ved at sætte sig i spidsen for en bevægelse, som vil forsøge at lægge hindringer i vejen for halvtredsårsdagen for Verdenserklæringen om Menneskerettighederne. Men hvis vores værdier er reelle, skal vi bruge dem til at få indført det samarbejde, vi vil have. Ud fra den synsvinkel er indlægget fra ordføreren for Udvalget om Udenrigs-, Sikkerheds- og Forsvarsanliggender meget vigtigt. Det, at dødsstraf, som stadig praktiseres dér, og alle de øvrige krænkelser, som der gøres opmærksom på i betænkningen, sættes under debat, skal være en prøve for Kommissionen og for os alle med henblik på at vise, hvorledes vi prioriterer, når vi indgår aftaler med disse lande. Den britiske minister Robin Cook har netop sagt nej til en meget indbringende våbenhandel med Indonesien. Dét gjorde han efter min mening ret i. Sådanne signaler er vigtige for at gøre det muligt at suspendere denne aftale, dersom ASEAN vil acceptere Burma som medlem. Hvorfor ikke indgå bilaterale aftaler på grundlag af vores værdier?
<P>
Det er den udfordring, vi efter min opfattelse skal tage op; med henblik herpå har vores gruppe f.eks. foreslået, at på Den Europæiske Unions budget skal en række bevillinger til ASEAN-landene opføres i reserven netop for at vise, at vi er utilfredse med, at Burma accepteres som medlem.

<SPEAKER ID=128 LANGUAGE="FR" NAME="Antony">
Hr. formand, Hindley-betænkningen vedrører Den Europæiske Unions forbindelser med Vietnam og udbredelsen af dem gennem de aftaler, der er undertegnet med Sammenslutningen af Stater i Sydøstasien. Teksten indeholder tal, der viser Vietnams økonomiske fremskridt og opmærksomheden henledes endvidere på muligheden for at suspendere vores aftaler i tilfælde af overtrædelser af menneskerettighederne. Dette "i tilfælde af« slår en virkelig med forbløffelse, for simpel sund fornuft burde anspore til den bemærkning, at fra det øjeblik en aftale gøres afhængig af, at menneskerettighederne overholdes, burde der slet ikke være indgået nogen form for aftale. Men måske anses her modstanderne af det kommunistiske styre, de troende, kristne, buddhister og andre forfulgte, ikke for at være mennesker. Vietnam er ikke blevet befriet for kommunismens jerngreb, og det er Laos og Cambodja heller ikke.
<P>
Der kan også siges meget om det, som tallene for, at det går bedre økonomisk, rent faktisk genspejler, når landet er bragt i omfattende elendighed af den mest grusomme kollektivisme. Den mindste lettelse betyder naturligvis, at det går bedre, men ih, hvor er det relativt. Det, der desværre er sikkert og vist, er den enorme korruption, som er til landets fordærv, men som er et velkendt fænomen i alle socialistiske regimer, hvor efter at menneskene og det naturlige markeds økonomiske strukturer er rykket op med rode, kun mafiaerne vokser yppigt lige som uønsket tornekrat på en mark, der længe har ligget øde hen. Men lige som Kina, Cambodja og Laos er Vietnam fortsat et undertrykt land, hvor de af kommunismen trælbundne befolkningers lidelseshistorie fortsætter.
<P>
Lad os gentage det så ofte, det er nødvendigt: kommunismen myrdede løs, inden nazismen gjorde det. Den myrde løs samtidig med, at nazismen gjorde det. Og i 1997 myrder den stadig løs. De nyheder, vi får fra Vietnam - jeg har tre små gudbørn, som er fra Vietnam - handler ofte og til stadighed om voldelig undertrykkelse af alle frihedsrettigheder og blodig undertrykkelse af alle demonstrationer, men her kæmpede to tredjedele af Parlamentet for den såkaldte fred i Vietnam.
<P>
Under disse to erobringskrige har den vietnamesiske kommunisme dræbt millioner af mennesker ved massehenrettelser og i dødslejre, ligesom mange bådflygtninge er omkommet. Desværre savnede hverken vietminer eller vietconger støtte fra de vestlige lande, de fandt den naturligvis i kommunistpartiet, forræderen Boudarels parti, Boudarel, som man endnu ikke har dømt, den uhyggelige torturbøddel i lejr 113, som står bag forbrydelser mod menneskeheden og som i formiddags drak en kop kaffe med fløde på boulevard Saint-Germain.
<P>
Men den fandt også bred opbakning i det katolske hierarki og præsteskab ifølge en tilståelse fremsat af kardinal de Courtray den 5. januar 1990. Vi franskmænd forventer nu, at Frankrigs biskopper beder om tilgivelse for deres uundskyldelige maskepi med dem, der igennem årtier optrådte som bødler over for de 200 millioner ofre blandt disse trælbundne befolkninger.

<SPEAKER ID=129 LANGUAGE="DE" NAME="Junker">
Hr. formand, mine damer og herrer! Dagens debat handler om ASEAN-organisationen generelt, om det relativt nye medlem Vietnam, om Laos, som var det seneste land, der blev optaget, og om Cambodja, hvis medlemsskab af ASEAN foreløbig blev udsat på grund af den voldelige magtovertagelse i juli måned. Et andet nyt medlem af ASEAN, nemlig Burma, er ikke genstand for forhandlingen i dag, men kan ikke holdes uden for debatten.
<P>
ASEAN er en interasiatisk sammenslutning, der - som hr. Hindley så rammende beskrev det i sin betænkning - var tænkt som bolværk mod kommunismen. Med optagelsen af Laos og Vietnam hører to lande, som trods alle økonomiske liberaliseringer politisk set stadig har kommunistiske regeringer, i dag til Tigerrunden. De politiske interesser har nemlig ændret sig, siden de forskellige blokke i verden blev opløst. Forbundet er i dag af geostrategisk betydning over for den kinesiske kæmpe nordpå. Indtil for kort tid siden ville de fleste medlemmer af ASEAN - især Malaysia, Singapore, Thailand og delvist også Indonesien - kunne gå for at være komplette succeshistorier.
<P>
På grund af den tocifrede vækstrate skød højhusene op som paddehatte, produktionen og eksporten oplevede et boom uden lige, og også Europa fik den aggressive handelskonkurrence at føle og måtte og må stadig kæmpe med, at arbejdspladserne flyttes. Samtidig blev ASEAN-landene anerkendt som et vigtigt marked, som skulle besættes strategisk, således at Den Europæiske Union blev den andenstørste investor i regionen.
<P>
Samarbejdsaftalen med ASEAN er baseret på forholdet fra 1980. Derfor synes det med rette på høje tid med en modernisering. Men det forekommer mig lettere sagt end gjort. Foreløbig bliver det dog nok ved, at vi udvider den nuværende aftale til at omfatte nye medlemmer. Det var ikke noget problem med Brunei, det velhavende oliesultanat. Med Vietnam er der også mere eller mindre tale om en formsag, måske med en enkelt undtagelse. Spørgsmålet om menneskerettigheder er jo blevet berørt.
<P>
Den, der har holdt øjne og ører åbne i et ASEAN-land, må konstatere, at børnearbejde, seksuel udnyttelse af børn og kvinder, de arbejdendes retsløshed og undertrykkelse af etniske og religiøse minoriteter foregår dagligt mange steder. Arbejdsbetingelserne i Malaysia og Indonesien og andre steder giver vedvarende anledning til at kræve overholdelse af de internationale arbejdsorganisationers standarder og enighed om en socialklausul inden for WTO, hvilket dog kun anfægter ASEAN-staterne i ringe grad. De påberåber sig asiatiske værdier, som de mener bør respekteres. Malaysia agiterer endda for en ændring af menneskerettighedsdefinitionen i FN-konventionen fra 1950.
<P>
Det er dog gået noget tilbage for Tigerlandene i den seneste tid. Turbulens på valutamarkedet, økonomiske dyk og miljøkatastrofer også i de seneste uger og dage tydeliggør, at grov udnyttelse af mennesker og miljø og en økonomisk udvikling på kredit uden solidt fundament hævner sig dramatisk. Dermed får kravet om en ny dynamik i forholdet til ASEAN en ny dimension. Det betyder, at Den Europæiske Union balancerer mellem de politiske og økonomiske systemer, mellem samarbejde, billigelse og afvisning, hvis tolerancegrænserne overskrides.
<P>
Derfor må der for tiden ikke indgås aftaler med den nye magthaver i Cambodja, Hun Sen, som ikke skyede nogen midler, heller ikke mord, for at tilrane sig magten, og det menneskeforagtende militærstyre i Burma skal heller ikke støttes, det land, som finansieres af handel med stoffer og smugleri, og som derfor har en skadelig indvirkning på nabolandene, som fattigdommen tvinger til at dyrke opium.
<P>
Jeg tror dog, at det er vigtigt netop med hensyn til Vietnam og Laos at understrege det udviklingspolitiske aspekt og gøre det klart, at der er tale om en vedvarende udvikling. Det er Den Europæiske Unions opgave at sørge for dette.

<SPEAKER ID=130 LANGUAGE="DE" NAME="Günther">
Hr. formand, mine meget ærede damer og herrer! I mit indlæg vil jeg begrænse mig til at tale om Laos og starte med at takke min kollega Castagnède for hans betænkning og for det, som han har tilføjet under debatten. På udviklingsområdet har vi jo først og fremmest at gøre med de såkaldte AVS-stater. Her ser vi Laos som et af de fattigste lande i verden, som dog ikke har adgang til ressourcerne og midlerne i Den Europæiske Udviklingsfond. Set fra dette synspunkt er denne aftale selvfølgelig et håb om partnerskab og et håb om samarbejde.
<P>
Fattigdom i et land som Laos betyder ikke kun mangel på fødevarer, men også manglende sundhed, mangel på uddannelse og helt generelt mangel på en chance for at leve. Landets BNP pr. indbygger udgør USD 290 om året, og hvis man modregner det, som vi indtil nu har kunnet yde i udviklingssamarbejde, stammer 15 % af denne indtægt stadig fra tilskud og bidrag fra Den Europæiske Union.
<P>
Hvis vi nu anstrenger os og tilstræber et samarbejde inden for denne aftales rammer, skal vi have det helt på det rene, at vi planlægger en handel og et samarbejde på den anden side af jorden. På den anden side har vi nu, efter landets optagelse i ASEAN-fællesskabet, et marked lige inden for rækkevidde, og som immervæk omfatter 400 millioner forbrugere. På den anden side har jeg nogle spørgsmål til Kommissionen til trods for, at jeg egentlig synes godt om denne aftale.
<P>
Det første spørgsmål lyder: Hvordan ser det i virkeligheden ud med demokratiseringen af en etpartiregering, når man konstaterer, at sådan ca. 75 % af de ledende personer i landet er officerer og andre højtstående i hæren? Det andet spørgsmål lyder: Vil markedsmulighederne forbedres væsentligt, i forhold til nabolandene i Asien, således at man kan gå ud fra, at der her opstår det, som vi jo egentlig altid fremskynder i særlig grad på udviklingsområdet, nemlig et regionalt marked og et marked med relativt korte veje?
<P>
Det tredje spørgsmål vedrører antipersonminerne. I aftalen er der tale om, at Kommissionen vil se på problemet. Jeg spørger Dem nu, hvad det vil sige at se på dette problem? Vi står over for den kendsgerning, at vi hidtil ikke engang har formået at rydde flere miner om året, end der lægges nye ud. På dette områder er der enorme uoverensstemmelser, og det ville glæde mig meget, hvis dette problem kunne blive behandlet med forrang, før man begynder at foretage sig noget sporadisk.
<P>
Mit sidste spørgsmål lyder som følger: Hvordan ser det egentlig ud med hensyn til valutasikkerheden? Er der anstrengelser og planer, som skal sørge for dette lands gradvise overgang til en stabil og mindre udsat valuta, som også kan konverteres? Med en inflationstakt på 20 % ser væksten på 7 % nemlig snarere ganske beskeden ud.

<SPEAKER ID=131 LANGUAGE="EN" NAME="Harrison">
Hr. formand, ASEAN er ved at blive voksen, og storebror Europa er netop begyndt at lægge mærke til denne dyrebare lillebror, hvis familiemæssige bånd til Europa af både politisk, økonomisk og kulturel art styrkes dag for dag. Som gode brødre behøver vi en fornuftig og konstruktiv måde at kommunikere på, og derfor glæder jeg mig meget over Kommissionens meddelelser og de glimrende betænkninger fra Parlamentets ordførere.
<P>
Tag Europas største projekt, ØMU'en. På en konference i Singapore for nylig blev der fokuseret på de enorme handelsmæssige, erhvervsmæssige og økonomiske muligheder, som vil vokse sig større i forholdet mellem de to økonomiske blokke, når dollaren og yenen bliver partnere i verdens reservevaluta, euroen.
<P>
Kommissær de Silguys besøg i ASEAN for nylig understreger denne spændende udvikling. Desværre kan ASEAN's egen økonomiske slingren for nylig have gjort hr. de Silguys budskab mindre tydeligt. Som en thailandsk embedsmand udtrykte det: «Jeg er mere bekymret over marken af i dag end over euroen af i morgen.« Dr. Mahathirs kontrovers med George Soros om truslen mod den malaysiske ringgit tjener kun til at understrege den indbyrdes afhængighed mellem verdens finansmarkeder, som om Baring Brothers of Singapore ikke allerede havde givet tilstrækkelige advarselssignaler.
<P>
De politiske bånd styrkes også inden for og uden for ASEAN. De ti ASEAN-lande skal nu håndtere interne spændinger, især når sådanne spændinger breder sig og fordærver forholdet til EU. Vi er nødt til, hverken med skarp stemme eller sotto voce , at give udtryk for vores bekymring over krænkelsen af menneskerettighederne og de politiske rettigheder i området, især i Burma.
<P>
Den britiske regering har gjort det klart, at Burma ikke vil blive betragtet som et fuldgyldigt medlem af næste års ASEM-møde i London under britisk formandskab.
<P>
Samtidig må vi anerkende ASEAN's beslutning om at optage både Burma og Laos og i sidste ende Cambodja som fuldgyldige medlemmer. Den politiske uro, der er opstået i Cambodja, må absolut anspore os til at støtte ethvert initiativ i retning mod demokrati, der måtte opstå i det plagede land. Lad os håbe, at der med EU's tilskyndelse kan afholdes frie og ligelige valg i maj eller november næste år.
<P>
For Vietnam byder samarbejdsaftalen med EU på store muligheder for en livlig og konstruktiv dialog. Nøjagtigt hvordan vil de første menneskerettighedskrav til et ASEAN-land nogensinde fortolkes i forbindelse med Vietnam? Det vil være meget forkert af os at ignorere betydningen af lande som Malaysia og Indonesien i verden, som den ser ud i dag. Verdens fjerdestørste nation, Indonesien, mangler stadig at bilægge sine uoverensstemmelser med EU, herunder Portugal, vedrørende spørgsmålet om Østtimor. Jeg håber, at landet vil se velvilligt på Parlamentets anmodning om at besøge Østtimor med en officiel parlamentsdelegation. Vi vil så til gengæld, hvis vi opnår visa, berette retfærdigt og ærligt om alt, hvad vi ser og hører her flere år efter de grusomme dødsfald i Dili.
<P>
Til slut lidt om smog. El Niño og Indonesiens skovrydningspolitik er en katastrofal cocktail. ASEAN-landene kan ligesom Europa og Storbritannien ikke isolere sig fra den omgivende verden. Lad os håbe, at kun det 21. århundredes dis og støvregn står mellem os og ASEAN, hvad angår udviklingen af vores fælles fremtid som brødre, når vores venner og kolleger til næste år kommer til London, der nu på mirakuløs vis er fri for det 19. århundredes altomsluttende smog. Tak, hr. formand.

<SPEAKER ID=132 NAME="Marín">
Hr. formand, jeg vil i rækkefølge henvise til betænkning af Pettinari, Castagnède og Hindley samt udtalelserne fra Budgetudvalget og Udenrigsudvalget.
<P>
Hvad angår Cambodja er det sandt, at dette land, som syntes at nyde godt af en relativ stabilitet, efter at prins Norodom Ranariddh er blevet fordrevet med magt, lidt efter lidt har nået en situation, hvor de seneste hændelser har fremhævet den ustabile interne situation, ikke kun hvad angår demokrati og udvikling hen imod demokrati, men også regionalt, hvilket bevises af, at Cambodja for første gang er blevet ekskluderet fra ASEAN ved det sidste møde i Kuala Lumpur. Dette drøftede vi den 17. juli, da Parlamentet fremlagde sin beslutning.
<P>
Som De ved, er der planlagt valg den 23. maj 1998, og det er tydeligt, at det internationale samfund vil opfatte dette valg som bevis på den nuværende premierminister Hun Sens hensigter. På nuværende tidspunkt diskuterer Cambodjas nationalforsamling valgloven. Dens godkendelse, og især dens indhold, vil være afgørende for i dette øjeblik at kunne vurdere de cambodjanske myndigheders strategi for de kommende måneder. Det er tydeligt, og her deler vi hr. ordfører Pettinaris mening, at det internationale samfund, og især Den Europæiske Union, må gøre alt, hvad vi kan, for at forpligte de nuværende ledere til at respektere menneskerettighederne, de grundlæggende frihedsrettigheder, gennem den interne proces, som må kulminere med valgene næste år, en proces, som normaliserer situationen i Cambodja, således som den med møje og besvær var ved at blive det før de begivenheder, som jeg lige har omtalt.
<P>
I denne forbindelse ved De, at Europa-Kommissionen er parat til at øremærke væsentlig midler - ECU 9, 5 millioner, hvilket er en meget stor sum - til organisering af valgene i 1998. Og vi mener naturligvis, at der skal være en stram koordinering for at træffe denne beslutning. Budgettet har vi allerede. Der må træffes en politisk beslutning om at anvende det. For det internationale samfunds, og især Den Europæiske Unions, deltagelse eller mangel på deltagelse i udførelsen, hjælpen, overvågningen og observationen af valgene afhænger af troværdigheden af den valglov, som den cambodjanske nationalforsamling er ved at forhandle, og de objektive betingelser, hvormed disse valg gennemføres.
<P>
Som følge heraf er det tydeligt, at man til sin tid må vælge at deltage eller ikke deltage, og hvis vi deltager, må vi afgøre, hvordan vi deltager, således at dette projekt kan gennemføres på klare og gennemskuelige betingelser, således at landet normaliseres.
<P>
Hvordan handler vi under hensyntagen til landets situation? På mødet i Kuala Lumpur drøftede vi i lang tid, hvordan vi skal fortsætte, og endelig tog vi beslutningen om at udføre en »modulationsøvelse«. Hvorfor »modulation«? Fordi jeg på dette tidspunkt under ASEAN-konferencen - senere vil vi tale om hr. Hindleys betænkning - ikke var meget for - og jeg er ikke bange for at indrømme det - at vedtage en total og endelig afbrydelse af samarbejdet med Cambodja, grundlæggende fordi størstedelen af de økonomiske og finansielle programmer, der gennemføres i Cambodja, vedrører væsentlige zoner i landområderne og landmændene, og havde man taget en drastisk beslutning, ved jeg derfor ikke, om vi ville have skabt mange problemer for hr. Hun Sen, men under alle omstændigheder ville vi have skabt mange problemer for landmændene, som virkelig nyder godt af disse samarbejdsprogrammer.
<P>
Altså har vi valgt »modulation«, det vil sige opretholdelse af programmerne for de projekter, der har størst indvirkning i befolkningens mest sårbare områder og med større kontrol af de projekter, som kan have politisk forbindelse med magten, for nu at udtrykke det sådan. Det er denne logik, vi følger.
<P>
De ved, at der på De Forenede Nationers generalforsamling den 22. og 23. november vil være en international debat om Cambodja, og at vi afventer mere præcise oplysninger om ASEAN-landenes handlinger. Inden for et par uger vil Thailands udenrigsminister endvidere besøge Europa-Kommissionen for bl.a. at informere os om dette punkt, da han på nuværende tidspunkt er formand for ASEAN-gruppen, og vi ønsker at vide helt nøjagtigt, hvordan situationen er.
<P>
Med hensyn til Cambodjas ratifikation er det mere end sandsynligt, at den cambodjanske nationalforsamling på grund af de aktuelle forhold ikke kan ratificere før årets udløb. Dette giver os en handlingsmargen, og vi vil kunne konstatere, hvad der sker ved valgene i marts, for når der skal træffes en politisk beslutning i Rådet og en økonomisk beslutning i Kommissionen - og indirekte i Europa-Parlamentet, fordi De udgør budgetmyndigheden - skal det vurderes, om det er umagen værd at betale ECU 9 millioner i forbindelse med valgloven, og i hvilket omfang der er et minimum af gennemskuelighed ved valgene.
<P>
Hvad angår Laos, takker jeg hr. Castagnède, fordi han har sat fokus på de enorme udfordringer, som Laos nu står over for. På grund af landets egenskaber - svag social og økonomisk udvikling, omdannelse til markedsøkonomi, anstrengelser for at åbne landet - er der så tvivl om, at Den Europæiske Union også skal besvare disse anstrengelser? Det politiske budskab, som også nævnes i betænkningen, er et væsentligt element, som sendes til Den Demokratiske Republik Laos, og underskrivelsen af denne samarbejdsaftale udgør et politisk signal om, at vi mener, de er godt på vej.
<P>
Vil vi kunne påvirke dette land? Ja, naturligvis, det er netop meningen med alle de samarbejdsaftaler, som vi indgår. Og jeg tror, at det, efterhånden som landet integreres politisk, økonomisk og regionalt, er særdeles nyttigt at forsøge at arbejde inden for den generelle ramme, som ASEAN tilbyder. Når Europa-Parlamentet har godkendt denne samarbejdsaftale, er vores tanke at nedsætte det første blandede udvalg i henhold til Vientiane-aftalen i begyndelsen af 1998.
<P>
Med hensyn til at udvide ASEAN/EU-aftalen med Vietnam må jeg sige, at udarbejdelsen af en samarbejdsaftale med Vietnam var en stor politisk udfordring og en stor tilfredsstillelse for Kommissionen, for man må tænke på, at forhandlingerne om denne aftale, hvis jeg husker rigtigt, blev påbegyndt for ca. to år siden. Forhandlingerne har været meget lange, og vi påbegyndte dem på et tidspunkt, hvor muligheden for succes var meget lille. Vietnam var ikke medlem af ASEAN, landet var formelt stadig i krig med USA, og Den Europæiske Union påbegyndte forhandlingerne som pioner. Efterfølgende har Vietnam normaliseret sit forhold til ASEAN og til USA, det vil sige, at det på ny er blevet påvist, at denne type forhandlinger, selvom forhandlingspartneren ikke er i besiddelse af et perfekt demokrati og derfor kan give anledning til tvivl hos den europæiske part, dog kan gennemføres, således at vi i sidste ende kan føle os virkelig tilfredse. En af disse var den aftale, som vi indgik i ingenmandsland ved at vandre gennem ørkenen for to år siden med denne republik. Situationen gik i orden. Vietnam blev optaget i ASEAN. Vi mener, at dette er positivt, for Vietnam vil have et incitament, en grund til at åbne sin økonomi, og når landet åbner sin økonomi, vil der ske et generationsskifte, og der vil blive truffet nye beslutninger i det vietnamesiske kommunistparti. Vietnams transformation sker ikke på 24 timer, på en uge eller et år, men det er en proces, som vil tage tid, men som fortsat vil bekræfte sig selv, og dette er det væsentlige.
<P>
At ASEAN styrker regionens politiske stabilitet, synes tydeligt. Som nogle af talerne har påpeget, har situationen i denne del af verden ændret sig. Hvis der er et område, hvor afslutningen på den kolde krig i geopolitisk betydning har været af stor vigtighed, er det netop i Sydøstasien, og forholdene har ændret sig fundamentalt. Derfor synes det os særdeles nyttigt at støtte dette initiativ om at udvide ASEAN med Vietnam.
<P>
Med hensyn til menneskerettigheder må man sige, at både for Vietnam, Cambodja og Laos er det en klausul med muligheder. Naturligvis må vi, som Europa-Parlamentet siger, fastholde denne klausul i alle samarbejdsaftaler. Men man må ikke tro, for det ville være naivt, at det at få den anden forhandlingspartner til at acceptere demokratiklausulen i samarbejdsaftalerne betyder, at landet automatisk demokratiseres. Sådan er det ikke. Med inkorporeringen af demokratiklausulen i samarbejdsaftalerne skabes der mulighed for en politisk dialog, som giver os alle mulighed for at opnå fremskridt med hensyn til frihed og menneskerettigheder. Men ingen må tro, at fordi vi har en demokratiklausul med Vietnam, Laos og Cambodja, kan vi skabe et mirakel og automatisk demokratisere disse tre lande. Dette sker ikke. Det er et spørgsmål om tid, om udholdenhed, om stædighed, om at fastholde tendenserne og så naturligvis, som det er sket med Cambodja, om at reagere. Hvis man vil gå baglæns, «modulerer« vi automatisk, hvilket er en pæn måde at sige »intervenerer« vi, ved at kontrollere den samarbejdstype, som vi udfører. Jeg tror, at dette er nøglen til at forstå, hvordan vi skal arbejde med klausulen om menneskerettigheder.
<P>
Hr. Hindley, hvad kan jeg sige om den generelle situation i ASEAN? Jeg kan ikke sige noget, som De ikke allerede selv har sagt i betænkningen, og ikke noget, som De ikke har kunnet læse, se eller høre i de seneste måneder, hvor situationen har været meget vanskelig at håndtere. Og den vanskelige situation tror jeg bedre kan forklares af ASEAN-landene end af Den Europæiske Union. Hvorfor? ASEAN-landene har taget en modig og interessant beslutning ved at ekskludere Cambodja, netop fordi Cambodja er gået baglæns med hensyn til demokratisk normalisering, mens et andet land, hvor der er en militærjunta, nemlig Myanmar, dog tillades. Dette har en grundlæggende geopolitisk forklaring, som er fuldt forståelig i den zone, som vi taler om. Men ASEAN-landene ved naturligvis selv, at de er i en meget ubehagelig situation, når de skal give en international forklaring uden for de naturlige geopolitiske forklaringer, som De kan forestille Dem.
<P>
Under alle omstændigheder vil jeg sige Dem, at uanset den komplicerede situation i Kuala Lumpur blev det både fra deres og fra vores side fastslået:
<P>
1.At ASEAN fortsat ønsker at eksistere uafhængigt af fænomenet ASEN. Det vil sige, at ASEN ikke er et fænomen, som kan erstatte eller udvande ASEAN-organisationen, og dette er godt.2.Det er sandt, og dette erklærer jeg, at Kommissionen har set sig nødsaget til at etablere et institutionsinstrument med henblik på at forhindre det problem, der opstår, ved at der ikke er en aftale, som kan forny aftalen af 1980. Og vi har været nødt til at lave et institutionsinstrument, som giver os mulighed for at gå frem protokol for protokol og »sektoropdele« uafhængigt, fordi dette var den eneste mulighed for politisk at redde momentet, da de politiske betingelser for en ny regional aftale, som kunne erstatte den gamle fra for 17 år siden, ikke er til stede for øjeblikket på grund af de politiske omstændigheder, som De allerede kender så godt.Derfor og på grund af den manglende aftale har vi ønsket at sektoropdele forskellige dele af aftalen, og dette vil vi gøre ved hjælp af protokoller for således at undgå institutionsproblemerne. Jeg ved ikke, om dette er genialt, jeg ved ikke, om det er godt, jeg ved ikke, om det er dårligt, men efter to år, hvor vi har vendt og drejet det, har Kommissionen endelig fundet en institutionsmæssig genvej - det indrømmer jeg - men det tillader os i det mindste at besvare den handelsmæssige udfordring, erhvervsgrundenes udfordring, informationssamfundets udfordring, den udfordring, som globaliseringen i det hele taget medfører.
<P>
Under alle omstændigheder, hr. Hindley, hvis De i Europa-Parlamentet finder på en anden metode, ville vi intet have imod at acceptere den.

<SPEAKER ID=133 LANGUAGE="DE" NAME="Günther">
Hr. formand, jeg stillede hr. kommissæren fire spørgsmål, hvoraf han kun besvarede to i sin tale. Jeg ville meget gerne vide, om der er nogen klare forestillinger med hensyn til antipersonminerne. Hvad betyder: Man vil se på problemet? Mit andet spørgsmål drejede sig om, hvorvidt der eksisterer foranstaltninger til at stabilisere valutaen i Laos.

<SPEAKER ID=134 LANGUAGE="DE" NAME="Telkämper">
Jeg stillede også hr. kommissæren et par spørgsmål. Jeg nævnte, at Den Europæiske Union har støttet og opbygget et advarselssystem på Sumatra. Dette advarselssystem advarede ikke rettidigt om skovbrandene. Hvorfor fungerede det ikke? Hvis De ville give mig et svar på det. Jeg mener ganske enkelt, at det er vigtigt på grund af den aktuelle diskussion.

<SPEAKER ID=135 LANGUAGE="IT" NAME="Dell'Alba">
Hr. formand, også jeg havde stillet et spørgsmål, selvom det måske ikke var ganske klart, som jeg nu vil gentage: der er rygter om, at der næste år under det britiske rådsformandskab vil blive afholdt et møde med ASEAN-landene, hvor vi kunne bringe spørgsmålet om situationen med hensyn til Burma op: i så fald kunne ASEAN-landene, hvis vi begyndte at modsige dem i spørgsmålet om Burma, få den idé at foretrække bilaterale aftaler, og derfor lyder mit spørgsmål til Kommissionen, hvordan vurderer den denne anden idé om ikke at acceptere ASEAN som en blok, men forhandle samarbejdsaftaler med de enkelte lande hver for sig? Hvad er Deres holdning i dette konkrete tilfælde, som jo kan gå hen og blive virkelighed?

<SPEAKER ID=136 NAME="Marín">
Hr. formand, som svar på det første spørgsmål fra fru Günther om landminer vil jeg sige, at det er et brændende spørgsmål i Cambodja, men det er ikke i sig selv genstand for samarbejdsaftalen. Det er et problem, som eksisterer i området, men det er ikke omfattet af aftalen. Hvad vi gør ved sagen? Ja, i Cambodja har Den Europæiske Union længe gennemført meget intense demineringsprogrammer, og vi har arbejdet meget intensivt for at løse dette problem. Hvis De beder om min mening om landminesagen, går jeg ind for, at de ikke fremstilles noget sted i verden. Det vil altså sige, at der ikke er noget problem i den forbindelse. Og dette er, tror jeg, hvad hele Den Europæiske Union mener.
<P>
Hvad angår den monetære stabilisering, har Kommissionen ingen monetær kompetence, som De udmærket ved, og desværre eksisterer euroen endnu ikke. Kunne Den Europæiske Union intervenere den dag, euroen eksisterer? De stiller mig et spørgsmål, som jeg ikke kan besvare. De ved bedre end jeg, at Den Europæiske Union stadig ikke har eksternt ansvar inden for det monetære spørgsmål. Måske efter den 1. januar 1999, når euroen har internt og eksternt ansvar, kan Den Europæiske Union eventuelt intervenere via normal deltagelse i de internationale finansinstititutioner, f.eks. Den Asiatiske Udviklingsbank, som er en regionalbank under Verdensbanken. Men lige nu har vi ikke hverken instrumentet eller kapaciteten, ikke engang internt. Det er en fremtidig debat.
<P>
Hvis De spørger om min mening, er jeg ret enig med de teser, der er udtalt af Fondens generaldirektør hr. Camdessus i Hongkong. Globalisering er udmærket, kapitalens frie bevægelighed er udmærket, men der er naturligvis visse objektive grænser, som skal rettes for at forhindre, at det positive ved globaliseringen konverteres til et kraftigt destabiliseringselement, især for lande med svag økonomi.
<P>
Hvad angår brandene på Sumatra, blev det sagt, at deres Early Warning System ikke fungerede. Hr. Telkämper, jeg forstår ikke Deres spørgsmål.

<SPEAKER ID=137 LANGUAGE="DE" NAME="Telkämper">
Hr. formand, jeg vil gerne komme med en kort redegørelse. Jeg nævnte, at det ville være fornuftigt at støtte økologisk holdbare projekter og - med hensyn til menneskerettighederne - at beskytte de folkeslag, som lever i skovene. Så vidt jeg ved, blev der støttet og opbygget et advarselssystem for regionen Sumatra og Kalimantan med penge fra Den Europæiske Union for at forhindre sådanne brande, sådanne katastrofer. Kommissionen har været meget progressiv på dette område og har skabt noget holdbart. Nu er spørgsmålet: Hvorfor fungerede dette EU-projekt ikke? Hvis spørgsmålet er for specifikt, hr. kommissær, kan De eventuelt besvare det skriftligt.

<SPEAKER ID=138 NAME="Marín">
Hr. Telkämper, hvorfor siger De, at det ikke har fungeret?

<SPEAKER ID=139 LANGUAGE="DE" NAME="Telkämper">
Fordi vi for tiden har de store skovbrande, og i mit indlæg spurgte jeg, om det måske endda finder sted inden for liberaliseringens rammer, at skovene ganske enkelt brændes af for at få frie arealer til migrationsprojektet, til risplantning, til nye plantager. Det var det spørgsmål, der lå bag. Men som sagt, hvis det er for specifikt, kan De også svare mig skriftligt.

<SPEAKER ID=140 NAME="Marín">
Det er meget nemt, hr. formand. De siger, at systemet ikke har fungeret, og jeg spørger Dem, hvilke argumenter giver De mig, når De siger, at systemet ikke har fungeret? For hvis jeg siger, at der ikke er lys her i Parlamentet, må jeg bevise, at vi sidder i mørke.

<SPEAKER ID=141 LANGUAGE="DE" NAME="Telkämper">
Måske misforstår vi hinanden nu, men hvis Den Europæiske Union støtter et projekt, antager jeg, at det gennemføres så teknisk og administrativt godt, og at dets intentioner er af præventiv karakter...
<P>
(Formanden afbryder taleren.)

<SPEAKER ID=142 NAME="Marín">
Jeg husker ikke hr. Dell'Albas spørgsmål. Min ven hr. Telkämper bringer mig altid politisk ud af balance, hr. formand. Og nu ved jeg ikke, hvor jeg er kommet til.

<SPEAKER ID=143 NAME="Formanden">
Hr. kommissær, De kan svare skriftligt.
<P>
Forhandlingen under ét er afsluttet.
<P>
Afstemningen finder sted i morgen kl. 11.00.

<CHAPTER ID=15>
Samarbejdsaftale EF-Den Tidligere Jugoslaviske Republik Makedonien
<SPEAKER ID=144 NAME="Formanden">
Næste punkt på dagsordenen er forhandling om henstilling af Pons Grau for Udvalget om Eksterne Økonomiske Forbindelser (A4-0273/97) om forslag til Rådets afgørelse om indgåelse af samarbejdsaftalen mellem Det Europæiske Fællesskab og Den Tidligere Jugoslaviske Republik Makedonien (KOM(96)533-8204/97 - C4-0305/97-96/0259(AVC)).

<SPEAKER ID=145 NAME="Pons Grau">
Hr. formand, jeg taler på REX-udvalgets vegne for at give vores støtte til den aftale, som i REX-udvalget blev vedtaget enstemmigt af alle medlemmer.
<P>
Den Tidligere Jugoslaviske Republik Makedonien er den eneste af de tidligere jugoslaviske republikker, der er opstået uden blodsudgydelse. Denne lille stat med to millioner indbyggere, en enklave på Balkan-halvøen mellem Albanien, Serbien, Montenegro, Bulgarien og Grækenland, har været udsat for etniske spændinger og problematiske relationer med de nærmeste naboer, hvilket har medført yderst negative direkte konsekvenser for landets økonomi og integration i den internationale økonomi og det internationale samfund. Over seks år efter uafhængighedserklæringen begynder landet først nu gradvist at bevæge sig ud af den økonomiske og internationale isolation, som det har befundet sig i på grund af en dobbelt embargo: Grækenlands direkte embargo og de indirekte følger af den embargo over for Forbundsrepublikken Jugoslavien, som det internationale samfund havde indført.
<P>
Hr. formand, jeg vil ikke tale udførligt om de problemer, som denne republik har delt med det græske folk - De kender dem meget bedre end jeg - men på nuværende tidspunkt har kun et af de mange problemer overlevet: Selve republikkens navn. Alt synes at angive, at også dette punkt inden længe vil blive løst i De Forenede Nationers sikkerhedsråd.
<P>
På baggrund af landets økonomiske og politiske situation må man tage i betragtning, at republikkens myndigheders aktuelle overbevisende politik har formået at bringe inflationen under kontrol. På debetsiden må det dog fremføres, at arbejdsløsheden har nået et rekordniveau på 37 % inden for kort tid, hvilket vidner om, at de økonomiske midler har været meget hårde.
<P>
Hovedproblemet i dette lands økonomi er, hvordan investeringsniveauerne øges med henblik på at modernisere produktionsapparatet, transportinfrastrukturerne og de sociale infrastrukturer i en kontekst karakteriseret ved en meget lav intern opsparing, høje renter og stort skattetryk på grund af de store offentlige udgifter.
<P>
På trods af de positive ændringer, der observeres i republikkens økonomiske konjunktur, er dens økonomiske fremtid afgjort betinget af den interne politiske usikkerhed, der karakteriserer det politiske klima i landet og i nabolandene. Landets etniske sammensætning giver os et indtryk af, hvor kompliceret situationen er. Af de to millioner indbyggere er 65 % makedonere, 22 % albanere, 4 % tyrkere, 2 % serbere og 4 % andre minoriteter. Faktisk udgøres den største trussel mod landets stabilitet af, hvorledes problemet med det albanske mindretal håndteres.
<P>
Hvad angår indholdet af samarbejdsaftalen, er det det samme som for den samarbejdsaftale, der blev indgået med Slovenien i 1993. Der er tale om en rammeaftale for handel og samarbejde, som indeholder præferencer og kan uddybes. Et meget vigtigt element er det demokratiske grundlag for samarbejdet, som udgør et væsentligt element i aftalen. Samtidig er der en fælles erklæring, som giver mulighed for at indlede en regelmæssig politisk dialog, konsolidere de demokratiske principper og institutioner samt respekten for menneskerettighederne, herunder mindretallenes rettigheder, lette republikkens fulde integration blandt de demokratiske nationer. Der er planlagt møder og kontakter på ministerielt, teknisk og parlamentarisk plan, og den fælles erklæring omfatter også muligheden for at organisere den politiske dialog i en regional dimension.
<P>
Med hensyn til handelsudvekslingerne er disse de klassiske i sådanne tilfælde: Bestemmelser vedrørende oprindelsesregler, intellektuel, industriel og erhvervsmæssig ejendomsret, procedurer mod dumping og subventioner, de nødvendige beskyttelsesforanstaltninger i forbindelse med fremspirende industrier, samt med hensyn til handels- og betalingsbalancemæssige problemer og høringsmekanismer i samarbejdsrådet.
<P>
Vi anser, at denne samarbejdsaftale har kolossal politisk værdi ud over den økonomiske værdi. Og i en region, der har været rystet af stadige politiske, økonomiske og endog militære vanskeligheder, som også har påvirket Den Europæiske Unions udvikling, mener REX-udvalget således, at det er af væsentlig politisk betydning, at vi støtter denne samarbejdsaftale.

<SPEAKER ID=146 NAME="La Malfa">
. (IT) Hr. formand, Sikkerheds- og Udenrigsudvalget har afgivet positiv udtalelse om indgåelse af samarbejdsaftalen mellem Den Europæiske Union og Den Tidligere Jugoslaviske Republik Makedonien. Foruden de økonomiske begrundelser, som hr. Pons Grau har anført, må der tages hensyn til de mere politiske begrundelser, som Udenrigs- og Sikkerhedsudvalget har anført. Makedonien har i de senere år opnået sin uafhængighed uden de enorme tragedier, der er fulgt i kølvandet på de nye uafhængige republikker i de øvrige regioner i det tidligere Jugoslavien, og det er nødvendigt, at Den Europæiske Union så vidt muligt forsøger at støtte Makedoniens videre økonomiske omstilling og demokratiske forankring.
<P>
Efter vores mening ville det være særdeles nyttigt for Den Europæiske Union at råde over en egen repræsentation i Skopje, således at vi nært kan følge udviklingen i demokratiet. Når vi henstiller til Parlamentet at vedtage denne aftale, hvis politiske betydning vi fuldt ud er klar over, bør det være vores pligt at opfordre den makedonske regering til nøje at følge situationen blandt landets mindretal og den generelle situation med hensyn til borgerrettighederne, da Makedoniens befolkning er meget sammensat med hensyn til etnisk oprindelse, og det er nødvendigt, at landets regering udviser den største respekt over for den komplicerede situation, som den er sat til at styre.
<P>
Med denne udtalelse fra Udenrigs- og Sikkerhedsudvalget henstiller vi derfor til Parlamentet af afgive en positiv holdning til denne aftale.

<SPEAKER ID=147 NAME="Dell'Alba">
. (IT) Hr. formand, tillad mig først at bruge nogle sekunder på at sige, at jeg efter at have overværet ordvekslingen mellem hr. Telkämper og næstformand Marín håber på i det mindste et skrifligt svar på mit foregående spørgsmål.
<P>
Som ordfører for Budgetudvalget vil jeg gerne meddele, at også vores udvalg har afgivet en positiv udtalelse om indgåelsen af denne aftale. Den er særdeles vigtig, da situationen i Makedonien er vanskeligt, nu hvor landet hidtil er blevet sparet for alle de blodige krige, der har præget de tidligere jugoslaviske republikker. Disse bestræbelser er af den største vigtighed. Der er tre grundlæggende aspekter: Parlamentet har allerede godkendt den makroøkonomiske bistand til landets betalingsbalance. Nu gør vi med denne aftale, og dermed med de aspekter, der falder ind under det faglige, finansielle og handelsmæssige samarbejde, en betydelig og stor gestus over for Makedonien.
<P>
Finansprotokollen er ud fra dette synspunkt af stor betydning. Der er tale om 150 millioner ECU fra Den Europæiske Investeringsbank, som garanteres over fællesskabsbudgettet. Vi anmodede i sin tid Kommission om skøn for den finansielle indvirkning og efter at have modtaget disse, kan Budgetudvalget nu bekræfte den positive udtalelse, der er afgivet til indgåelsen af denne aftale.
<P>
Tillad mig en kort præcisering med hensyn til det finansielle samarbejde: jeg mener, at hvidvaskning af sorte penge bør bekæmpes med andre metoder, nemlig en anden slags narkotikapolitik.

<SPEAKER ID=148 LANGUAGE="EL" NAME="Karamanou">
Hr. formand, kære kolleger, indgåelsen af disse samarbejdsaftaler mellem Den Europæiske Union og Den Tidligere Jugoslaviske Republik Makedonien er sammen med finansprotokollen og aftalen på transportområdet af stor politisk betydning, fordi vi hermed yder et afgørende bidrag til denne Balkanstats økonomiske udvikling, omstrukturering af dens industri, en forøgelse af samhandelen og fremme af mere stabile og ligevægtige relationer med nabolandene.
<P>
Jeg vil også understrege, at aftalen indeholder særlige klausuler om og lægger stor vægt på den sociale udvikling og de sociale rettigheder, hvilket er en nyskabelse for denne art aftaler. Det er et faktum, at Den tidligere Jugoslaviske Republik Makedonien, og dette fremgik ligeledes af de bilaterale drøftelser i den interparlamentariske delegation i går og i forgårs, har gjort sig store anstrengelser for at modernisere og forbedre sin økonomis konkurrenceevne samt for gradvis at tilpasse sine infratrukturer til de europæiske standarder i en svær periode, der, som vi alle ved, har været præget af voldsomme historiske omvæltninger.
<P>
Efter denne indirekte aftale med Grækenland vil landets økonomiske aktiviteter via dets sydlige grænse få stadig større betydning. Grækenland er den medlemsstat, der har den største eksport til Den Tidligere Jugoslaviske Republik Makedonien og er landets tredjestørste samhandelspartner. Den udvikling af vejforbindelserne, der indgår i aftalen, må forventes at føre til en yderligere intensivering af de økonomiske forbindelser og en forøgelse af samhandelen.
<P>
Samarbejdsaftalen forventes blandt andet at lette den politiske dialog om konsolidering af de demokratiske institutioner, respekten for menneskerettighederne, herunder mindretallenes rettigheder, samt generelt at fremme sikkerheden, freden og stabiliteten i hele Europa, men naturligvis især i dette følsomme Balkanområde. Denne tilnærmelse til Den Tidligere Jugoslaviske Republik Makedonien bør støttes. Landets parlament er proeuropæisk og dets regering anerkender betydningen af et godt samarbejde over grænserne. Men tillad mig, kære kolleger, som repræsentant for et land, der naturligvis undertegner denne aftale, nemlig Grækenland, at udtrykke mit ønske om, at også den sidste hindring for genoprettelse af gode forbindelser mellem disse to lande kan overvindes gennem en gensidig acceptabel, varig og værdig løsning på problemet med den internationale betegnelse for Den Tidligere Jugoslaviske Republik Makedonien, en løsning, der respekterer de to folks særlige sensibilitet på netop dette område.
<P>
Jeg vil endelig gerne tilslutte mig dette lands ønske om oprettelse af en repræsentation for Den Europæiske Union i Skopje.

<SPEAKER ID=149 LANGUAGE="DE" NAME="Posselt">
Hr. formand, som en tjekkisk biskop fra Nordböhmen plejer at sige: «Næstekærlighed ville være en vidunderlig ting, hvis bare ikke næsten var så skrækkeligt tæt på!« Det er netop Makedoniens problem. Makedonien er et lille land med forskellige naboer og en kompliceret historie, og landet har altid været i fare for at blive knust af denne historie. Desto lykkeligere kan vi være i dag og i morgen, fordi vores Parlament siger ja til denne aftale, for dermed opnås et gennembrud på vejen til også at optage dette land i europæernes fællesskab, et land, som i høj grad har bidraget til vores historie og kultur, og som også i høj grad vil bidrage til vores europæiske fremtid.
<P>
Alligevel er problemerne stadig ekstreme. Man behøver blot at tænke på - som kollega Pons Grau nævnte - problematikken med den albanske befolkningsgruppe i Makedonien, men hvem taler om, at det umiddelbart hænger sammen med spørgsmålet om Kosovo, at undertrykkelsen af Kosovo har medført en situation, som har ført til en så brændende problematik på det albanske universitet i den makedonske by Tetovo, bare for at nævne dette eksempel og for at vise, hvordan forskellige spørgsmål i regionen stadig i høj grad hænger sammen med hinanden.
<P>
Derfor skylder vi vel dette land at støtte det utvetydigt på dets vej til Europa og frem for alt at sørge for, at landets frihed og uafhængighed sikres. I dag har vi talt om Asien - det er også godt nok - men det er da en skændsel, at vi godt nok taler om Asien, men ikke er i stand til at løse elementære europæiske problemer. Makedonien ville slet ikke eksistere i dag, hvis ikke USA dengang var begyndt at beskytte landets uafhængighed mod mulige serbiske aggressioner. Når man ser på, hvilke kræfter der for tiden er ved at overtage magten i Serbien, kan man kun sige, at her uddrives dæmonerne ved Beelzebul, og der er fare for, at det kan føre til nye alvorlige konflikter.
<P>
Derfor var det på høje tid, at vi afsluttede blokaden af handels- og samarbejdsaftalen. Det må dog kun være det første skridt på vejen. Vi skal støtte de demokratiske kræfter i landet. Vi må ikke bebrejde landet visse reformsvagheder, som er logiske, for når man er under pres udefra, er det utroligt svært samtidig at gennemføre interne reformer. Derfor gør det indtryk, at det overhovedet er lykkedes i et beundringsværdigt omfang, men vi skal gennemtvinge det yderligere. Først og fremmest skal vi være klar over, at næste skridt, nemlig en associeringsaftale og en europæisk aftale, skal følge efter så hurtigt som muligt. Slovenien brugte tre år til dette skridt, og jeg mener ikke, at Makedonien bør vente længere på et sådant skridt.

<SPEAKER ID=150 LANGUAGE="DE" NAME="Habsburg-Lothringen">
Hr. formand, hr. kommissær! Efter at kollega Posselt jo allerede har vist vejen med hensyn til, at denne aftale jo egentlig kun skal være et skridt på vej ind i fremtiden for Makedonien, vil jeg gerne starte med at tilføje, at det glæder mig meget, at denne samarbejdsaftale med Makedonien er faldet i så god jord her i Parlamentet. Først og fremmest vil jeg selvfølgelig også sige hr. Pons Grau hjertelig tak for hans betænkning. Makedonien er et land, som har gennemgået meget i de seneste år, et land, som har klaret at komme ud af en alvorlig omklamring, hvilket ikke er lykkedes for mange andre lande - her behøver vi blot at tænke på Bosnien-Hercegovinas skæbne. Jeg tror, at dette land har fortjent, at vi støtter det på tilsvarende måde.
<P>
Derfor vil jeg også gerne understrege, hvor meget det glæder mig, at Parlamentet, da det for få uger siden drejede sig om spørgsmålet om makroøkonomisk støtte til Makedonien, sprang over samtlige forhindringer, som ellers normalt står i vejen, og ydede denne støtte, selvom der hverken havde fundet en forudgående diskussion sted i udvalget eller i plenarforsamlingen, og her var meget generøs, da det i høj grad på forhånd udviste tillid - efter min overbevisning med rette.
<P>
Jeg tror, at vi i Den Europæiske Union indtager en meget vigtig position, når man ser på, hvem der i dag er Makedoniens klassiske handelspartnere. Bulgarien indtager førstepladsen, derefter følger resten af Jugoslavien og Rusland. Hvis man kaster et blik på landkortet i dag, jeg har dog hele tiden en fornemmelse af, at vi gør det alt for sjældent, så erkender man, at Makedonien er et rigtigt nøgleland på Balkan. Derfor skal hele infrastrukturen forbedres. Makedonien ligger jo praktisk talt i Den Europæiske Union, hvis man forestiller sig forbindelseslinjen fra Grækenland til Østrig og Tyskland. Denne infrastruktur skal opbygges således, at det netop opfylder dette lands behov, og i den forbindelse skal der tages hensyn til forbindelserne i Den Europæiske Union.
<P>
Ærligt talt tror jeg, at vi har store forpligtelser over for dette land. Det er nærmest en moralsk forpligtelse, hvis man ser på det rent geografiske, og hvis man ser på, hvad dette land har været udsat for. Jeg vil gerne gentage, at det glæder mig meget, at denne betænkning er blevet modtaget så positivt i Parlamentet, og jeg håber, at vi kan fortsætte, som vi er begyndt.

<SPEAKER ID=151 NAME="Marín">
Hr. formand, først vil jeg takke hr. ordfører Pons Grau for hans glimrende betænkning og meddele ham, at Kommissionen deler hans mening om, at samarbejdsaftalen er af afgørende betydning for Den Tidligere Jugoslaviske Republik Makedonien og udviklingen af republikkens forbindelser med Fællesskabet, da den indeholder en præferenceordning for handel, en finansprotokol og en politisk dialog baseret på en særskilt erklæring, som igangsætter nogle - uden tvivl - vigtige forbindelser for dette land i fremtiden, ikke kun i den zone, hvor det er beliggende, men naturligvis også i forholdet til Den Europæiske Union. Sammen med særaftalen om transport er samarbejdsaftalen et stort fremstød for stabiliteten og samarbejdet i denne region.
<P>
Kommissionen deler også den generelle opfattelse, som talerne har udtalt, om at der er tale om et første skridt, og i sidste ende er indholdet af denne samarbejdsaftale meget mere end den økonomiske værdi af stor politisk betydning. På grund af dens vigtighed og netop derfor håber Kommissionen, at Rådet uden forhaling vil godkende indgåelsen af samarbejdsaftalen og transportaftalen, således at den kan træde i kraft senest den 1. december 1997.
<P>
Den makedonske regering anvender stadig sin økonomiske og politiske reformpolitik, men vi ved alle, at den står over for vanskelige økonomiske og sociale problemer som den lave økonomiske vækst og naturligvis derfor en høj arbejdsløshed.
<P>
Ud over den normale økonomiske bistand via Phare-programmet - ECU 15 millioner direkte fra Phare-programmet og ECU 10 millioner til gennemførelse af grænseoverskridende samarbejde med Grækenland - er der for nylig stillet yderligere ECU 8 millioner til rådighed til dette land. Disse midler absorberes nemt og anvendes til at tilskynde projekter, som falder ind under prioriteringen fra de flerårlige programmer for 1996-1999, det vil altså sige små og mellemstore virksomheder, hjælp til offentlig investering og uddannelsesprogrammet Tempus.
<P>
Kommissionen undersøger endvidere, hvordan Phare-programmet kan bidrage til at forbedre en af de mest komplicerede interne politiske situationer, det vil sige de etniske forhold.
<P>
Endelig takker Kommissionen Europa-Parlamentet for initiativet om at udvikle kontakterne til det makedonske parlament. Disse kontakter udgør et vigtigt element for også at styrke forbindelserne mellem Den Europæiske Union og Den Tidligere Jugoslaviske Republik Makedonien. Derfor så Kommissionen med tilfredshed, at denne politiske dialog mellem Den Europæiske Union og Den Tidligere Jugoslaviske Republik Makedonien kunne blive videreudviklet og yderligere konsolideret.

<SPEAKER ID=152 NAME="Formanden">
Forhandlingen er afsluttet.
<P>
Afstemningen finder sted i morgen kl. 11.00.
<P>
(Mødet hævet kl. 23.55)

