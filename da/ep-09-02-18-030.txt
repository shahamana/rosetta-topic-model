<CHAPTER ID="030">
Anvendt forskning inden for den fælles fiskeripolitik (kortfattet forelæggelse) 
<SPEAKER ID="322" NAME="Formanden">
Næste punkt på dagordenen er en kortfattet forelæggelse af betænkning af Miguélez Ramos for Fiskeriudvalget om anvendt forskning inden for den fælles fiskeripolitik.
<SPEAKER ID="323" NAME="Rosa Miguélez Ramos">
ordfører. - (ES) Hr. formand, kommissær, mine damer og herrer! At forene den rette bevarelse af økosystemer med bæredygtig udnyttelse af havets ressourcer, at hindre og regulere den menneskelige aktivitets indvirkning på miljøet samt at sikre øget viden, teknologisk udvikling og innovation er opgaver, som ikke kan håndteres, hvis vi ikke har støtte fra de videnskabelige kredse i EU.
<P>
Fiskeriforskning er også af afgørende betydning, når vi udarbejder henstillinger og giver videnskabelige råd til lovgiverne. Større investeringer i forskning og udvikling samt i indsamling og bearbejdning af pålidelige data ville resultere i en stærkere og mere bæredygtig fælles fiskeripolitik.
<P>
Selv om den sætning, jeg på første hånd hørte fra en videnskabsmand ("Not money, but human resources are the problem"), giver et meget godt billede af situationen, vil jeg dog ikke ligefrem hævde, at fiskeriforskningen har masser af finansielle midler til rådighed. Tværtimod vil jeg hævde, at vi har et dobbelt problem.
<P>
For det første ser det ud til, at de midler, der i det syvende rammeprogram er afsat til havforskning, som skulle have været af tværgående karakter, ikke er tilstrækkelige i lyset af den helhedstilgang, som vi nu gerne vil have på dette område.
<P>
Desuden har videnskabsfolkene - og jeg kan forsikre om, at jeg har talt med mange af dem for at kunne udarbejde denne betænkning både inden og under processen - problemer, når de indgiver ansøgninger om støtte til projekter under det syvende rammeprogram. Disse problemer kan på den ene side til dels tilskrives, at man fokuserer på andre ting, når der er tale om akvakultur, som ret beset er af industriagtig karakter, og på den anden side, at forskningen i fiskeri og havvidenskab er af tværfaglig karakter og mere langsigtet.
<P>
Indtil det syvende rammeprogram var begge disse områder omfattet af de samme midler og blev indrapporteret til Generaldirektoratet for Fiskeri, hvilket gjorde, at de kunne supplere hinanden. Det er på nuværende tidspunkt Generaldirektoratet for Forskning, der er ansvarligt, og resultatet er, at det bliver vanskeligere for de videnskabelige kredse at informere dem, der opstiller retningslinjerne for indlevering af forslag, om sektorens betænkeligheder og behov.
<P>
Desuden er der i de videnskabelige kredse en opfattelse af, at generaldirektoratet tilsyneladende har valgt at prioritere grundforskningen uden at give plads til forskning med fokus på offentlige politikker. Som eksempel kan jeg nævne berigelse, ud fra et videnskabeligt synspunkt, af Fællesskabets havstrategi eller undersøgelse af forholdet mellem fiskeri og klimaforandringer.
<P>
Sammenfattende kræver EU-havpolitikkens mål om at opnå et produktivt fiskerierhverv i et rent havmiljø, at de videnskabsfolk, der arbejder med dette emne, har adgang til tværgående finansieringsmekanismer i det syvende rammeprogram.
<P>
Afslutningsvis vil jeg gerne minde om det andet problem, nemlig den bekymrende mangel på unge videnskabsfolk inden for fiskeriforskningen, hvilket synes at være resultatet af, at de faglige kurser ikke er særlig attraktive i sammenligning med andre grundvidenskabelige kurser.
<P>
Det er af afgørende betydning, at vi opretter interessante og udbytterige universitetskurser, som byder på gode erhvervsmæssige muligheder. Det ser også ud til, at vi bliver nødt til at standardisere de forskellige forskningsmodeller, som anvendes i de forskellige medlemsstater, for bedre at kunne sammenligne resultaterne og fremme sammenstillingen af data samt at styrke samarbejdet mellem de nationale forskningsinstitutioner. Bedre udnyttelse af fiskernes erfaringer og ekspertise i processen med at udarbejde de videnskabelige udtalelser, som beslutninger om den fælles fiskeripolitik er baseret på, er efter min opfattelse naturligvis af afgørende betydning.
<SPEAKER ID="324" NAME="Janez Potočnik">
medlem af Kommissionen. - (EN) Hr. formand! Det er mig en fornøjelse at kunne tale om mit eget ansvarsområde. Kommissionen glæder sig over Parlamentets betænkning om anvendt forskning inden for den fælles fiskeripolitik, og jeg vil også gerne takke ordføreren, Rosa Miguélez Ramos, og Fiskeriudvalget for deres glimrende stykke arbejde.
<P>
Betænkningen kommer på det helt rigtige tidspunkt, idet den fælles opfordring til havforskning og maritim forskning er ved at blive udarbejdet. Fremlæggelse af betænkningen falder også sammen med arbejdsprogrammet 2010 for FP7 og præsentation af grønbogen om reform af den fælles fiskeripolitik, hvor der også er et kapitel om forskning. Kommissionen er i princippet enig i hovedelementerne i betænkningen.
<P>
Vi glæder os over den udtrykte støtte til den europæiske strategi for havforskning og maritim forskning, hvor der lægges stor vægt på stigende kapacitetsudbygning, ny infrastruktur, nye kompetencer og uddannelsesinitiativer, udvikling af integration på tværs af de eksisterende discipliner havforskning og maritim forskning, fremme af synergien mellem medlemsstaterne og Kommissionen samt ny forskningsforvaltning.
<P>
Kommissionen anerkender, hvor vigtigt det er at sikre, at det budget, der i FP7 tildeles til fiskeri- og akvakulturforskning, slår til, samtidig med at der opretholdes en god balance med den øvrige forskningssektor, navnlig inden for landbrug, skovbrug og bioteknologi: tema 2 - KBBE og tema 6 - miljø. Det årlige budget til FP7 vil stige progressivt i de tre sidste år af programmets løbetid, og både fiskeri- og akvakultursektoren vil afgjort kunne nyde godt af denne stigning.
<P>
Kommissionen vil i overensstemmelse med betænkningen fortsætte sin indsats for at støtte forskningen ved at sørge for mere synlighed i FP7 for fiskeri- og akvakulturforskningen, sikre en god balance mellem politikunderstøttende forskning og mere grundforskning, forstærke socialvidenskabens rolle i arbejdsprogrammerne, fremme udbredelsen af resultaterne og tilskynde til mere samordning mellem nationale forskningsprogrammer.
<P>
Endelig vil Kommissionen fremme integrationen af fiskeri- og akvakulturforskningen i en bredere sammenhæng i form af den strategiske forskningsdagsorden, det europæiske forskningsrum og den nye EU-strategi for havforskning og maritim forskning.
<P>
I betragtning af de initiativer, jeg lige har beskrevet, mener jeg, at der nu er en solid basis, hvorpå vi kan forbedre vores fiskeri- og akvakultursektorer via innovativ forskning inden for rammeprogrammet. Disse sektorer vil efterfølgende også kunne nyde godt af forbedret samarbejde og samordning af national forskning via de forskellige initiativer vedrørende det europæiske forskningsrum og inden for den fælles fiskeripolitik.
<P>
Hvis jeg lige må tilføje noget for egen regning, kan jeg forsikre om, at det ikke er mere kompliceret, end det var før, ganske enkelt fordi det er de samme mennesker, der arbejder med det, og samarbejdet med min kollega hr. Borg er virkelig fremragende. Det er efter min opfattelse sådan, forskningen skal forløbe fremover. Vi samarbejder på tværs af sektorerne, og dette giver virkelig nogle bedre resultater, som vi næppe kunne have opnået, hvis arbejdet var blevet gjort på en mere sektoropdelt måde. Jeg siger rigtig mange tak for det store arbejde, De har gjort.
<SPEAKER ID="325" NAME="Formanden">
Forhandlingen er afsluttet.
<P>
Afstemningen finder sted torsdag den 19. februar 2009.
