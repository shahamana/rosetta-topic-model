<CHAPTER ID="004">
Institutter for kollektiv investering i værdipapirer (investeringsinstitutter) (omarbejdning) (forhandling) 
<SPEAKER ID="008" NAME="Formanden">
Næste punkt på dagsordenen er betænkning af Wolf Klinz for Økonomi- og Valutaudvalget om forslaget til Europa-Parlamentets og Rådets direktiv om samordning af love og administrative bestemmelser om visse institutter for kollektiv investering i værdipapirer (investeringsinstitutter) (omarbejdet) - C6-0287/2008 -.
<SPEAKER ID="009" NAME="Wolf Klinz" LANGUAGE="DE">
Hr. formand, hr. kommissær, mine damer og herrer! I juli 2008 fremsatte Kommissionen sit forslag til revision af det eksisterende direktiv om institutter for kollektiv investering i værdipapirer (investeringsinstitutter) og skabte dermed grundlag for det, vi forhandler om i dag. Vi måtte overholde en yderst ambitiøs tidsplan for at sikre gennemførelsen af revisionen af direktivet om investeringsinstitutter, som har eksisteret i den nuværende form siden 1985, inden udløbet af den nuværende valgperiode.
<P>
Sigtet med disse reformer var helt klart at forbedre den europæiske fondsbranches konkurrenceevne, at sætte den i stand til at reducere sine omkostninger, at udvikle og udnytte stordriftsfordele, at sikre reel adgang til alle markeder i EU for alle udbydere af fondsinvesteringer og at gennemføre dette uden at reducere beskyttelsen af investorerne. Tværtimod ønskede vi at øge beskyttelsen af investorerne. Vi havde med andre ord et meget ambitiøst program, og jeg påskønner i høj grad den kendsgerning, at det i samarbejde med alle de involverede institutioner lykkedes os at afslutte dette projekt inden for et så kort tidsrum.
<P>
Investeringsfonde giver små investorer mulighed for at investere mindre kapitalbeløb i en diversificeret, professionelt forvaltet portefølje. Europæiske investeringsinstitutter har allerede tidligere vist sig at være en stor succes. Kollektive investeringer i værdipapirer sælges ikke blot i Europa, men eksporteres også i ganske pænt omfang til regioner uden for EU, især til Sydamerika og Asien, hvor de nyder betydelig anseelse. Derfor var det ved revisionen af dette direktiv så afgørende at sikre, at vi ikke skadede disse investeringsinstitutters position.
<P>
Direktivet om investeringsinstitutter er blevet ændret to gange tidligere, og Kommissionen har også denne gang været meget omhyggelig ved foretagelsen af revisionen. Den gennemførte en høringsproces, fremlagde en grønbog og en hvidbog og gennemførte tilbundsgående diskussioner med alle involverede parter på markedet. Kommissionen foreslog i alt seks foranstaltninger i denne revision, der skulle bidrage til at opfylde de målsætninger, jeg henviste til tidligere.
<P>
De omfatter for det første indførelse af administrationsselskabspasset og for det andet en lettelse af grænseoverskridende fusioner af fonde med henblik på at reducere antallet af fonde, der udbydes i Europa, og dermed fjerne den ubalance, der i dag kan konstateres mellem Europa og specielt USA. For det tredje giver foranstaltningerne mulighed for master-feeder-strukturer, med andre ord mulighed for at investere én fond i et andet master-institut og lade dette institut forvalte investeringerne. For det fjerde udarbejdelse af et kun to sider langt informationsdokument, kendt som den centrale investorinformation, der indeholder de vigtigste informationer til små investorer. For det femte muliggør de en forenkling af anmeldelsesproceduren for at sikre, at når en fond anmoder om godkendelse i et land, hvor den endnu ikke er godkendt, medfører det ikke de facto en fornyet godkendelse. Endelig styrkes tilsynssamarbejdet.
<P>
Fondsbranchen er ikke sluppet uskadt fra finanskrisen. Der er sket en kraftig udstrømning af penge, og under disse omstændigheder er det helt afgørende, at vi træffer afgørelser så hurtigt som muligt for at styrke fondenes troværdighed og sikre, at små investorer ikke mister tiltroen til disse investeringsinstrumenter.
<P>
Jeg vil gerne runde af med to afsluttende bemærkninger. Den første er, at Kommissionen har nedsat en gruppe under Jacques de Larosières forsæde, som skal undersøge spørgsmålet om tilsyn i Europa. Jeg håber, at konklusionerne og forslagene fra gruppen i sidste ende vil blive accepteret af Kommissionen og falde i god jord her. For det andet oplever vi især i tilfælde af fusioner mellem fonde på tværs af grænserne fortsat forskelle i den skattemæssige behandling af grænseoverskridende og nationale fusioner. Her opfordrer vi også Kommissionen til at sikre, at begge former er underlagt samme betingelser og ikke behandles forskelligt.
<SPEAKER ID="010" NAME="Charlie McCreevy">
medlem af Kommissionen. - (EN) Hr. formand! Det glæder mig at give udtryk for Kommissionens støtte til Parlamentets ændringsforslag til UCITS IV-forslaget. Det vil lette vedtagelsen af ændringerne af UCITS IV ved førstebehandlingen. Et sådant resultat vil være en yderst tilfredsstillende udvikling for EU's fondsmarkeder, som har været stillet over for mange svære udfordringer på det seneste.
<P>
Det forslag, Kommissionen vedtog i juli sidste år, er resultatet af en omfattende høringsproces. Den gik i gang før den finansielle krise. Forslaget afstikker nogle klare mål for forbedring af UCITS-direktivets funktion. Med det in mente ønskede Kommissionen at forenkle og stimulere salget af UCITS på tværs af grænserne, udstyre fondsforvalterne med effektive redskaber til forøgelse af fondenes størrelse og til at nyde godt af stordriftsfordele. Det drejer sig dog ikke blot om at være konkurrencedygtige. Kommissionen ønskede også at indføre effektive regler for investorinformation til sikring af, at alle med ønske om at investere opsparede midler i et investeringsinstitut får grundlæggende, klar og forståelig information, før de træffer en afgørelse.
<P>
Det glæder mig at konstatere, at de mål, Kommissionen har sat sig med sine forslag, er nået. Parlamentet og Rådet har tilpasset Kommissionens forslag vedrørende fusioner, master-feeder-strukturer, anmeldelse af fonde og central investorinformation, men de meget store ambitioner i Kommissionens oprindelige forslag er blevet respekteret fuldt ud.
<P>
Kommissionen er meget tilfreds med resultatet af den fælles beslutningsprocedure med hensyn til de kapitler, der var indeholdt i forslaget fra juli. Med hensyn til administrationsselskabspasset, som blev en vigtig del af forslaget, oprindelig på tidspunktet for forslagets vedtagelse, nærede Kommissionen alvorlige bekymringer om de potentielle negative følger af et utilstrækkeligt forberedt administrationsselskabspas for værdipapirinvestorer og ikkeprofessionelle investorer, som sætter deres penge i fonde i investeringsinstitutter.
<P>
Set i bakspejlet er jeg overbevist om, at vores beslutning om at høre Det Europæiske Værdipapirtilsynsudvalg om disse spørgsmål var rigtig. Det var med til at gøre det muligt for Parlamentet og Rådet at udforme forsvarlige bestemmelser til beskyttelse af deltagernes interesser. Det var for mig det altafgørende i forbindelse med administrationsselskabspasset.
<P>
Vi er kommet langt siden juli 2008. Det Europæiske Værdipapirtilsynsudvalgs råd har skabt basis for et omfattende sæt bestemmelser, der præciserer ansvarsoverholdelse, sikrer en komplet strøm af oplysninger og underbygger det nødvendige samarbejde og støtten til myndighederne i EU's medlemsstater. Det gælder på alle trin: den indledende godkendelse, løbende tilsyn og håndhævelse. Kommissionen kan nu gå ind for kompromisteksten.
<P>
Vores arbejde er dog ikke afsluttet. Administrationsselskabspassets success afhænger af vores evne til at finde svar på nogle komplicerede udestående spørgsmål, såsom risikoforvaltning via niveau 2-foranstaltninger. Dette arbejde vil også give lejlighed til at tackle svagheder i risikostyringen, som er blevet åbenbare i et begrænset antal tilfælde i den senere tid.
<P>
Kommissionen er blevet pålagt nogle meget skrappe tidsfrister for gennemførelsen af disse foranstaltninger. Vi har givet udtryk for vores tvivl om overholdelsen af disse frister. Vi behøver tid og ressourcer til en omhyggelig forberedelse af disse foranstaltninger, til at høre de berørte parter og til at indføre foranstaltningerne. Kommissionen vil bestræbe sig på at påbegynde processen hurtigst muligt. Vi får også brug for et fuldt og aktivt samarbejde fra alle aktørers side, herunder fra Parlamentet, hvis vi skal nå målet til tiden.
<P>
Jeg vil gerne endnu en gang sige hjertelig tak til ordføreren, hr. Wolf Klinz, og give udtryk for min påskønnelse af og beundring over, hvor effektivt Parlamentet har håndteret denne sag. Alle tre institutioner kan være tilfredse med den enighed, der er opnået på ganske få måneder. De har vist, at Europa kan handle hurtigt for at gennemføre nyttige lovgivningsmæssige forbedringer. De skal bygge videre på dette resultat nu og færdiggøre det ambitiøse program for gennemførelseslovgivningen.
<P>
Lad mig endelig afslutte med to erklæringer, som Kommissionen er indstillet på at fremsætte i relation til vedtagelsen af denne betænkning.
<P>
For det første vedrørende spørgsmålet om beskatning af grænseoverskridende fusioner. Kommissionen vil påtage sig at undersøge de potentielt negative følger, nationale beskatningsregler kunne få for grænseoverskridende fusioner, og bruge sine midler, når de foreslåede bestemmelser er vedtaget. Kommissionen vil især undersøge de potentielle tilfælde af negative skattemæssige følger for investorer.
<P>
Med hensyn til tilsyn har jeg slået til lyd for behovet for at styrke tilsynssamarbejdet. I Solvens II og i ændringerne til kapitalkravsdirektivet har Kommissionen på anbefaling af mig fremsat forslag om styrkelse af tilsynssamarbejdet. Jeg har derfor ingen problemer med at erklære mig enig i behovet for at komme videre på dette afgørende område. For at sikre konsekvens og sammenhæng i al relevant lovgivning inden for den finansielle sektor er Kommissionen derfor enig i, på basis af konklusionerne i Larosière-betænkningen, at undersøge behovet for at styrke de bestemmelser i direktivet, der har relation til ordninger for tilsynssamarbejdet.
<SPEAKER ID="011" NAME="Jean-Paul Gauzès" LANGUAGE="FR">
Hr. formand, hr. kommissær, mine damer og herrer! Må jeg have lov til først at udtrykke min beundring for det bemærkelsesværdige arbejde, vores ordfører, Wolf Klinz, har gennemført. Det er lykkedes for ham at opnå bred enighed i Økonomi- og Valutaudvalget og forhandle et fuldstændig tilfredsstillende kompromis igennem med formandskabet.
<P>
Da Retsudvalget blev bedt om en udtalelse, gav det sine synspunkter til kende, og de blev taget i betragtning. Det oprindelige direktiv om investeringsinstitutter var nøglen til udvikling af de europæiske investeringsfonde. I juni 2007 beløb de aktiver, der blev forvaltet i investeringsinstitutter, sig til 6 000 mia. EUR, og investeringsinstitutter stod for ca. 75 % af investeringsfondsmarkedet i EU. De interne garantier, som investeringsinstitutter yder, giver en forklaring på, hvorfor de er anerkendt af investorer langt ud over Europas grænser. Imidlertid er det nødvendigt at ændre bestemmelserne for at fremme udviklingen af disse fonde.
<P>
De ændringer, der blev foretaget i 2001, åbnede op for nye investeringsområder for investeringsinstitutter, men de efterlod også adskillige flaskehalse. Grønbogen udløste en offentlig debat. I 2005 blev den fulgt af en hvidbog.
<P>
I dag kan vi hilse de effektivitetsmæssigt store fremskridt velkommen, som det foreliggende forslag indeholder. Det mest betydningsfulde fremskridt er anerkendelsen af et europæisk administrationsselskabspas. De foreslåede bestemmelser vil muliggøre implementeringen af dette administrationsselskabspas og samtidig garantere passende beskyttelse af investorer. Det er et komplet pas, og vi påskønner det. De tilsynsforanstaltninger, det omfatter, vil afgjort effektivt fjerne enhver tvivl, der måtte være kommet til udtryk.
<P>
Forslaget medfører også store tekniske forbedringer, f.eks. anmeldelser, grænseoverskridende fusioner og gruppering af fonde via master-feeder-strukturer. Den harmonisering, der vil blive opnået ad denne vej, vil også garantere retfærdige konkurrenceforhold på tværs af EU, forudsat der som fremført af ordføreren træffes foranstaltninger på det skattemæssige plan for at undgå forvridninger.
<SPEAKER ID="012" NAME="Astrid Lulling" LANGUAGE="FR">
Hr. formand, hr. kommissær! Jeg nærer mere end nogen sinde blandede følelser for det direktivforslag, som Parlamentet skal til at stemme om. Det er rigtigt, at ordføreren hr. Klinz har arbejdet med dette i mange år og har forhandlet talentfuldt, især under trilogen. Det stemmer også, at direktivet vil skabe en række betydelige fremskridt i det indre markeds funktion og i den kollektive forvaltning af finansielle aktiver, som den europæiske investeringsfondsbranche har hilst velkommen. Det gælder også fortsat, at forhandlingerne og diskussionerne i Rådet og Parlamentet aldrig har været fuldstændig frie, da resultatet var kendt på forhånd. For visse aktører var det nemlig afgørende at få indført det europæiske administrationsselskabspas for enhver pris.
<P>
Der er ikke mere at tilføje om princippet, passet forsvarer sig selv. Det er imidlertid nødvendigt at sikre, at indførelsen af administrationsselskabspasset ledsages af de nødvendige garantier, især med hensyn til tilsyn med fonde, da det fører til adskillelse af funktioner ud over grænserne. Jeg tager med beklagelse til efterretning, at systemet som gennemført ikke blot er kompliceret, men også genstand for forskellige fortolkninger. Der er risiko for, at det snart løber ind i praktiske vanskeligheder, der vil skade den europæiske eksportfondsbranche, især hvad eksporten til tredjelande angår.
<P>
Jeg har faktisk bemærket, at min holdning er i mindretal, selv om jeg ikke føler mig utilpas ved det. Havde der været tale om normale tider, ville jeg have været fristet til at sige, at det kun vil være muligt at drage definitive konklusioner om spørgsmålet på basis af praksis og derfor afgøre, hvem der har ret. Er det dem, der stoler på markedsoperatørernes evne til at tilpasse sig, eller dem, der insisterer på en mere forsigtig tilgang? Jeg udelukker ikke muligheden for succes, men der er på den anden side ingen garanti for den. I lyset af de seneste nyheder, især Madoff-skandalen og dens følger for den samlede branche, der forvalter finansielle aktiver, får vi sandsynligvis ingen forsikring.
<P>
Min skepsis må vige for bekymring. Investeringsfondsbranchen vil ikke gå ram forbi i finanskrisen. Det ved vi nu. Det bliver måske nødvendigt at stille grundlæggende spørgsmål. I denne dybe krise kan foretagelsen af valg, der udvander de berørte parters ansvar eller forudsætter perfekt samarbejde mellem tilsynsmyndighederne, reelt føre til inkongruens.
<P>
Jeg siger, hvad jeg tænker, nemlig at dette direktiv også er fra en anden æra, fra før krisen. Det kendetegnes af en vis nonchalance. Det finansielle system oplever i virkeligheden en varig og grundlæggende tillidskrise, og store dele af dets arkitektur skal tages op til fornyet overvejelse. Lad os ikke glemme, at det er pengemarkedsfondenes primære ansvar at beskytte investoren ved at diversificere risiciene og fastlægge strenge regler. Ved at stemme for teksten som den ser ud uden rigtigt at vide, hvilken retning vi bevæger os i, får vi det til at se ud, som om intet er hændt. Dette tilbagetog fra virkeligheden vil ikke medføre noget godt, så jeg vil afholde mig fra at stemme, selv om jeg har underskrevet det kompromisændringsforslag, der er forhandlet igennem med Rådet. I lyset af omstændighederne forekommer de foretagne ændringer mig at være af ringe betydning sammenlignet med de principielle spørgsmål, jeg lige har rejst.
<SPEAKER ID="013" NAME="Donata Gottardi" LANGUAGE="IT">
Hr. formand, hr. kommissær, mine damer og herrer! Vi skal til at stemme om det nye direktiv om institutter for kollektiv investering i værdipapirer. Dette direktiv har spillet en yderst vigtig rolle tidligere og vil fortsat gøre det i fremtiden.
<P>
Tingene har ændret sig så hurtigt siden det første direktiv, som har sin oprindelse et kvart århundrede tidligere, at vi nu er nødt til at koordinere love, regler og administrative bestemmelser, som titlen fastslår, og anmode om en radikal ajourføring for at tage højde for nye behov, som efter min opfattelse skal ses i lyset af større omskiftelighed og mobilitet såvel som større tilsyn og kontrol.
<P>
Arbejdet i Økonomi- og Valutaudvalget skred frem i en glimrende samarbejdsånd takket være den positive holdning hos ordføreren, som jeg ikke kan takke nok, og i Rådet, måske fordi vi indså, at vi berørte et område, som er nøje forbundet med finanskrisen, og at det hastede med at komme med en række rettidige og passende svar. Efter min mening er det på dette trin vigtigt at opregne nogle få punkter, hvor vi nåede frem til en god forståelse og forhåbentlig også gode resultater. Det er tilfældet med administrationsselskaber, især med hensyn til identifikation af gældende lovgivning, nemlig loven i den medlemsstat, hvor fonden befinder sig, eller hvor administrationsselskabet blev oprettet, for at styre os i retning af et mere klart, sikkert og effektivt tilsynssystem. Det er også tilfældet med aftalen om niveau 2-foranstaltningerne, som Kommissionen er pålagt at vedtage senest til juli 2010.
<P>
Det gælder også for den forståelse, der pålægger administrationsselskabet ansvaret for procedurer, mekanismer og kontaktpersoner, som gør det muligt for forbrugere og investorer at indhente specifikke oplysninger, ikke mindst i tilfælde af klager fra deres side, hvis administrationsselskabet ikke er hjemmehørende i deres medlemsstat. Vi bør se positivt på muligheden for en yderligere styrkelse af samarbejdet på tilsynsområdet, med bilaterale og multilatere aftaler mellem medlemsstaternes kompetente myndigheder om investeringsinstitutter og administrationsselskaber, og også på aftalen om fusion og master-feeder-strukturer, som gør det muligt at operere overalt på det indre marked. Der er dog stadig forskellige opfattelser af timingen af anmeldelsesproceduren, fordi vi gerne havde set og fortsat holder fast ved ønsket om en længere og mere passende frist som fastlagt af Rådet.
<P>
Endelig vil jeg gerne nævne de fremskridt, der er gjort med hensyn til prospektet, den centrale investorinformation til sikring af forbrugerne, med en bemærkning om, at vi også i dette tilfælde gerne havde set en trykt udgave af prospektet rundsendt automatisk på grund af dets begrænsede størrelse, og ikke blot efter anmodning. Og endelig mener jeg, der burde herske bred enighed om behovet for at få færdiggjort denne sag ved førstebehandlingen.
<SPEAKER ID="014" NAME="Olle Schmidt" LANGUAGE="SV">
Hr. formand, hr. kommissær! Jeg vil starte med at takke min kollega fra Gruppen Alliancen af Liberale og Demokrater for Europa, hr. Klinz, for sit glimrende arbejde. I så omskiftelig en tid som dette efterår har været, er det som allerede nævnt lykkedes for ordføreren at opnå et rimeligt kompromis. Selv uden finanskrisen er det vanskeligt at behandle disse spørgsmål. Det ved jeg kun alt for godt, eftersom jeg var ansvarlig for at få investeringsinstitutterne igennem i 2001.
<P>
Sigtet med investeringsinstitutfondene er at skabe ikke blot et bedre og større fondsmarked, men også et åbent og forbrugervenligt marked. Det er i det store og hele sket. Der blev ryddet mange hindringer af vejen i 2001. Jeg vil gerne minde alle om, at det heller ikke var specielt let dengang. Det var også før Lamfalussy-processen. Der eksisterer imidlertid fortsat enkelte hindringer, og det er dem, der nu tages fat om. Markedsføringen vil blive forbedret. Der kommer bedre beskyttelse af investorerne. Det bliver muligt med fusioner af fonde og master-feeder-strukturer, mens samarbejdet mellem tilsynsmyndighederne vil blive styrket, noget som også blev nævnt af kommissæren.
<P>
Bestemmelserne om administrationsselskabspasset har været et ømtåleligt spørgsmål. Vi har allerede hørt kommentarer om det. Vi er opmærksomme på de forskellige opfattelser. Imidlertid synes jeg, det nuværende forslag er godt. Det er altid godt med konkurrence og åbenhed på et velorganiseret marked.
<P>
Et andet vigtigt spørgsmål var den centrale investorinformation, der erstatter det forenklede prospekt. Der skal skabes balance mellem relevant information og effektivitet. For mange oplysninger er ikke af det gode, men det er for få heller ikke. Spørgsmålet om sprog er naturligvis følsomt, men vi må efter min opfattelse have mod til at gribe spørgsmålet an, hvis vi ønsker at videreudvikle den grænseoverskridende handel. Der er også behov for en rimelig balance på området.
<P>
Som det blev klart i efteråret, har Europa behov for et effektivt fungerende finansmarked. Investeringsinstitutterne har banet vej og er blevet en succes og også et værdsat varemærke uden for Europa. Lad os sikre denne udvikling, som dette forslag netop også gør.
<SPEAKER ID="015" NAME="Eoin Ryan">
for UEN-Gruppen. - (EN) Hr. formand! Jeg vil gerne starte med at lykønske ordføreren, hr. Klinz, med den glimrende betænkning. Han har arbejdet usædvanligt hårdt på at skabe enighed om et kompromis, og det skal han have tak for.
<P>
Det reviderede direktiv om investeringsinstitutter vil efter ikrafttrædelsen medføre en stor reduktion i bureaukratiet og i unødvendige omkostninger.
<P>
Under forhandlingerne hen imod et kompromis vandt en række specifikke anliggender i visse medlemsstater anerkendelse og muliggjorde hermed etablering af et stærkt forslag med bred opbakning. Det beskytter efter min opfattelse ikke blot forbrugerne, men gavner også investorerne. Som nogle af talerne allerede har sagt, er et åbent marked en positiv ting, som kan være en meget god ting for os alle, hvis det er reguleret ordentligt.
<P>
Revisionen af direktivet om investeringsinstitutter er et yderligere udtryk for, at dagens finansielle markeder er så integrerede, at en effektiv regulering og drift af sektoren for globale finansielle tjenesteydelser kræver fælles regler og standarder. Det anerkendes ikke blot i Europa, men også globalt her hvor vi gennemlever tider, der finansielt er uden fortilfælde. Det er meget vigtigt, at vi arbejder sammen på globalt plan i forsøget på at løse problemerne.
<P>
Lad mig så tilføje, at dagen i dag er helt speciel. Vi fejrer nemlig euroens tiårsdag, hvilket i sig selv illustrerer betydningen af økonomisk samarbejde. Det er et held, at mit eget land, Irland, er med i eurozonen, da den nuværende valuta har været en kilde til stabilitet for Irland og andre lande i en tid med hidtil uset turbulens og også under den nuværende globale recession. Hvis Irland ikke havde været med i eurozonen, ville vi sandsynligvis have befundet os i samme uheldige situation som Island, men det er ikke tilfældet.
<P>
Jeg vil gerne minde nogle af de irske medlemmer af Parlamentet om, især Sinn Féin, at hvis de havde fået deres vilje, ville vi ikke have været med i euroen. De beskrev det på det tidspunkt som et tilbageskridt. Irland ville ikke være med i den monetære union, og Irlands økonomiske stilling ville være lige så dårlig som Islands.
<P>
Jeg vil gerne minde modstanderne af det europæiske projekt i Irland om, at mange lande rundt omkring i verden nu udnytter Irlands forkastelse af Lissabontraktaten og forvirringen om de eventuelle eller konstaterede negative følger til at sikre sig nye kontrakter på Irlands bekostning. Økonomisk skal Irland forblive i centrum af den europæiske beslutningstagning, hvor vi traditionelt har befundet os, og hvor vores virksomheder behøver og ønsker, at Irland befinder sig.
<SPEAKER ID="016" NAME="John Purvis" AFFILIATION="PPE-DE">
(EN) Hr. formand! Med al den polemik, der i øjeblikket omgiver reguleringen af den finansielle tjenesteydelsessektor og den umådeholdne trang til at foretage forhastet overregulering, er dette et velkomment eksempel på fornuftig, passende og afmålt regulering af branchen. Hr. Klinz og Kommissionen har udført et godt stykke arbejde, og jeg støtter gerne denne betænkning og den foreslåede revision.
<P>
Investeringsinstitutter er en afgørende del af den europæiske, og også af den skotske, investeringsforvaltningsbranche. De er et helt afgørende opsparingsinstrument for indskydere og investorer, ikke blot i Europa, men over hele verden. Efterligning er uden tvivl et tilstrækkeligt pænt kompliment, og selv i USA er investeringsinstitutter den model, man stræber efter. Hr. Klinz har inkorporeret meget af det, jeg anser for helt afgørende, såsom diversificering i nye investeringsprodukter og teknikker med rimelig sikkerhed på et fornuftigt niveau. Vigtigst af alt skal vi opnå øgede stordriftsfordele i Europa. Mange af vores investeringsinstitutter er for små, og der er for mange af dem, så vi skal gøre det lettere at fusionere. Personlig havde jeg gerne set en endnu større åbning, så investeringsinstitutter med forskellige investeringsmålsætninger lettere kunne fusionere, forudsat investorerne var ordentligt beskyttet og informeret om sådanne ændringer.
<P>
For det tredje er administrationsselskabspasset en meget betydningsfuld ny bestemmelse, som vil muliggøre øgede stordriftsfordele, større effektivitet og mindre bureaukrati. Det kan kun være i investorernes interesse. Revisionen vil derfor gavne branchen, men, endnu vigtigere, også gavne investorer og indskydere, ikke blot i Europa, men i hele verden. Det glæder mig at støtte hr. Klinz' betænkning og revisionen af direktivet om investeringsinstitutter.
<SPEAKER ID="017" NAME="Pervenche Berès" AFFILIATION="PSE">
(FR) Hr. formand, hr. Klinz! Tak for Deres arbejde, engagement og forhandlingsevner. Investeringsinstitutter er på en måde et varemærke for de europæiske finansmarkeder. De er et godt eksportprodukt. Imidlertid forekommer der ubalance i EU, da det er et område med producentlande og forbrugerlande, så der følges forskellige strategier.
<P>
En af målsætningerne for en revision af dette direktiv er under disse omstændigheder at organisere et internt marked for investeringsinstitutter, som virkelig fungerer. Der er fire spørgsmål på dette trin. Det første, som allerede er rejst i denne forhandling, er tydeligvis administrationsselskabspasset, og jeg hørte kommissæren fortælle os om sin frygt for en dårlig forberedelse af dette pas Det kræver imidlertid vilje til at forberede det, hr. McCreevy. Jeg har undertiden fået det indtryk, at det ikke var noget, kommissæren havde sat sig for at sikre. Jeg er derfor glad for de forhandlinger, der er startet på Europa-Parlamentets og Rådets initiativ for at sikre, at når direktivet om investeringsinstitutter revideres, vil vi vedtage et rigtigt administrationsselskabspas, som vil sætte EU's indre marked i stand til at fungere under normale forhold.
<P>
Min anden betragtning vedrører spørgsmålet om tilbageholdelse. Hvis vi i forbindelse med revisionen af kapitalkravsdirektivet kræver, at bankerne tilbageholder 5 % af de obligationer, de placerer på markedet, vil det blive nødvendigt at foretage en øjeblikkelig harmonisering af tilbageholdelsesforpligtelserne på investeringsinstitutområdet på tilsvarende betingelser, fordi de samme risici skal medføre samme regler.
<P>
Min tredje betragtning vedrører spørgsmålet om tilsyn. Jeg tror ikke, nogen her nærer tvivl om vores vilje til at tilstræbe forbedrede tilsynsbetingelser. Vi afventer alle resultatet af arbejdsgruppen under Jacques de Larosières ledelse, som kommissionsformand Barroso tog initiativ til. Der står efter min mening så meget på spil, at vi ikke kan vente meget længere på at få gennemført resultaterne af denne arbejdsgruppe. Det vil få indvirkning på betingelserne for organisering af tilsyn mellem de berørte parter, altså producenter og forbrugere af investeringsinstitutternes produkter. Vi har derfor behov for at få defineret tilsynsspørgsmålene på dette område.
<P>
Min sidste bemærkning vedrører spørgsmålene om beskatningsordning. Ordføreren har nævnt dem, og kommissæren har forpligtet sig. Bag spørgsmålet om beskatningsordning skjuler der sig en protektionisme, som vi må undsige os, som vi ønsker at overvinde. Det kræver, at Kommissionen tager initiativ til, at beskatningsordningen tillader reelt fri bevægelighed for investeringsinstitutternes produkter uden protektionisme.
<SPEAKER ID="018" NAME="Margarita Starkevičiūt" AFFILIATION="ALDE">
(LT) Hr. formand! Jeg vil også gerne fremhæve ordførerens glimrende indsats og evne til at finde et egnet kompromis. Som visse andre talere nærer jeg dog også en vis skepsis. Den vedrører bestemmelsen om, at EU's medlemsstater som fastslået i dokumentet skal udarbejde alle dokumenter i relation til investeringsbranchen "på et sprog, der er gængs i den internationale finansverden", hvilket betyder på engelsk.
<P>
Jeg slog til lyd for at skabe mulighed for, at institutterne kunne reducere omkostninger, som ikke ville blive underlagt detaljerede bestemmelser, men fondsforvaltere med ét sprog, i dette tilfælde engelsktalende, bør ikke få prioritet og nyde konkurrencemæssige fordele. Vi bør også undgå at skabe retlig usikkerhed.
<P>
Hvordan kan en forbruger forsvare sine rettigheder, hvis dokumentet skaber forudsætning for en flertydig fortolkning af finansielle virksomheders ansvar? Jeg er tilhænger af et klart defineret ansvar inden for finansbranchen og de konkurrencebetingelser, som investeringsbranchen følger.
<SPEAKER ID="019" NAME="Marek Aleksander Czarnecki" AFFILIATION="ALDE">
(PL) Hr. formand! Det bør efter min mening være en prioritet i Parlamentets arbejde at få øget effektiviteten af de mekanismer, som ligger til grund for investeringsinstitutternes funktion. For at øge fordelene og konkurrencen i den europæiske fondsbranche bør udgifterne for investorerne begrænses og dermed samtidig sikre dem samme høje beskyttelsesniveau. Jeg er enig med ordføreren i, at det eksisterende prospekt bør erstattes af et frit dokument, der indeholder central investorinformation.
<P>
Det er også uhyre vigtigt at fortsætte arbejdet med direktivet på området for beskatning af fondsfusioner med henblik på at fjerne skattehindringer. Desuden har jeg som ordføreren den holdning, at praktisk anvendelse af administrationsselskabspasset, der tilsigter at give administrationsselskaber retten til at tilbyde porteføljeforvaltning i hele EU, ville bidrage til skabelsen af et reelt fælles marked for fondsbranchen.
<SPEAKER ID="020" NAME="Charlie McCreevy">
medlem af Kommissionen. - (EN) Hr. formand! Må jeg endnu en gang give udtryk for min påskønnelse af og beundring for Parlamentets effektive måde at håndtere denne sag på. Det skyldes en bemærkelsesværdig hurtigt opnået enighed.
<P>
Som allerede nævnt slutter sagen ikke her. Der skal stadig gøres meget på niveau 2. Medlemsstaterne vil også skulle foretage en fuldstændig omsætning af dette nye regelsæt, niveau 1 og niveau 2, inden sommeren 2011. Der vil skulle gennemføres ordninger for samarbejdet mellem de nationale tilsynsinstanser. De er afgørende for, at administrationsselskabspasset kommer til at fungere ordentligt.
<P>
Jeg kan forsikre om, at Kommissionen vil udfylde sin rolle for at lette denne udvikling og få disse stærkt påtrængte ændringer sat i værk inden for EU's fondsbranche.
<SPEAKER ID="021" NAME="Wolf Klinz" LANGUAGE="DE">
Hr. formand! Lad mig begynde med at erklære mig enig med kommissæren i, at det sandelig ikke er afslutningen på sagen. Vi skal i gang med gennemførelsen, og én af grundene til fastsættelsen af relativt stramme tidsfrister for Parlamentet og Rådet er ønsket om at sikre, at vi ikke skal vente alt for længe på gennemførelsen. Vi skal holde gang i sagen, fordi vi kan se, at markederne ændrer sig i rasende fart, og hvis vi altid halter bagud, vil vi ikke kunne opfylde vores målsætninger fuldt ud, eller måske endda slet ikke.
<P>
Forhandlingen i dag har vist, at der er bred tværpolitisk støtte til det kompromis, vi har forhandlet os frem til. Jeg erkender, at fru Lulling ser tingene en smule anderledes i den henseende, men jeg har rimelig tiltro til, at fremtiden vil vise, at hende bekymring for, at Luxembourgs stilling som et af Europas centrale investeringsfondscentre kunne lide skade, vil vise sig ubegrundet, og at det nye direktiv om investeringsinstitutter tværtimod også kunne skabe muligheder for dette finanscenter.
<P>
Mrs Berès har fuldstændig ret: Det helt centrale her er at skabe et reelt indre marked for investeringsfondssektoren. Denne sektor er et eksempel på, at selv om vi taler om det indre marked, findes det i mange tilfælde endnu ikke. Det er afgørende. Der er ingen, der bestrider, at det vil medføre et fuldstændig nyt og meget ambitiøst samarbejdsniveau, herunder mellem tilsynsorganerne, men det skal vi opnå under alle omstændigheder. Også på andre områder er der behov for et tættere og mere konstruktivt samarbejde mellem tilsynsorganerne og en større gensidig tillid end hidtil. Hvis direktivet om investeringsinstitutter kan tilskynde til det med et blidt puf, vil det efter min mening blot gavne.
<P>
Niveau 2-foranstaltningerne, som kommissæren henviste til, er der ikke blot et utal af. De skal også behandles inden for kort tid, hvad der er i alles interesse at se realiseret.
<P>
Imidlertid slutter det ikke her. Branchen selv skal nemlig også lave sit hjemmearbejde. Kommissionen, og også os her i Parlamentet, har bevidst besluttet overhovedet ikke at rejse spørgsmålet om behandling af fonde, fordi vi arbejder ud fra den antagelse, at branchen vil holde sit løfte og behandle dette spørgsmål selv, uden lovgivningsmæssigt pres. Den har arbejdet med sagen i nogen tid allerede, og vi kan stadig ikke se konkrete resultater. Jeg håber, branchen snart kan fremlægge noget, da vi ellers ikke vil komme uden om at gribe yderligere ind i en overskuelig fremtid.
<P>
Afslutningsvis vil jeg gerne takke ikke blot Kommissionen, men også helt specielt Rådet for deres samarbejde og aktive støtte. Min taknemlighed gælder også alle repræsentanterne for de andre grupper, især fru Berès, fru Gottardi, hr. Gauzès og også fru Lulling, der, som vi har set igen idag, har forsvaret sine interesser tappert, men stadig var helt og fuldt parat til at indgå kompromis, hvor det var muligt. Mange tak.
<SPEAKER ID="022" NAME="Formanden">
Forhandlingen er afsluttet.
<P>
Afstemningen finder sted om kort tid.
<P>
(Mødet udsat kl. 09.40 og genoptaget kl. 10.00)
