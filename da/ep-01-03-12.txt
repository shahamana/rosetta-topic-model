<CHAPTER ID=1>
Genoptagelse af sessionen
<SPEAKER ID=1 NAME="Formanden">
Jeg erklærer Europa-Parlamentets session, der blev afbrudt den 1. marts 2001, for genoptaget.

<CHAPTER ID=2>
Mindeord
<SPEAKER ID=2 NAME="Formanden">
Kære kolleger, jeg erfarede i sidste uge med stor sorg, at to af vores tidligere kolleger, fru Bloch von Blottnitz og hr. Lambrias, er afgået ved døden. Begge døde den 3. marts.
<P>
Fru Bloch von Blottnitz var en markant personlighed i det tyske parti De Grønne og en glødende atomkraftmodstander. Hun var medlem af Parlamentet fra 1989-1999 og næstformand for Gruppen De Grønne i Europa-Parlamentet. Hun har ført en helhjertet politisk kamp, og selv de, der ikke delte hendes overbevisninger, har altid respekteret hende for hendes stærke engagement.
<P>
Hr. Lambrias har været medlem af Parlamentet i 15 år, fra 1984-1999. Han var medlem for Gruppen for Det Europæiske Folkeparti, som han også har været næstformand for. Alle de kolleger, der kendte ham, satte pris på hans menneskelige kvaliteter og hans store engagement til fordel for den europæiske integration.
<P>
Jeg vil gerne kondolere de to afdødes familier, Gruppen De Grønne og Gruppen for Det Europæiske Folkeparti, og jeg beder Dem iagttage et minuts stilhed til minde om vores to bortgangne kolleger.
<P>
(Parlamentet iagttog stående et minuts stilhed)

<CHAPTER ID=3>
Meddelelse fra formanden
<SPEAKER ID=3 NAME="Formanden">
Kære kolleger, siden vores sidste mødeperiode har terrorismen, som De ved, på ny ramt Spanien. Natten til den 8. marts blev Inaki Totorika Vega, medlem af Ertzaintza, det regionale baskiske politi, dræbt af en bilbombe, der eksploderede i Hernani. Jeg vil gerne på egne og på Europa-Parlamentets vegne udtrykke vores dybeste medfølelse med familien til dette seneste offer og oprigtigt kondolere dem ved hans død. Jeg har ligeledes meddelt de spanske myndigheder, at vi støtter dem fuldt ud i deres kamp. Jeg beder Dem iagttage et minuts stilhed til ære for Inaki Totorika og for alle dem, der som medlemmer af sikkerhedsstyrkerne kæmper med stort mod og ofte med livet som indsats for at opnå fred i Baskerlandet.
<P>
(Parlamentet iagttog stående et minuts stilhed)

<SPEAKER ID=4 NAME="Formanden">
Som De også er klar over, er der ulykkeligvis sket en frygtelig katastrofe i det nordlige Portugal, hvor mere end 70 mennesker døde, da broen Entre-os-Rios styrtede sammen. Jeg kondolerede straks Portugals premierminister, hr. Guterres, og forsikrede ham om vores fulde støtte under denne så dramatiske begivenhed.
<P>
Og jeg beder Dem derfor af respekt for ofrenes minde iagttage endnu et minuts stilhed.
<P>
(Parlamentet iagttog stående et minuts stilhed)

<CHAPTER ID=4>
Godkendelse af protokollen fra foregående møde
<SPEAKER ID=5 NAME="Formanden">
Protokollen fra mødet den 1. marts er omdelt.
<P>
Hvis ingen gør indsigelse, betragter jeg den som godkendt.

<SPEAKER ID=6 LANGUAGE="DE" NAME="Schulz">
Fru formand, jeg henviser til hr. Medina Ortegas indblanding på sidste plenarmøde og har følgende bøn til Dem: Siden hr. Medina Ortegas indblanding i forbindelse med anmodningen om ophævelse af hr. Berlusconis og hr. Dell'Utris immunitet har der været en række bekendtgørelser via pressen og også en række rygter, som har verseret her i huset. Vi i Den Socialdemokratiske Gruppe mener, at det ville være fornuftigt, hvis De, fru formand, satte en stopper for disse rygter, idet De - selv om jeg ved, fru formand, at De ikke er forpligtet til det - følger den anmodning, som jeg ønsker at fremsætte, nemlig om at give mig tilladelse til at stille Dem tre korte, meget præcise spørgsmål til denne fremgangsmåde, og vi håber så som herrer i huset at få en afklaring. Jeg tror, at det er i Parlamentets egen interesse og også med henblik på udførelsen af Deres funktion, fru formand!
<P>
Jeg vil derfor være Dem meget taknemmelig, hvis De - jeg gentager, De er ikke forpligtet - vil imødekomme min anmodning måske på grund af sagens politiske sprængfarlighed.

<SPEAKER ID=7 NAME="Formanden">
Undskyld mig, hr. Schultz, jeg forstår ikke helt, hvilken del af protokollen Deres indlæg drejer sig om. For øjeblikket er vi ved godkendelse af protokollen. Har De nogle rettelser hertil?

<SPEAKER ID=8 LANGUAGE="DE" NAME="Schulz">
Fru formand, det drejer sig om hr. Medina Ortegas indblanding under henvisning til forretningsordenens artikel 6, stk. 1, om anmodningen fra den øverste domstol i Spanien om ophævelse af hr. Berlusconis og hr. Dell'Utris immunitet.

<SPEAKER ID=9 NAME="Formanden">
Det er ikke protokollen fra den 1. marts. Jeg vil gerne svare på alle de spørgsmål, som De ønsker at stille mig, men under indlæg til forretningsordenen. Jeg tror ikke, at det ville være heldigt, hvis vi i det skjulte genindførte den gamle rækkefølge med indlæg til forretningsordenen før godkendelse af dagsordenen, da det er en fornyelse, som vi har indført til næsten samtlige kollegers tilfredsstillelse, så vidt jeg forstår.

<SPEAKER ID=10 LANGUAGE="DE" NAME="Schulz">
Fru formand, skal jeg forstå Dem således, at De vil råbe mig op igen, når fastsættelsen af arbejdsplanen begynder?

<SPEAKER ID=11 NAME="Formanden">
Nej, i slutningen af fastsættelsen af arbejdsplanen. Der, hvor vi nu behandler indlæg til forretningsordenen.

<SPEAKER ID=12 NAME="Goebbels">
Fru formand, vedrørende protokollen, så står jeg ikke på tilstedeværelseslisten fra den 1. marts 2001. Jeg har formodentlig glemt at skrive mig på listen, men jeg var til stede, jeg deltog i samtlige afstemninger.

<SPEAKER ID=13 NAME="Formanden">
Fejlen skal blive rettet.
<P>
(Protokollen godkendtes)

<CHAPTER ID=5>
Arbejdsplan
<SPEAKER ID=14 NAME="Formanden">
Næste punkt på dagsordenen er fastsættelse af arbejdsplanen.
<P>
Det endelige forslag til dagsorden, som det blev opstillet af Formandskonferencen (på mødet den 8. marts) i overensstemmelse med forretningsordenens artikel 110, er omdelt.

<SPEAKER ID=15 LANGUAGE="EN" NAME="De Rossa">
Fru formand, jeg ønsker at rejse en sag, som ikke er på denne uges dagsorden, men burde være det, nemlig mund- og klovsygen i Europa. Det er utroligt, at Parlamentet, som jo repræsenterer Europas befolkning, ikke behandler spørgsmålet i denne uge, når man tænker på den optrapning af krisen, der er sket siden Kommissionens sidste udtalelse.
<P>
Jeg er naturligvis meget bekymret over krisen, fordi Irlands fødevareindustri på 15 milliarder euro er i fare på grund af de forholdsregler, vi har været nødsaget til at indføre for at undgå, at mund- og klovsygen spreder sig til Irland. I mine øjne er det her en sag, der ikke bare vedrører Irland, men hele Europa.
<P>
Jeg anmoder derfor formanden om at bede kommissæren møde op i Parlamentet i denne uge for at redegøre for krisen. Jeg er sikker på, at vi nok kan afse mindst en halv time til kommissæren og på den måde sende et signal om, at Parlamentet er et troværdigt politisk forum for borgerne i Europa.

<SPEAKER ID=16 NAME="Formanden">
Tak, hr. De Rossa. Forretningsordenen giver mig ikke beføjelse til at tage dette initiativ. Spørgsmålet blev behandlet på Formandskonferencen for at afgøre, om det skulle på dagsordenen til den nuværende mødeperiode eller ej. Jeg gør opmærksom på, at vi allerede har haft en forhandling herom under den sidste mødeperiode, nemlig den 28. februar, og Formandskonferencen foretrak i sidste ende at lade Kommissionen følge sagen opmærksomt og fastlægge en forhandling, når tiden var inde. Dette spørgsmål har altså ligget Formandskonferencen meget på sinde. Men der foreligger ikke noget ændringsforslag.

<SPEAKER ID=17 LANGUAGE="EN" NAME="Doyle">
Fru formand, jeg opfordrer Dem til at overveje den nuværende krise i Det Forenede Kongerige vedrørende mund- og klovsygen. Jeg forstår Deres argument om, at sagen blev drøftet på Formandskonferencen i sidste uge, og at man på baggrund af situationen på daværende tidspunkt besluttede ikke at sætte den på denne uges dagsorden.
<P>
Jeg vil gerne understrege, at Det Forenede Kongerige i går oplevede det største antal udbrud nogensinde i de tre uger, krisen har varet. Situationen er nu ude af kontrol, og selv om den britiske landbrugsminister afviser, at der er tale om en krise, så ser hele EU med ængstelse på udviklingen i Det Forenede Kongerige. Irland har en særlig grund til bekymring, men det har man også i Frankrig og i resten af de 15 medlemsstater og ud over EU's grænser. Situationen har ændret sig væsentligt, siden sagen blev drøftet på Formandskonferencen, og derfor opfordrer jeg til, at De afsætter tid i denne uge til en opdatering fra Kommissionen her i Parlamentet, måske i forbindelse med forhandlingerne om den forordning, De nævnte lige før.
<P>

<SPEAKER ID=18 LANGUAGE="EN" NAME="Hyland">
Fru formand, jeg kan kun tilslutte mig de medlemmer, som taler for en hastebehandling af den tiltagende krise i forbindelse med mund- og klovsygen i Storbritannien.
<P>
Jeg tager ikke spørgsmålet op for at sætte den britiske regering i forlegenhed, men jeg er meget bekymret for de europæiske landmænd og for de britiske landmænd, som er ramt hårdest af krisen på nuværende tidspunkt, og jeg er specielt bekymret for de irske landmænd.
<P>
De er sikkert klar over, at Irland er den medlemsstat i EU, som er mest afhængig af oksekødsindustrien. Vi eksporterer 90% af landets produktion. Derfor er det overordentlig vigtigt, at der indføres særdeles skrappe restriktioner i Storbritannien. Jeg synes, De skal bede kommissæren om at møde op her i Parlamentet og give sin vurdering af den overvældende krise, vi oplever i øjeblikket. Derfor beder jeg Dem om, som De for øvrigt altid har gjort, at afse tid til en hastebehandling af sagen.
<P>

<SPEAKER ID=19 NAME="Formanden">
Tak, hr. Hyland. Når jeg hører Dem, fristes jeg alligevel til i betragtning af de seneste begivenheder, der har forværret situationen betydeligt i de sidste 24 timer, at foreslå Dem at stemme om dette forslag til ændring af dagsordenen. Men jeg vil ikke tage initiativ hertil. Parlamentet må afgøre, om dette forslag kan godtages. Det bliver selvfølgelig helt undtagelsesvist, for vi har aldrig før fulgt en sådan procedure. Forretningsordenen indeholder ingen bestemmelser i sådanne tilfælde. Men under alle omstændigheder er det Parlamentet, der skal afgøre dette.

<SPEAKER ID=20 LANGUAGE="DE" NAME="Swoboda">
Fru formand, med al respekt for Formandskonferencen - som jeg, som De helt rigtigt har fortalt, deltager i her og der - bør det dog give mulighed for spontane tilkendegivelser fra Parlamentets medlemmer, især hvis der har fundet en ny udvikling sted. Jeg mener derfor, at vi, sådan som De også mente det, i dag sagtens kan stemme i en fri afstemning, om vi ikke imod den oprindelige beslutning fra Formandskonferencen alligevel skulle sætte en betænkning på dagsordenen. Der er dog et problem. I første omgang er Rådet naturligvis også blevet opfordret til at sige noget hertil, og derfor beder jeg, hvis det er muligt, om at det også behandles, når der er en repræsentant for Rådet til stede, for så får vi forhåbentlig også de informationer, der er afgørende for vores beslutningsproces. I den forstand vil jeg gerne støtte min kollega.

<SPEAKER ID=21 LANGUAGE="EN" NAME="McMillan-Scott">
Jeg er helt enig med hr. Swoboda. Jeg mener, det er meget vigtigt, at vi i Parlamentet har en procedure til justering af dagsordenen i tilfælde af hastesager som denne.
<P>
De sørgelige kendsgerninger er, at selv om denne sygdom kun rammer dyr, så spredes den gennem luften over ca. 200 km afstand. Det betyder, at alle medlemsstaterne i EU og lande uden for EU's grænser er i farezonen. Det er således en presserende sag. Kommissionen bør afgive en redegørelse, enten over for Rådet eller på anden vis, og jeg opfordrer til, at sagen sendes til behandling i Parlamentet.

<SPEAKER ID=22 LANGUAGE="FR" NAME="Lannoye">
Mit indlæg peger selvfølgelig i samme retning, fru formand. Vi har allerede modtaget en redegørelse fra Kommissionen på et tidspunkt, hvor situationen tilsyneladende ikke var lige så alvorlig. Dengang blev der ikke truffet nogen beslutning. Skal vi denne gang modtage ikke blot en redegørelse, men også et beslutningsforslag? Det ville jeg personligt stemme for.

<SPEAKER ID=23 LANGUAGE="EN" NAME="Murphy">
Fru formand, det er tydeligt, at Parlamentet ønsker at træffe sin egen beslutning om dette vigtige emne, men jeg skal understrege, at den britiske regering på intet tidspunkt har benægtet, at denne krise ikke blot vedrører landbruget og landdistrikterne i Storbritannien, men i værste fald hele EU's landbrugssektor.
<P>
Men udbruddene er ikke ude af kontrol, som man kan få indtryk af efter flere af parlamentsmedlemmernes bemærkninger. Faktisk roste kommissær Byrne under sin tale i Parlamentet den britiske regering for dens hurtige og konsekvente indgriben i sagen. Samarbejdet mellem den britiske regering og myndighederne i Kommissionen og i resten af EU fortsætter for at sikre, at udbruddene holdes under kontrol, og at de begrænses og slås ned så hurtigt som muligt.

<SPEAKER ID=24 LANGUAGE="EN" NAME="Corbett">
Fru formand, i henhold til forretningsordenen, som vi skal respektere, skal Parlamentet ikke høres først. I artikel 37 står der tydeligt, at Kommissionen på ethvert tidspunkt kan anmode formanden om at få ordet for at afgive en redegørelse. Hvis Kommissionen ønsker at afgive en redegørelse, er det ikke nødvendigt at drøfte spørgsmålet i Parlamentet først. Formanden har beføjelse til selv at træffe afgørelse herom.

<SPEAKER ID=25 NAME="Formanden">
Nej, Kommissionen er ikke kommet med nogen anmodning på nuværende tidspunkt, men jeg er overbevist om, at den er enig.

<SPEAKER ID=26 LANGUAGE="DE" NAME="Poettering">
Fru formand, jeg ville jo egentlig ikke udtale mig. Jeg var til stede, da vi på Formandskonferencen sagde, at vi ikke ville have nogen debat denne gang, fordi vi allerede sidste gang havde talt om mund- og klovsyge. Men efter at hr. Corbett, jeg vil ikke sige, har nægtet plenarforsamlingen retten til at træffe en beslutning, men dog har sagt, at det ikke er rimeligt, at vi træffer en beslutning her, vil jeg på min gruppes vegne gerne sige følgende: Da tingene har udviklet sig yderligere, er vi alle af den opfattelse, at vi bør have denne debat. Vi vil ikke vente, til Kommissionen er så venlig at tilbyde os denne debat, men vi opfordrer derimod Kommissionen til at komme i plenarforsamlingen for at diskutere med os. Den samme appel skal rettes til Rådet, og her er jeg noget mere beslutsom end hr. Swoboda: Vi bør ikke bede Råde høfligt, vi forventer derimod, at Rådet også tager stilling, så vi sammen i plenarforsamlingen i Europa-Parlamentet kan repræsentere borgernes og forbrugernes interesser!
<P>

<SPEAKER ID=27 NAME="Formanden">
Hvem stemmer for princippet i denne forhandling?
<P>
(Forslaget vedtoges)
<P>
Princippet i denne forhandling er således vedtaget, og vi vil aftale med Rådet og Kommissionen, hvornår vi kan regne med deres tilstedeværelse i Parlamentet.

<SPEAKER ID=28 LANGUAGE="EN" NAME="McKenna">
Fru formand, jeg har længe markeret, at jeg ønskede at få ordet. Det kan ikke være rigtigt, at man ikke kan få formandens opmærksomhed, hvis man sidder bagest i salen, eller ikke er mindst to meter høj.
<P>
Jeg har en bemærkning i forbindelse med hele spørgsmålet om mund- og klovsyge. Som en af mine kolleger fra Irland bemærkede, så kan vi ikke se isoleret på denne sag på grund af Irlands store eksport. De europæiske skatteydere er med til at støtte eksporten af levende dyr, hvilket blot er med til at forværre situationen. Vi må stoppe eksporten af levende dyr. Det er faktisk denne eksport, der er skyld i, at smitten er nået til Nordirland. Heldigvis har den irske regering været i stand til at begrænse smitten, og det samme gælder Storbritannien. Så vi bliver virkelig nødt til at sætte en stopper for, at de europæiske skatteyderes penge medvirker til dyrplageri gennem den grusomme eksport af levende dyr.

<SPEAKER ID=29 NAME="Dupuis">
Fru formand, jeg har bedt om ordet det sidste kvarter. De har ikke lagt mærke til mig, for De ser ikke så tit i denne retning.
<P>
Jeg har ingen kommentarer til grundlaget for forhandlingen. Jeg mener, at der er mange gode grunde til en forhandling. Men jeg er ikke enig med hr. Poettering i formaliteterne. Man stemmer ikke imod sin forretningsorden. Man tager ikke en flertalsbeslutning, der er i strid med sin egen forretningsorden. Der fandtes jo en løsning, der kunne opnås uden problemer ved konsensus, uden afstemning. Hvis der ikke var nogen indvendinger, kunne man eventuelt sætte dette punkt på dagsordenen. Når dette er sagt, vil jeg gentage, at man ikke stemmer imod forretningsordenens bestemmelser, og det vil jeg bede Dem om at huske på.

<SPEAKER ID=30 NAME="Formanden">
Vi handler ikke imod forretningsordenen. Nogle kolleger har stillet et forslag. Dette forslag er tydeligvis genstand for en tilstrækkelig stor konsensus, og jeg sætter det derfor under afstemning. Det er helt efter reglerne.
<P>
Tirsdag:
<P>
Jeg har modtaget et forslag fra Gruppen De Grønne/Den Europæiske Fri Alliance og fra Den Europæiske Venstrefløjs Fællesgruppe/Nordisk Grønne Venstre om at tilføje et punkt på dagsordenen for tirsdag, en redegørelse fra Kommissionen om det krypteringssystem for fortrolige oplysninger, som i øjeblikket benyttes i Europa-Kommissionen, og om dens forbindelser til National Security Agency i USA.
<P>
Hr. Lannoye begrundede forslaget for Gruppen De Grønne.

<SPEAKER ID=31 LANGUAGE="FR" NAME="Lannoye">
Fru formand, de europæiske borgere har i nogle måneder været i deres gode ret til at tvivle på fortroligheden i deres kommunikation via telefonen og telefonnettet og pr. elektronisk post. Vi ved i dag, at Echelon-systemet eksisterer, og at USA's National Security Agency efter al sandsynlighed er hovedaktøren i dette system.
<P>
Som europæiske parlamentsmedlemmer har vi i nogle dage været i vores gode ret til at tvivle på fortroligheden i Kommissionens interne kommunikation. Under et møde i det midlertidige udvalg, der har til opgave at undersøge Echelon-sagen, erklærede en højtstående funktionær med ansvar for kryptering af fortrolige oplysninger, at han altid havde haft et yderst fint forhold til NSA i Washington, som tjekkede deres systemer med jævne mellemrum for at undersøge, om de var tilstrækkeligt sikret, og om de blev brugt korrekt. Han sagde, at han var meget tilfreds med at kunne konstatere, at det ikke var lykkedes den amerikanske sikkerhedstjeneste at bryde krypteringen på to uger.
<P>
Man kan - for sjov - forestille sig, at en bankmand tilkalder en pengeskabstyv for at finde ud af, om bankens pengebokse er tilstrækkeligt sikrede, og at banken, hvis pengeskabstyven siger ja hertil, tror ham på hans ord. Jeg synes, at vi befinder os i en næsten tilsvarende situation.
<P>
De dementier og rettelser, der udgik fra denne funktionærs overordnede, var næppe overbevisende. Jeg tror ikke, at de har overbevist en eneste kollega her. Jeg mener således, at det er blevet til et politisk spørgsmål og ikke blot en røverhistorie, og at dette spørgsmål fortjener at blive behandlet i plenarforsamlingen. Derfor anmoder vi kommissær Patten, som er den ansvarlige kommissær i denne sag, om at forklare, hvad sagen drejer sig om, og derefter må vi se, hvordan vi kan følge op på den.

<SPEAKER ID=32 LANGUAGE="FR" NAME="Wurtz">
Fru formand, jeg taler ikke på vegne af min gruppe denne gang. Vi slår således to fluer med et smæk. Jeg kommer ikke til at gentage, hvad min kollega Paul Lannoye allerede så udmærket har udtrykt, jeg er fuldstændig enig med ham. Jeg henvendte mig allerede til Dem i starten af måneden, fru formand, omkring denne sag. Jeg tror, at vi må imødekomme et tredobbelt krav, der taler for at sætte dette spørgsmål på dagsordenen for denne mødeperiode.
<P>
Først og fremmest er der et aktualitetskrav. Det drejer sig reelt om et spørgsmål, der direkte angår Fællesskabet, og som blev rejst i sidste måned af det midlertidige udvalg og dets ordfører, hr. Gerhard Schmid, hvilket vi er yderst glade for. Vi kan således ikke, som nogle foreslår, vente med at tale om det til september, og til rapporten fra det midlertidige udvalg foreligger.
<P>
Dernæst er der et sandhedskrav. I de svar, som kommissær Patten har givet til ordføreren for det midlertidige udvalg, Gerhard Schmid, er forklaringerne i strid med redegørelsen fra den omtalte funktionær. Det er altså nødvendigt at opklare sagen og at gøre det nu, ikke i september.
<P>
Endelig vil jeg nævne et troværdighedskrav over for Parlamentet. Som Paul Lannoye gjorde opmærksom på, har pressen fået fat i hele denne historie, og hvis vi beslutter ikke at tale om den og ikke at give vores del af svaret, vil vi, på sin vis imod det, der var vores intention, blive beskyldt enten for at ville skjule noget eller for at være inkonsekvente. Og for ikke at løbe denne dobbelte risiko, tror jeg, at det bedste ville være at sætte dette punkt på dagsordenen.

<SPEAKER ID=33 LANGUAGE="DE" NAME="Swoboda">
Fru formand, jeg har meget stor forståelse for de indholdsmæssige argumenter, som de to foregående talere har fremført. I virkeligheden var det egentlig forfærdeligt, hvad man måtte høre i Echelon-udvalget fra Kommissionens medarbejder. Hvis blot en fjerdedel af det, han sagde, er sandt, er det yderst problematisk. Jeg mener dog, og det er også min gruppes holdning, at Echelon-udvalget er til for at undersøge tingene præcist og til bunds.
<P>
Jeg vil anmode om, at Echelon-udvalget, hvis det er nødvendigt, får udvidet sin kompetence til også at undersøge de ting præcist, som det er blevet præsenteret for - selv om de til dels er blevet trukket tilbage - og derefter kommer med resultatet af denne undersøgelse her i plenarforsamlingen. Som gruppe anser vi det for at være en bedre vej. Tingene er alvorlige, vi tager dem alvorligt, men de skal også præsenteres her efter en detaljeret undersøgelse og behandles af os.

<SPEAKER ID=34 NAME="Formanden">
Jeg tror ikke, at vi kan åbne en forhandling. Der foreligger et forslag, som blev begrundet af repræsentanter for de to involverede grupper.
<P>
Hr. Lannoye, har De et indlæg til forretningsordenen?

<SPEAKER ID=35 LANGUAGE="FR" NAME="Lannoye">
Jeg har ikke tænkt mig at snyde Dem, fru formand. Det er ikke et indlæg til forretningsordenen, jeg vil bare gerne sige en ting.
<P>
Hr. Swoboda siger med rette, at der skal foranstaltes en undersøgelse. Jeg vil dog lige gøre opmærksom på, at det ikke er et Echelon-undersøgelsesudvalg, men et midlertidigt udvalg.

<SPEAKER ID=36 NAME="Formanden">
Hr. Lannoye har lige præciseret en ting for os, således at vi hver især kan træffe en helt selvstændig beslutning.
<P>
(Forslaget forkastedes)   

<SPEAKER ID=37 LANGUAGE="EN" NAME="Corbett">
Fru formand, jeg har en bemærkning til forretningsordenen i forbindelse med Nassauer-betænkningen. Normalt skal kommissionsforslag sendes til høring i Parlamentet. Dog kan Parlamentet i henhold til artikel 61 undtagelsesvis behandle forslag fra en medlemsstat. Men i denne sag skal Parlamentet komme med en udtalelse om en holdning, som er vedtaget i Rådet. Forslaget kom fra en medlemsstat, men vi kommer ikke med en udtalelse om selve forslaget, som blev fremsat i Rådet.
<P>
Jeg er ikke ude på at forhale Nassauers betænkning, men jeg beder om, at man i fremtiden henviser lignende sager til Udvalget om Konstitutionelle Anliggender, fordi det er en meget vigtig sag, som danner præcedens. Hvis vi i fremtiden skal behandle det seneste dokuments ændrede mål i Rådet i stedet for det forslag, som starter lovgivningsproceduren, og som vi generelt forsøger at ændre, og hvor ordføreren kan notere sig ændringerne, er vi måske på vej ud på et skråplan. Det kan være uheldigt for fremtiden, og jeg beder Dem derfor om at forelægge sagen for Udvalget om Konstitutionelle Anliggender.
<P>
Jeg håber, at bemærkningen til forretningsordenen til sikring af korrekt anvendelse af forretningsordenen, modsat for fem minutter siden, ikke vil blive fortolket som en politisk manøvre for at forhindre forslag i at komme på eller blive taget af dagsordenen. Jeg forsøger ikke at fjerne Nassauers betænkning fra dagsordenen. Det var heller ikke min intention at forhindre en drøftelse af mund- og klovsygen. Min hensigt var at sikre, at vi overholder forretningsordenen, fordi den danner grundlaget for Parlamentets beføjelser og privilegier.

<SPEAKER ID=38 NAME="Formanden">
Tak, hr. Corbett. Det drejede sig reelt om en generel bemærkning til et punkt på dagsordenen, som vil blive taget til efterretning.

<SPEAKER ID=39 LANGUAGE="EN" NAME="Corbett">
Det var en forespørgsel om at forelægge sagen for Udvalget om Konstitutionelle Anliggender.
<P>
  

<SPEAKER ID=40 LANGUAGE="NL" NAME="Buitenweg">
Fru formand, min bemærkning vedrører stadig det midlertidige udvalg om Echelon-krypteringssystemet. Jeg var meget glædeligt overrasket over hr. Swobodas kloge ord. Jeg udleder deraf, at han er tilhænger af udvidelse af det nuværende Echelon-udvalgs mandat. Kan Gruppen De Grønne regne med hans støtte, hvis vi stiller et forslag herom?
<P>
Torsdag: Formanden. Hvad angår torsdag og forhandlingen om de mundtlige forespørgsler til Kommissionen om forvaltning af vandressourcerne i Europa, har Gruppen for Det Europæiske Folkeparti og De Europæiske Demokrater foreslået, at denne forhandling ikke afsluttes med et beslutningsforslag.
<P>
Hvem ønsker at udtale sig på vegne af Gruppen for Det Europæiske Folkeparti?

<SPEAKER ID=41 LANGUAGE="FR" NAME="Lannoye">
Fru formand, det er os, der har taget initiativ til at anmode om denne redegørelse fra Kommissionen. Jeg henleder mine kollegers opmærksomhed på, at det omtalte problem ikke blot omhandler forvaltning af vandressourcerne i en medlemsstat, i dette tilfælde Spanien, eftersom alle ved, at der findes en yderst ambitiøs vandplan, der åbenbart vil løbe helt frem til 2008, og som klart går imod et antal europæiske direktiver, bl.a. det rammedirektiv, som vi har vedtaget for kort tid siden.
<P>
Men dette problem vedrører ikke blot Spanien. Der findes i Italien, Frankrig og Portugal et antal lignende projekter. Vi synes således, at det ville være ærgerligt, hvis Parlamentet ikke fik lov til at give klart udtryk for sin holdning, især i betragtning af, at nogle europæiske direktiver, som vi har stemt for, ikke blot er truet, men også klart risikerer at blive overtrådt.

<SPEAKER ID=42 LANGUAGE="ES" NAME="García-Orcoyen Tormo">
Fru formand, jeg bad ikke om ordet før, fordi jeg ikke anså det for nødvendigt at forklare årsagerne til, at vores gruppe mener, at det er unødvendigt med en beslutning om et emne, der, som det er blevet bekræftet, hører ind under medlemsstaternes kompetenceområde, nemlig forvaltningen af vandressourcerne. Desuden har jeg lige hørt en helt ubegrundet påstand, hvor det tages for givet, at en medlemsstats vandplan - som endnu ikke er udarbejdet og som er i en åben projektfase, hvor der stilles med nye forslag, og hvor den forbedres - overtræder et rammedirektiv.
<P>
Jeg er helt sikker på - og det fremgår også af kommissær Wallströms svar på en mundtlig forespørgsel om sagen - at den spanske regering med vandplanen ikke blot ikke overtræder nogen dele af rammedirektivet, men at den overholder det fuldt ud, og rammedirektivet vil være et uundværligt instrument for en succesfuld gennemførelse af vores plan. Derfor, og fordi det er et emne, der afgjort vedrører en medlemsstats forvaltning af en ressource, mener jeg, at en beslutning er helt overflødig.

<SPEAKER ID=43 NAME="Formanden">
Vi skal altså stemme om det forslag, der drejer sig om, at forhandlingen ikke skal afsluttes med et beslutningsforslag.
<P>
(Forslaget vedtoges)
<P>
Arbejdsplanen fastsattes således.
<P>
  
<P>
Indlæg til forretningsordenen

<SPEAKER ID=44 LANGUAGE="DE" NAME="Schulz">
Fru formand, jeg vender tilbage til mit helt tydeligt fejlplacerede spørgsmål til Dem: Jeg spurgte tidligere - og det vil jeg gerne gentage - om De er parat til at besvare tre korte spørgsmål, som jeg gerne vil stille Dem i forbindelse med den mere og mere omsiggribende diskussion om proceduren vedrørende anmodningen om ophævelse af hr. Berlusconis og hr. Dell'Utris immunitet. Fru formand, jeg gentager, De er helt sikkert ikke forpligtet til at besvare disse spørgsmål, men jeg mener - det vil De se af spørgsmålene - at de uklarheder, der helt tydeligt er der, vil kunne elimineres ved hjælp af spørgsmålene og de eventuelle svar. Derfor som sagt mit spørgsmål til Dem: Må jeg stille Dem disse spørgsmål, og vil De besvare dem?

<SPEAKER ID=45 NAME="Formanden">
Ikke nok med at De må, hr. Schultz, jeg vil også være lykkelig for at kunne besvare alle Deres spørgsmål om emnet.

<SPEAKER ID=46 LANGUAGE="DE" NAME="Schulz">
Fru formand, De har, når jeg læser den hidtidige korrespondance, som jeg har haft mulighed for at se, og også på grundlag af de breve, som De har ladet ligge i postboksene i dag, om anmodningen fra den øverste domstol i Spanien om ophævelse af hr. Berlusconis og hr. Dell'Utris immunitet helt tydeligt næret tvivl om den formelle korrekthed i denne anmodning - enten De eller Deres kabinetschef, det kan jeg ikke sige helt præcist lige nu.
<P>
Det første spørgsmål, som jeg ønsker at stille Dem, lyder: Hvorfor har De ikke henvendt Dem til Parlamentets Juridiske Tjeneste i forbindelse med de formelle tvivlsspørgsmål og underrettet plenarforsamlingen herom? Den normale fremgangsmåde ville efter min mening være, at Parlamentets Juridiske Tjeneste, som jo står til rådighed for Dem som formand, høres i sådanne tvivlsspørgsmål.
<P>
Endvidere har De foretrukket at høre den spanske ambassade eller Spaniens repræsentation ved EU om Deres retlige tvivlsspørgsmål. De har tydeligt givet sagen tilbage til denne repræsentation. Mit andet spørgsmål til Dem er derfor: Hvorfor har De ikke rykket for et svar på Deres spørgsmål i hele syv måneder? Hvis jeg forstår forløbet rigtigt, gav De sagen til den faste repræsentation i august 2000. De tøvede helt tydeligt indtil midten af februar med at rykke for et svar. Det er dog nogle måneder! Hvorfor gjorde De det, og hvad er mon grunden til denne forsinkelse?
<P>
Det tredje spørgsmål lyder: Er De i betragtning af den nuværende situation parat til at inddrage Parlamentets stående udvalg - i sager om immunitet er det Retsudvalget - og at gøre det til korresponderende udvalg, eller ønsker De fortsat at beholde kompetencen personligt?
<P>
Mange tak. Jeg ser frem til Deres svar.

<SPEAKER ID=47 NAME="Formanden">
Tak, hr. Schulz. Jeg vil svare helt specifikt på de tre punkter, som De har nævnt.
<P>
Først vil jeg gøre opmærksom på, at forretningsordenen fastlægger, at anmodningen skal komme fra medlemsstatens ansvarlige myndighed, og at det er formanden for Europa-Parlamentet, der beslutter at videregive den til Retsudvalget og meddeler sin beslutning til plenarforsamlingen. Det er således helt klart parlamentsformandens beslutning, hvilket forudsætter, at han eller hun sikrer sig, at anmodningen kan tages til følge.
<P>
I dette tilfælde var jeg i stor tvivl, eftersom anmodningen kom direkte fra den spanske højesteretspræsident, og eftersom alle de tidligere anmodninger om ophævelse af immunitet, som vi har modtaget gennem årene - det er i virkeligheden en velkendt procedure - kom fra de involverede medlemsstaters regeringsmyndigheder, på nær den fra Portugal. De portugisiske regeringsmyndigheder blev i øvrigt bedt om at bekræfte, at den juridiske myndighed, når det drejede sig om Portugal, faktisk var den rette ansvarlige.
<P>
Men med hensyn til Spanien omhandlede de tidligere sager anmodninger fra den faste repræsentation i den spanske regering og fra den spanske justitsminister. Det er derfor tydeligt, at jeg løb en risiko for at modtage klager over min beslutning om at sætte mig ud over spørgsmålet om ansvar hos den myndighed, der sendte mig anmodningen. Det er således ikke et juridisk problem på europæisk niveau. Jeg mener, at det er regeringens og ikke Europa-Parlamentets og dets juridiske tjenestes opgave at beslutte, om det i et givet land er den juridiske myndighed eller regeringsmyndigheden, der er ansvarlig.
<P>
Den mest indlysende løsning var at henvende sig til det involverede lands regering, og især fordi jeg tvivlede så kraftigt, for at sige "kan De bekræfte, hvorvidt højesteretspræsidenten kan sende mig denne anmodning direkte eller ej, når der er præcedens for, at denne instans er gået via regeringsmyndigheden, hvilket skete for nogle år siden, og i betragtning af, at der ikke i mellemtiden er sket nogen ændringer i den spanske lovgivning på det punkt?"
<P>
Med hensyn til det andet spørgsmål er det min kabinetschef, der sidst i august efter mine anvisninger, vil jeg gerne understrege, for jeg var selv på officielt besøg i Polen, skrev for at spørge herom. Det er ikke sædvane at foretage nye henvendelser til et lands regeringsmyndigheder, når de ikke svarer os. Og hvilken frist ville i øvrigt være den rette, det tror jeg, at der kunne siges meget om.
<P>
Under alle omstændigheder er det klart, at vi står over for et reelt problem, eftersom jeg, som De ved, lige har modtaget et svar fra den spanske regering, der lader mig vide, at spørgsmålet er så vanskeligt og så komplekst, at man har bedt det spanske statsråd om en gang for alle at tage stilling til, hvilken myndighed der har kompetence til at anmode om en sådan ophævelse af immuniteten. Hvilket tydeligt bekræfter, at jeg ville have løbet en temmelig stor risiko ved selv eller sammen med min juridiske tjeneste, det kommer ud på ét, at beslutte, at det skulle være den eller den myndighed, der havde denne kompetence.
<P>
De spørger mig, om jeg i dag er rede til at forelægge sagen for Retsudvalget. Mit svar er klart, hr. Schulz. Nej. Jeg mener, at det ville være yderst uforskammet på et tidspunkt, hvor statsrådet i en medlemsstat behandler et tilsyneladende meget delikat spørgsmål, at tilsidesætte den undersøgelse, som dette statsråd foretager, og træffe en anden beslutning.
<P>
Til gengæld, hr. Schulz, kan jeg sige Dem følgende: Så snart jeg har modtaget de nødvendige oplysninger, så snart statsrådet har udtalt sig, hvilket jeg håber, det vil gøre snarest, så snart den spanske regering har givet mig et klart svar på, om højesteretspræsidenten har denne kompetence eller ej, og hvis det viser sig, at han reelt har denne kompetence, så lover jeg Dem inden for de nærmeste timer at meddele plenarforsamlingen, at jeg vil forelægge sagen om ophævelse af immuniteten for vores to kolleger for Retsudvalget. Det er det svar, jeg kan give Dem.

<SPEAKER ID=48 LANGUAGE="DE" NAME="Poettering">
Fru formand, jeg ved ikke, på hvis vegne hr. Schulz har talt. Jeg husker blot tydeligt, at næstformanden for Den Socialdemokratiske Gruppe, fru Napoletano, den 28. februar under mødet i Bruxelles erklærede, at dette ikke var nogen debat for Europa-Parlamentets plenarforsamling. Derfor erklærer jeg til at begynde med, fru formand, og jeg gør det på vegne af hele Gruppen for Det Europæiske Folkeparti (Kristelige Demokrater) og De Europæiske Demokrater: De har forholdt Dem fuldstændig korrekt i denne sag, og De har vores gruppes tillid! Det er det første punkt.
<P>
(Bifald fra højre)
<P>
Desuden, hr. Schulz, har der været en korrespondance mellem Deres gruppeformand og formanden for Europa-Parlamentet. Jeg antager, at Deres kontakt med Deres gruppeformand er sådan, at De har kendskab til denne korrespondance. De blandede Dem desuden i Bruxelles, og derfor har formanden givet de nødvendige svar. I bund og grund handler det for Dem om at udføre en valgkampmanøvre i Europa-Parlamentet to måneder før valget i Italien for at hjælpe Deres socialistiske venner i Italien!
<P>
(Bifald fra højre)
<P>
Hr. Schulz, i Østrig var De en dårlig taber, De og Deres partifæller, og nu skal det samme spil begynde i Italien. Hvis De ønsker det, vil De få os som Deres argeste modstandere, også her i plenarforsamlingen i Europa-Parlamentet!
<P>
(Bifald fra højre)
<P>
Jeg ville ønske, hr. Schulz, jeg vil gerne formulere det kort og klart nu, at De stillede de samme spørgsmål, som De gentagne gange inkvisatorisk har stillet til formanden her, til Deres allierede i Rom, hr. Cossuta, en gammelstalinist, som altid støtter denne regering i Rom. Stil de samme spørgsmål til ham, som De stiller nu til skade for vores partifæller i Italien. Hr. Schulz, jeg er også blevet informeret om, at der er meget forskellige holdninger til dette spørgsmål i Deres gruppe. Det er både muligt og også naturligt, men jeg siger til Dem, at hvis De ikke bevarer den gode tradition her i Parlamentet om ikke at føre national valgkamp, hvis De i stedet indfører denne nye stil, vil De få det rigtige svar af os!
<P>
(Bifald, tilråb)

<SPEAKER ID=49 LANGUAGE="ES" NAME="Medina Ortega">
Fru formand, jeg vil tale om den skrivelse, som De har modtaget fra Kongeriget Spaniens faste repræsentation, og som De netop har nævnt. Jeg har været medlem af Europa-Parlamentet, siden Spanien trådte ind i EU den 1. januar 1986, og det er første gang, at Parlamentet har skabt præcedens for, at en anmodning fra en højesteret ikke henvises til det kompetente udvalg, men besvares af formandens kabinetschef, og skrivelsen fra Spaniens ambassadør stiles til kabinetschefen, som om han var en anden formand. Skrivelserne fra højesteret besvares ikke af Parlamentets formand, men af Parlamentets formands kabinetschef, og Spaniens ambassadør henvender sig til Parlamentets formands kabinetschef.
<P>
Sagen henvises til forvaltningsrådet, som efter en undersøgelse vil svare høfligt på anmodningen. Hvis jeg var forvaltningsrådet, ville jeg sende en skrivelse til Europa-Parlamentet og spørge, om formandens kabinetschef er den myndighed, der er kompetent til at finde ud af, hvem der er den kompetente myndighed.

<SPEAKER ID=50 NAME="Formanden">
Nej, hr. Medina Ortega, De begår en enkelt fejl. Der findes flere forudgående tilfælde. Som De vil finde ud af, bliver det i øvrigt yderst interessant. Hr. Barón Crespo har skriftligt udtrykt ønske om, at der bliver udarbejdet en udtømmende beskrivelse af alle anmodninger om ophævelse af parlamentarisk immunitet og især af de reaktioner, som disse anmodninger har givet anledning til. Jeg tror, at denne beskrivelse vil blive yderst interessant for Parlamentet og for de mere direkte involverede udvalg. Den vil endnu en gang vise, at næsten samtlige anmodninger, bortset fra de portugisiske anmodninger, kom fra regeringsmyndigheder, og at mine forgængere i flere tilfælde har været nødt til at gøre som jeg og bede om en afklaring af forholdene. Der var især sagen om det britiske parlamentsmedlem, hr. Balfe. Og der var et antal sager, hvor mine forgængere, både i f.eks. hr. Gil-Robles' og i hr. Klepschs tilfælde, udviste samme forsigtighed som jeg selv, forstår De. Jeg tror virkelig, at det er et meget interessant og meget vigtigt spørgsmål, eftersom det angår alle medlemmer i et Parlament, hvis beføjelser - kan man roligt sige - er forøget. Beskyttelsen af parlamentsmedlemmerne er et yderst alvorligt spørgsmål, der skal behandles meget strengt og - det siger jeg helt alvorligt - fuldstændigt uden tanke på personaliteten hos de kolleger, der kan være omfattet af en sådan anmodning om ophævelse. For mit eget vedkommende følger jeg denne regel og vil blive ved med at følge den, ligegyldigt hvor disse anmodninger kommer fra.

<SPEAKER ID=51 LANGUAGE="DE" NAME="Swoboda">
Fru formand, De har givet hr. Schulz et svar. Jeg er Dem taknemmelig for, at De har givet et svar. Vi er nødt til at acceptere det. Men vi er ikke indforstået med svaret. Hr. Medina har også givet udtryk for det. Vi bliver ved denne sag. Vi vil helt præcist undersøge, hvorfor det har varet så længe. Det er jo ikke kun skridtene, der er uforståelige, men også perioden, der er fuldstændig uforståelig. Men jeg vil ikke diskutere det med Dem mere i denne debat, fru formand, men derimod kun sige noget til hr. Poettering. Jeg er meget forundret over hans holdning.
<P>
(Tilråb)
<P>
Ja! Meget forundret, fordi jeg værdsætter ham, værdsætter ham som en fair partner. Men her er jeg meget forundret. For det første er det helt klart, at hr. Schulz har talt på gruppens vegne. Hr. Schulz har talt og stillet spørgsmål på vegne af De Europæiske Socialdemokraters Gruppe, og det i en meget høflig og meget moderat form. Kender man hr. Schulz, ved man, at det ikke altid falder ham helt let at være så moderat og tilbageholdende, men han har gjort det for at sige det meget klart og tydeligt på gruppens vegne.
<P>
(Tilråb)
<P>
Ubetinget støtte til hr. Schulz!
<P>
For det andet, hr. Poettering, kan jeg sige, at jeg ikke bad om ordet sidste gang i Bruxelles. De sagde noget i Bruxelles, som er meget farligt. De sagde, at denne gruppe er gået imod Østrig. Ved De, hvem der argumenterer sådan? Der er kun én, der argumenterer sådan, og det er Jörg Haider, der altid siger: "Wer die österreichische Regierung kritisiert, der geht gegen das Land vor" (den, der kritiserer den østrigske regering, går imod landet).
<P>
(Bifald fra venstre)
<P>
Jeg vægrer mig ikke blot som østriger, men også som nuværende gruppetalsmand, absolut imod, at en person, som kritiserer en regering, går imod landet. Vores gruppe er aldrig gået imod landet, er aldrig gået imod Østrig.
<P>
(Bifald fra venstre)
<P>
For det tredje, hr. Poettering, og dette undrer mig meget. Hvis De havde god samvittighed, burde De af al kraft efterstræbe, at der kommer en afgørelse før valget i Italien, og at denne afgørelse ikke trækkes i langdrag her i Parlamentet. Det har aldrig været en sag for vores gruppe eller for vores italienske kolleger, som har talt imod. Fru Napoletano har ikke sagt, at vi er imod, at det diskuteres. Hun var blot imod, at der argumenteres på den måde, som der blev argumenteret på, nemlig partipolitisk. Vores italienske venner har overhovedet ingen interesse i at politisere det, men vi kan blot ikke accpetere, at der bliver valgt en så lang periode. Netop hvis De, hr. Poettering, er interesseret i, at der træffes en afgørelse, må De være interesseret i, at den træffes her i Parlamentet trods det italienske valg, for ellers er der mistanke om, at De ved, at det eventuelt kan være farligt for Berlusconi, og at De så vidt muligt vil udskyde det til efter valget. Denne mistanke, hr. Poettering, vil De kun kunne sprede, hvis De var for en hurtig afgørelse her i Parlamentet!
<P>
(Bifald fra venstre)

<SPEAKER ID=52 LANGUAGE="FR" NAME="Wurtz">
Fru formand, hr. Poettering har ofte her i Parlamentet taget til genmæle mod personlige angreb på andre kolleger i Parlamentet.
<P>
Jeg har altid respekteret hans holdning på trods af de politiske overbevisninger, der skiller os. Men for et øjeblik siden fornærmede han et af mine gruppemedlemmer, hr. Armando Cossuta, under sit polemiske indlæg, der var rettet mod Den Socialdemokratiske Gruppe. Jeg synes, at hr. Poettering ville stå sig bedre ved at undlade den slags uheldige indlæg for fremtiden.

<SPEAKER ID=53 LANGUAGE="DE" NAME="Schulz">
Fru formand, De har virkelig pint mig længe, jeg har måttet vente længe, og hr. Swoboda sagde jo noget om mit temperament. De, fru formand, adskiller Dem i Deres svar på en virkelig velgørende måde fra hr. Poettering her i eftermiddag. De har beskæftiget Dem med mine spørgsmål på en saglig og meget koncentreret måde. Jeg har været længe nok i politik til at vide, at man, hvis man spørger en formand, og en gruppeformand ophidset blander sig, er på rette vej.
<P>
(Bifald fra venstre)
<P>
Derfor vil jeg endnu en gang bede Dem, fru formand, hvis De tillader det, om at besvare mine spørgsmål, som De ikke har besvaret. Jeg stillede Dem tre. Det var spørgsmålet om, hvordan De forklarer, at en så sprængfarlig sag ligger så længe hos de spanske myndigheder og ikke bliver behandlet. De har jo rettet en forespørgsel til de spanske myndigheder, og så har man uhøfligt ladet Dem vente i flere måneder på et svar. Hvad skyldes det efter Deres mening, og hvorfor har De ikke rykket for et svar?
<P>
Og dernæst beder jeg Dem også om at besvare følgende spørgsmål: Er De absolut sikker på, at sagen Berlusconi/Dell'Utri, det vil sige, at den øverste domstol i Spanien har sendt en anmodning direkte til Europa-Parlamentet, er en enestående sag, som forekommer for første gang, det vil sige, kan De definitivt udelukke, at der tidligere har været sager, hvor den øverste domstol i Spanien har henvendt sig direkte til Parlamentet, og at Parlamentet straks har igangsat den sædvanlige praksis? Altså et præcist spørgsmål: Har denne sag, som De har draget i tvivl, altså direkte kontakt mellem den øverste domstol i Spanien og formanden for Parlamentet, fundet sted før, og har Parlamentet allerede på et andet tidspunkt accepteret denne fremgangsmåde? Jeg beder Dem om at besvare disse spørgsmål, for det ikke handler om en intern italiensk valgkamp, men om at garantere, at alle parlamentsmedlemmer i Parlamentet behandles lige, hvad enten de hedder Dell'Utri, Berlusconi, Poettering eller Schulz. Det er det, det handler om, ikke om andet!
<P>
(Bifald fra venstre)

<SPEAKER ID=54 NAME="Formanden">
Tak for Deres spørgsmål, hr. Schulz. Det bringer mig faktisk til at fortælle Dem, at der i mine øjne kun er ét punkt, der ikke er helt afklaret i denne sag, nemlig grunden til, at højesteretspræsidenten ikke har sendt sin anmodning om ophævelse af immunitet via den faste repræsentation i den spanske regering, som han havde gjort det nogle år tidligere. Jeg må indrømme, at det undrer mig. De vil sikkert mene, at det ikke kommer mig ved, og at det ikke er min opgave at undre mig, på trods af at det ville have været så nemt. For hvis han havde gjort det, havde vi i virkeligheden sparet mindst tre kvarter denne eftermiddag, og vi ville ikke være i færd med at debattere dette. Nu spørger De mig, hvorfor den spanske regering har brugt så lang tid på at svare. Tjah, jeg forestiller mig - ja, jeg konstaterer i dag - at det er, fordi der er et egentligt kompetenceproblem, lad os kalde det en kompetencekonflikt ...
<P>
(Tilråb fra hr. Schulz til formanden) sendt af justitsministeren og den faste spanske repræsentation via regeringen. Det er ganske nemt. Jeg gentager, at De vil opdage, at den beskrivelse, som De kommer til at modtage, og som jeg håber bliver yderst udtømmende, faktisk er ganske interessant og vil oplyse Dem om, hvilke løsninger man har benyttet i de enkelte tilfælde for de forskellige lande, og som noget obligatorisk nævne den kompetente myndighed.
<P>
Jeg tror ikke, at man kan ... undskyld mig, men nu går De for vidt, hr. Schulz. Jeg har været meget tålmodig. Jeg er rede til at mødes med Dem, så længe De ønsker det, som jeg mødes med alle de kolleger i Parlamentet, der beder om at få mig i tale. Hvis De ønsker det, så lad os aftale et møde og der fortsætte denne diskussion.
<P>
Der er blevet indgivet mange indlæg til forretningsordenen.

<SPEAKER ID=55 LANGUAGE="DE" NAME="Stenzel">
Fru formand, jeg vil blot sige ganske kort til hr. Swoboda, at det af og til er svært for ham at skelne mellem, om han taler som forretningsfører for PSE-Gruppen her, som politiker i Wien eller som tidligere politiker i Wien. Man får af og til det indtryk, at hans udtalelser snarere sigter mod, at kommunalvalget finder sted i Wien den 25. marts.

<SPEAKER ID=56 LANGUAGE="IT" NAME="Speroni">
Fru formand, spørgsmålet om parlamentsmedlemmernes immunitet er faktisk omstridt, måske fordi traktaternes bestemmelser er 36 år gamle. Derfor ville det efter min mening være hensigtsmæssigt at ajourføre dem. Dette er desværre ikke Parlamentets opgave, men andres opgave. Vi kunne dog også godt tilpasse vores forretningsorden til omstændighederne, eftersom den heller ikke er særligt klar.
<P>
I forbindelse med denne debat var der desuden nogle, der sagde, at man ønsker at beskytte Parlamentet, som ikke har noget med det italienske valg at gøre. Det er måske kun et tilfælde, men denne debat finder sted ugen efter, at der blev udskrevet valg i Italien.

<SPEAKER ID=57 LANGUAGE="DE" NAME="Lehne">
Fru formand, jeg vil blot kort kommentere hr. Schulz' bemærkning om ligebehandling. Jeg er en af de tre faste ordførere i Retsudvalget, når det handler om immunitetsspørgsmål. Jeg kan kun sige, at hos os bliver alle i praksis behandlet lige. Jeg mener, at Deres fremgangsmåde i sagen om Berlusconi og Dell'Urtri blot er et udtryk for ligebehandling.
<P>
Jeg behandler selv en konkret sag i Retsudvalget, hvor vi har anmodet om de tyske myndigheders stillingtagen for ni måneder siden og ikke har fået nogen reaktion herpå. Det vil sige, at sådan en fremgangsmåde er helt normal, den er på ingen måde usædvanlig. Jeg kan kun støtte Deres holdning i spørgsmålet om immunitet eftertrykkeligt. Efter min mening er behandling af sager om immunitet ikke noget emne, som bør diskuteres politisk her i Parlamentet. Her handler det om jura og ikke om politik. Det gør en meget stor forskel, som der bør tages højde for i debatten, og jeg er Dem meget taknemmelig for Deres holdning!

<SPEAKER ID=58 LANGUAGE="EN" NAME="Balfe">
Fru formand, en bemærkning til forretningsordenen. I Deres juridiske undersøgelser kan det se ud, som om De antyder, at de britiske myndigheder på et tidspunkt bad om at få ophævet min immunitet. Sådan blev det i hvert fald fortolket i oversættelsen. Jeg vil gerne forsikre Dem om, at dette aldrig var tilfældet, selv om jeg vidnede i en sag, der involverede et parlamentsmedlem, som var genstand for en lignende forespørgsel.

<SPEAKER ID=59 NAME="Formanden">
Hr. Balfe, der var tale om at vidneafhøre Dem. Min forgænger var i tvivl om, hvorvidt den myndighed, der anmodede ham om at vidneafhøre Dem, nu også var den kompetente myndighed. Den britiske justitsminister svarede, at der ikke var noget til hinder for, at De blev afhørt, og jeg understreger, som vidne.
<P>
  

<SPEAKER ID=60 NAME="Varela Suanzes-Carpegna">
Fru formand, jeg er desværre nødt til igen at bede om ordet for at informere Dem og Parlamentet om en ny søulykke. I sidste uge forliste fiskerfartøjet Hansa, under tysk flag og med spansk og portugisisk besætning, i Nordatlanten ud for Skotlands kyst. Seks af de 16 besætningsmedlemmer omkom. Det er en ny skat, som havet opkræver af de europæiske erhvervsfiskere.
<P>
Jeg ønsker, at både De, fru formand, og vores kolleger skal vide, at Fiskeriudvalget i sidste uge vedtog en betænkning om emnet, som forhåbentlig bliver forelagt for Parlamentet i næste mødeperiode. Det er vores bidrag til dette frygtelige erhverv, som plages af større og større usikkerhed.
<P>
Jeg vil på Fiskeriudvalgets vegne anmode Dem om, fru formand, at henvende Dem til ofrenes pårørende og give udtryk for Parlamentets solidaritet og medfølelse, og jeg vil også sige til Dem, at alle ofrene er fra Galicien. Jeg vil også gerne have, at De, hvis det er muligt, fru formand, henvender Dem til den britiske søredningstjeneste, hvis medlemmer med risiko for eget liv reddede mange andres.

<SPEAKER ID=61 NAME="Formanden">
Hr. Varela, jeg skal sørge for, at Deres ønske bliver opfyldt.

<SPEAKER ID=62 LANGUAGE="PT" NAME="Nogueira Román">
Fru formand, også jeg beder endnu en gang om ordet for at tale om ulykkelig og unødvendig død. Her for at mindes seks galiciske fiskere, der for nogle dage siden omkom på grund af en tragisk arbejdsulykke i farvandet ud for Skotland. De skal begraves i deres hjemland i eftermiddag. Jeg appellerer nu til Unionens udøvende myndighed og Europa-Parlamentet om at træffe de nødvendige foranstaltninger til at forbedre fiskeriets livs- og arbejdsvilkår, så vi i det omfang, hvor det overhovedet er muligt, undgår denne type ulykker, som i dag ikke mindst rammer fiskerne fra Galicien.
<P>
  

<SPEAKER ID=63 LANGUAGE="EN" NAME="Gorostiaga Atxalandabaso">
Fru formand, for mindre end to uger siden talte De om et tidligere drab i Baskerlandet. I mellemtiden er 57 mennesker arresteret. Konfliken i Baskerlandet har visse ligheder med konflikten i Nordirland. De mange forskelle til trods kan jeg fortælle, at de baskiske nationalister har forsøgt at følge den irske model. Desværre kan man ikke sige det samme om den spanske og den franske regering. De er af den opfattelse, at den eneste mulige løsning på den væbnede kamp og den tilgrundliggende nationalisme, som udspringer heraf, er udslettelse.
<P>
Indtil Paris og Madrid følger den vej, som London og Dublin har udstukket, ser det ud til, at det politiske landskab forbliver det samme. Og De, fru formand, vil fortsætte med at bakke op om den spanske regerings strategi, og jeg vil fortsætte med at fremføre det, mine spanske kolleger bryder sig mindst om. Det er desværre de sørgelige kendsgerninger.

<SPEAKER ID=64 LANGUAGE="ES" NAME="Ortuondo Larrea">
Fru formand, jeg har taget ordet for at supplere Deres ord ved mødets begyndelse og sige, at det sidste dødsoffer for ETA's barbari, den baskiske politibetjent Iñaki Totorika, tilhørte det baskiske nationalistparti PNV, der er den største politiske magtfaktor i Baskerlandet. Som De ser, gør terrorismen ikke forskel og slår også ned på demokratiske nationalister.
<P>
Ud over min medfølelse og solidaritet med afdøde Iñakis familie og venner, vil jeg igen her i Europa-Parlamentet give udtryk for vores udtrykkelige fordømmelse af dette nye attentat og af alle de mord og andre voldshandlinger, som terrororganisationen ETA udfører i et forsøg på at indføre sine idéer ved hjælp af terror.
<P>
ETA giver sig ud for at forsvare det arbejdende folk og støtte en proces med uafhængighed og fred for det baskiske folk, og jeg spørger ETA, om mord på byrådsmedlemmer, kokke, arbejdere og baskiske politibetjente, om det at bortføre, afpresse og udøve vold mod folk er deres fredsprojekt. Hvordan kan nogen have tiltro til et projekt, der ikke respekterer menneskerettighederne, ikke engang retten til livet?
<P>
Det baskiske folk, som jeg tilhører, ønsker frem for alt fred, og den fred kan kun opnås gennem gensidig demokratisk respekt. I forsøget på at opnå den fred, vi så brændende ønsker, hører ETA's aktioner og enhver anden form for vold derfor ingen steder hjemme, de er overflødige, de hverken hjælper eller forsvarer nogen, og det bedste, der kan ske, er, at de ophører en gang for alle, så vi kan åbne op for fri politisk debat og fri demokratisk beslutning for alle de baskiske borgere uden undtagelse og dermed fastlægge den bedste politiske fremtid, som vi ønsker for vores folk.

<SPEAKER ID=65 LANGUAGE="ES" NAME="Vidal-Quadras Roca">
Fru formand, jeg kan se, at hr. Gorostiaga ikke længere er på sin plads. Som hans trosfæller, der myrder og bagefter flygter, spreder han sin gift over Parlamentet, hvorefter han fejt forsvinder.
<P>
Hr. Gorostiaga har mindet os om, at de demokratiske spanske lovhåndhævere i de seneste dage har foretaget en række arrestationer. Arrestationer af mennesker, der er anklaget for meget alvorlige forbrydelser, for samarbejde med en væbnet gruppe og for forsvar af terrorisme, for støtte til organiseret kriminalitet.
<P>
Disse mennesker er blevet arresteret efter ordre fra en uafhængig og demokratisk dommer, de vil få alle procesgarantier, de vil kunne forsvare sig, der vil blive lyttet til dem, de vil få en retfærdig retssag, og deres værdighed som mennesker og borgere vil til enhver tid blive respekteret, noget som ikke sker med ofrene for hr. Gorostiagas venner, som bringes til tavshed af et skud eller en bombe uden at kunne udtale sig frit fra den kirkegård, som hr. Gorostiagas venner sender dem til.
<P>
Om meget kort tid vil Baskerlandet få mulighed for at tale frit ved stemmeurnerne, og så vil hr. Gorostiaga kunne konstatere, hvad den rædsel, som han bringer med sig til Parlamentet, repræsenterer.
<P>
Fru formand, på samme måde som hr. Gorostiagas indlæg er en skændsel for Parlamentet, er de afskyelige aktioner, som hans ETA-venner udfører, og det, som han repræsenterer, en skændsel for menneskeheden.
<P>

<SPEAKER ID=66 LANGUAGE="ES" NAME="Bautista Ojeda">
Fru formand, jeg vil ikke gøre dette til et procedurespørgsmål, men tillad, at jeg gør opmærksom på en situation i Spanien. Virksomheden Sintel, der er Telefónicas datterselskab, er i en meget alvorlig situation, der betyder, at dens 2.000 medarbejdere i øjeblikket er lukket inde eller befinder sig udendørs i lejre på meget hårde betingelser, fordi de kræver en retfærdig løsning spørgsmålet om deres arbejdspladser. På vegne af de ansatte beder jeg Dem om at viderebringe denne bekymring til det relevante udvalg.
<P>
  

<SPEAKER ID=67 LANGUAGE="IT" NAME="Morgantini">
Fru formand, jeg kom hjem fra Palæstina i går, nemlig fra Gaza, hvor jeg var med til plenarmødet i Det Palæstinensiske Råd, som fik mulighed for at samles for første gang i seks måneder. Dette skete dog på visse betingelser. Medlemmerne af det palæstinensiske parlament var nødt til at køre ind i Gaza med Israels offentlige transportmidler, de måtte ikke bruge deres egne biler, de blev kropsvisiteret, og mange af dem nåede ikke frem, fordi områderne var afspærrede.
<P>
Den 7. midt om natten blev 33 palæstinensiske landsbyer mellem Ramal og Birzeit, hvor der ligger et universitet, hermetisk lukket af israelske soldater, som også kørte i kampvogne, gravede skyttegrave og ødelagde 400 meter fortov. 65.000 mennesker er spærret inde disse steder. Der er efter min opfattelse tale om handlinger, som vi absolut ikke bør godtage. Jeg vil derfor gerne bede formanden om at henvende sig til hr. Solana og protestere over, at universitetet i Birzeit er lukket helt. Underviserne og de studerende på universitetet i Birzeit havde ikke skudt på nogen eller taget noget som helst initiativ, de var der udelukkende for at studere.
<P>
Situationen er efter min mening ved at være dramatisk! Israel kan ikke blive med at overtræde de internationale Genève-konventioner, og denne kollektive afstraffelse er uretfærdig.
<P>
Jeg bifalder ikke de palæstinensiske organisationers eller de enkelte palæstinenseres militære aktioner eller terroraktioner, men den kollektive afstraffelse må fordømmes, for det er ikke en reaktion, men snarere en form for stammehævn.
<P>
Derfor vil jeg gerne bede formanden om at protestere over for den israelske regering og om at opfordre hr. Solana til at gribe ind med det samme for at bringe lukningen af de besatte områder og den kollektive afstraffelse af den palæstinensiske befolkning til ophør, genåbne Birzeit og universitetet og genindføre dette folks ret til at studere og leve sit liv.

<SPEAKER ID=68 NAME="Formanden">
Tak, fru Morgantini. Jeg skal se til, at Deres ønsker bliver opfyldt.

<CHAPTER ID=6>
Sikker transport af radioaktivt materiale
<SPEAKER ID=69 NAME="Formanden">
Næste punkt på dagsordenen er betænkning (A5-0040/2001) af Hatzidakis for Udvalget om Regionalpolitik, Transport og Turisme om meddelelse fra Kommissionen om rapporten fra den stående arbejdsgruppe om sikker transport af radioaktivt materiale i Den Europæiske Union (KOM(1998)0155 - C4-0034/1999 - 1998/2083(COS)).

<SPEAKER ID=70 NAME="Hatzidakis">
Fru formand, hr. kommissær, jeg vil for det første gerne takke fru Isler Béguin, som oprindeligt var ordfører for denne betænkning, for hendes arbejde og give udtryk for min sorg over, at hun ikke selv kunne vedblive med at være ordfører for betænkningen indtil dens afslutning, men at jeg som formand for udvalget blev nødt til at overtage den, idet indholdet i dens endelige udformning er ændret meget i forhold til hendes.
<P>
Emnet, som betænkningen beskæftiger sig med, er, som De forstår, brandvarmt og splitter offentligheden i mange af EU's medlemsstater. Atomkraft er i sig selv et emne, som også ved en tidligere lejlighed har splittet Europa-Parlamentet af indlysende årsager. Men jeg vil gerne med det samme påpege, at det var et rigtigt valg, som Udvalget om Regionalpolitik, Transport og Turisme traf, nemlig ikke at ville forhandle principspørgsmålet, om vi skal have atomkraft eller ej, inden for rammerne af denne betænkning, som det har arbejdet på i lang tid også inden eurovalget, men udelukkende at koncentrere sig om spørgsmålet om transport af radioaktivt materiale inden for EU. Og hvis man desuden ser på det juridisk, så er det ikke EU's ansvarsområde, om vi skal anvende atomkraft eller ej. Det er medlemsstaternes ansvar. Det vil jeg nu slet ikke komme ind på nu, men sådan forholder sagen sig. Vi i transportudvalget har ikke nogen som helst grund til at beskæftige os med emner, der ligger ud over vores kompetenceområder. Betænkningen drejer sig om transport af radioaktivt materiale, og følgelig skal vi koncentrere os om det.
<P>
Dernæst, fru formand, ved vi, at vi på internationalt plan har det Internationale Atomenergiagentur, som allerede i 1961 med Safety Standards No 6 fremkom med anbefalinger for en sikker transport af radioaktivt materiale, og selv om disse standarder ikke er bindende, er de dog blevet inkorporeret i alle medlemsstaternes nationale lovgivninger. Det Internationale Atomenergiagenturs standarder lægger stor vægt på det transporterede materiales indpakning. Det betyder, at indpakningen, som er fastsat i agenturets regler, må kunne sikre, at materialet er tæt indesluttet under transporten såvel under normale forhold som i tilfælde af ulykker samt garantere de involverede personers sikkerhed.
<P>
Jeg er naturligvis helt enig i, at sikkerheden skal have absolut prioritet over for det økonomiske udbytte af forsyningen, og at atomindustrien til punkt og prikke skal overholde de internationale regler for transport. Vi må ikke glemme, at radioaktive materialer regelmæssigt transporteres over store afstande inden for EU, og at de både kommer fra og skal til andre kontinenter. Jeg vil ikke nævne nogle specifikke eksempler, men blot omtale to særligt ladede ord, to særligt ladede lokaliteter, nemlig La Hague i Frankrig og Sellafield i Storbritannien. De er begge oparbejdningssteder for radioaktivt materiale.
<P>
Der er fire punkter i betænkningen, som har særlig betydning, og som jeg gerne vil omtale i hovedlinjer, for vi har ikke så meget tid til rådighed, som vi kunne ønske os.
<P>
For det første betoner betænkningen, at EU må forsøge at formindske mængden og distancerne for transporter af radioaktivt materiale. Det kaldes nærhedsprincippet, og det er emnet for et gammelt afstemningsforslag i Europa-Parlamentet allerede fra 1996.
<P>
For det andet, som betænkningen også fastslår, har samarbejdet med landene i Central- og Østeuropa og deres tilpasning til det Internationale Atomenergiagenturs standarder stor betydning, hvad enten udvidelsen kommer til at foregå meget snart, hvad vi alle håber, eller ej, for der findes problemer i disse lande, som måske kan true de europæiske borgeres sikkerhed og sundhed.
<P>
For det tredje betoner betænkningen, at de eksisterende regler, forskrifter og forordninger skal overholdes af dem, som er ansvarlige for transporten af radioaktivt materiale. Det er ikke nok, at der findes lovgivning, den skal også overholdes.
<P>
For det fjerde er information om transporter af radioaktivt materiale et emne, som er blevet undersøgt, og vi mener, at de regionale og lokale myndigheder skal holdes underrettet.
<P>
Et sidste punkt, fru formand, er de forskellige institutioners protester i forbindelse med sagen. Vi er alle tilhængere af, at enhver europæisk borger frit kan ytre sig, men det er vigtigt, at vi undgår vold. Det er ligeledes et punkt, som betones i betænkningen. Jeg vil gerne fortælle, at der er flertal for betænkningen i udvalget, og at der er enighed mellem de to store, politiske grupper, og det er netop årsagen til, at jeg med beklagelse bliver nødt til at fortælle medlemmerne, at jeg ikke kan acceptere delændringsforslag fra medlemmerne.

<SPEAKER ID=71 NAME="Chichester">
Hr. formand, jeg er stedfortræder for min kollega hr. Mombaur, som ikke er i stand til at deltage på grund af sygdom, og jeg vil fremlægge udtalelsen fra Udvalget om Industripolitik, Eksterne Økonomiske Forbindelser, Forskning og Energi. Udvalgets udtalelse blev oprindeligt vedtaget i april 1999 i sidste valgperiode og blev med stort flertal vedtaget igen i Parlamentet i den oprindelige ordlyd. Ordføreren, hr. Mombaur, har noteret sig, at kun to punkter er ændret på de to år, der er gået. Jeg vil gerne citere hans bemærkninger: "For det første viser den tyske forbundsregerings politik om at standse produktionen af elektricitet på atomkraftværker efter 32 år tydeligt, at der i det mindste i spørgsmålet om transport af brugte brændselselementer i hvert fald ikke er sikkerhedsmæssige problemer. For det andet er det blevet understreget, at et regeringsskifte i en medlemsstat ikke udgør et retligt grundlag for at afslutte aftaler, som er vedtaget på mellemstatsligt niveau."
<P>
Udvalget vedtog seks konklusioner af overvejende teknisk karakter for at understrege den lave koncentration af radioaktivitet og den begrænsede udsættelse specielt i sammenligning med naturligt forekommende baggrundsstråling. Jeg noterer mig, at konklusion 1 og 2 vedrørende den stående arbejdsgruppe om sikker transport af radioaktivt materiale, som blev nedsat i 1982 på Parlamentets initiativ, anbefaler, at arbejdsgruppen fortsætter sine aktiviteter og gør sit arbejde tilgængeligt for offentligheden
<P>
Jeg er overrasket over at se kommissær Lamy her i Parlamentet her i eftermiddag. Betyder det, at Kommissionen har planer om at udvide handlen med nukleart materiale ud over EU's grænser?

<SPEAKER ID=72 LANGUAGE="DE" NAME="Ferber">
Hr. formand, hr. kommissær, kære kolleger, jeg vil på vegne af PPE-Gruppen gerne varmt takke alle de kolleger i Regionaludvalget, som har gjort det muligt for os at beskæftige os så sagligt med meddelelsen fra Kommissionen om sikker transport af radioaktivt materiale. Emnet er ikke egnet til politik. Jeg vil gerne én gang for alle sige tydeligt, at det farligste, vi har i dag i forbindelse med transport af radioaktivt materiale, er demonstranterne, som saver i skinnerne, udhuler jernbanedæmningerne og lign. Lige nu er der en prøveligning på banestrækninger i Tyskland. Det er betydeligt farligere end selve transporten.
<P>
Det fremgår også tydeligt af Kommissionens meddelelse, at vi hovedsageligt har at gøre med svagt radioaktivt materiale i Europa, som er undervejs og anvendes i menneskets interesse, nemlig som medicinalprodukter. Det er der ingen, der vil protestere imod. I PPE-Gruppen stemmer vi mod alle - det siger jeg udtrykkeligt her - mod alle ændringsforslag, som er blevet stillet af vores kolleger i plenarforsamlingen, fordi vi mener, at vi har udarbejdet et fremragende kompromis i udvalget, der også er værd at forsvare på plenarforsamlingsniveau.
<P>
Jeg understreger endnu en gang, at det ikke er EU's opgave - ordføreren, min ven Konstantinos Hatzidakis, har nævnt det - at bestemme for enkelte medlemsstater, hvilke primære energiformer de skal bruge. Men hvis flertallet af medlemsstaterne i dag bekender sig til atomenergi, skal der også være tilpas sikre og egnede metoder på dette område. Jeg håber, at medlemsstaterne virkelig også overholder den informationspligt, som er omtalt i meddelelsen. Det bliver den næste afgørende prøve i Tyskland, når det i slutningen af marts handler om at transportere oparbejdet materiale fra La Hague til det endelige lager i Tyskland.
<P>

<SPEAKER ID=73 LANGUAGE="EN" NAME="Simpson">
Hr. formand, i dag skal vi vurdere, hvad denne betænkning handler om, nemlig sikker transport af radioaktivt materiale. Den er et svar på Kommissionens meddelelse om de seneste ændringer af Det Internationale Atomenergiagenturs forskrifter. Jeg nævner dette, fordi der var tidspunkter under forhandlingerne i udvalget, hvor det centrale spørgsmål om transport af radioaktivt materiale fortabte sig i den brede diskussion mellem tilhængere og modstandere af atomkraft.
<P>
Vi bør ikke desto mindre takke fru Isler Béguin for at have påbegyndt arbejdet, og ikke mindst ordføreren, hr. Hatzidakis, for at gøre det færdigt, så vi kan drøfte spørgsmålet her i dag. Kommissionen er af den opfattelse, at risiciene i forbindelse med transport af radioaktivt materiale er små, men vi bør bestræbe os på i højere grad at oplyse offentligheden og beredskabstjenesterne om, hvor sikker transportprocessen er. Ligeledes bør EU vedtage en flerårig plan. Vi støtter i store træk denne opfattelse.
<P>
Desværre indtog den tidligere ordfører i sin betænkning en holdning, som omfattede al radioaktivitet, gik imod oparbejdning af radioaktivt materiale og anbefalede at erstatte Euratom-traktaten med et kapital om energi i traktaten.
<P>
Vi i Den Socialdemokratiske Gruppe følte, som jeg sagde tidligere, at betænkningen omhandlede transport af radioaktivt materiale, og ikke fordele og ulemper i forbindelse med atomkraft. Det er derfor, vi indgik kompromiser, og jeg føler, at vi nu har en afbalanceret betænkning, som alle kan støtte.
<P>
Jeg kan derfor sige, på vegne af Den Socialdemokratiske Gruppe, at vi støtter de to ændringsforslag, som vi fremsatte på plenarmødet, men vi forkaster de fleste af de ændringer, der enten forsvarer kernekraftindustrien, som om der ikke var noget problem, eller fordømmer den som djævlens håndlanger.
<P>
Gruppen er af den overbevisning, at selv om betænkningen i sin nuværende form ikke er fuldendt, så er den afbalanceret, realistisk og objektiv og omhandler det spørgsmål, den var tiltænkt, nemlig transport af radioaktivt materiale.

<SPEAKER ID=74 LANGUAGE="FR" NAME="Isler Béguin">
Hr. formand, hr. kommissær, Europa-Parlamentet har endnu en gang forpasset lejligheden til at sige sandheden, hvad angår atomspørgsmål. Vi undgår endnu en gang en réel debat om sikker transport af farlige materialer, som om atomeksperterne og -eliten fortsat havde eneret på atomspørgsmål i Europa, og som om debat nødvendigvis er det samme som store følelser og regulære skænderier.
<P>
Jeg havde i min egenskab af daværende ordfører under den offentlige høring den 21. januar 2000 forsøgt at starte en debat, men så trak den almægtige atomenergilobby endnu en gang i trådene. Selv om den første betænkning af hr. Maurice aldrig blev fremlagt under den foregående valgperiode, så kunne den betænkning, vi forhandler om, godt have været et fremskridt, men det bliver der ikke noget af.
<P>
Den beslutning, der blev vedtaget i Transportudvalget med fuld støtte fra Industriudvalget, afslører på ingen måde opinionens bekymring med hensyn til disse overordentligt følsomme spørgsmål om transport af radioaktivt materiale, på trods af at min indledende betænkning var helt på bølgelængde med den europæiske befolknings følelser omkring disse spørgsmål.
<P>
Dette sceneskift - for det er, hvad det er - giver mulighed for at afsløre det raffinerede spil om aftaler mellem de store politiske grupper, der bliver manipuleret af den pronukleare lobby. Således går det stillede forslag til beslutning imod de indledende forslag, på trods af alle vores anstrengelser, og jeg kan ikke som parlamentsmedlem acceptere, at det fremgår af et forslag til beslutning, at "tavshed kan betragtes som en kriminel handling".
<P>
På trods af at det var lykkedes mig at indgå et stort antal kompromiser med de kolleger, der havde behandlet dette spørgsmål og stillet ændringsforslag, dagen før afstemningen i Regionaludvalget, faldt alle mine bestræbelser fra hinanden, eftersom de store politiske grupper nægtede at stemme for vores kompromisforslag.
<P>
Den betænkning, der fremlægges for Dem, forvansker de grundlæggende spørgsmål om transporter af radioaktivt materiale, gennemsigtighed, sikkerhed og især mulighederne for at reducere dem. Den betænkning, som formanden for Transportudvalget har overtaget, er intet andet end en hyldest til atomindustrien. Som bevis for atomenergilobbyens indflydelse på udformningen af denne ændring ser man de identiske ændringsforslag, identiske ned i mindste detalje, der stilles af såvel konservative som socialdemokrater, og lobbyens takkebreve til de medlemmer, der har villet spille med. Man forsøger at lade, som om transport af radioaktive materialer ikke vedkommer atomindustrien, og at vi, De Grønne, har taget helt fejl af debatten. Men nu er det slut med hykleriet!
<P>
Selv om en stor del af det radioaktive affald omfatter små forsendelser til laboratorier og til lægevidenskabelige formål, er det ikke dem, der er de farligste. Det er derimod transporterne af radioaktivt affald, der udgør den største fare, på grund af deres høje radioaktivitet. At påstå det modsatte ville være det samme som at lyve.
<P>
At stille spørgsmål om emballering af disse radioaktive forsendelser er således ikke spor provokerende, når man ved, at hele politikken om sikker transport af radioaktive materialer hviler på emballagen, der skulle være garanteret mod enhver form for prøvelse.
<P>
Vi er trods alt klar over, at utallige transporter med radioaktive produkter, selv de allermest giftige som f.eks. plutonium, bevæger sig rundt på de europæiske veje. Er det en majestætsforbrydelse at ville stoppe disse mobile bomber?
<P>
Min betænkning forsøgte at besvare disse spørgsmål og stillede selv det afgørende spørgsmål om grunden til denne transport af radioaktivt materiale. Her berører vi således spørgsmålet om atomindustrien og især om oparbejdning af atomaffald, for det er netop oparbejdningen på anlæggene i La Hague og Sellafield, der er årsag til de mest radioaktive transporter. Uden oparbejdning ville der ikke længere foregå nogen transport af radioaktivt affald.
<P>
Denne løsning, som er den mest enkle, er en mulighed, for med vores nuværende viden ved vi, at oparbejdning er en økonomisk og økologisk vildfarelse. Den seneste opblussen af transporter med højradioaktivt materiale vedrører affald fra atomkraftværker, der bruger MOX-brændsel, som opbevares helt ulovligt i La Hague. Dette betyder, hr. formand, at det også transporteres helt ulovligt. Det nytter ikke noget at ville forvanske debatten, som denne betænkning forsøger at gøre. Dog kan den forbedres ved at stemme for de ændringsforslag, som jeg lige har stillet.

<SPEAKER ID=75 LANGUAGE="EN" NAME="Fitzsimons">
Hr. formand, jeg bifalder betænkningen om transport af radioaktivt materiale inden for EU. Som alle sikkert ved, er dette et spørgsmål, som vækker stor bekymring i den irske befolkning, der især er foruroliget over planerne om yderligere transporter af nukleart materiale gennem Det Irske Hav i den nærmeste fremtid.
<P>
Den tyske regering har allerede udtalt, at den er parat til igen at sende brugt atombrændstof til Cumbria, og den nederlandske regering har overvåget transporten af to forsendelser af brugt nukleart materiale til Sellafield for nylig. Den nederlandske regering har planer om yderligere 17 forsendelser i løbet af de næste par år.
<P>
Det har aldrig været en nem opgave at bekæmpe British Nuclear Fuels (BNFL) og den britiske kernekraftindustri. Det har jeg gjort i mange år. Det er derfor, jeg er specielt glad for at se, at Greater London Assembly i sidste uge nedsatte et udvalg, der skal undersøge sikkerheden ved jernbanebefordring af radioaktivt affald gennem London. Tog læsset med brugt atombrændstof fra tre atomkraftværker i det sydøstlige England krydser regelmæssigt London på deres vej mod BNFL-værket i Sellafield. Togene kører igennem syv distrikter, herunder West Hampstead, Islington, Hackney, Hammersmith, Fulham, Wandsworth og Bromley. Vognlæs af radioaktivt affald oplagres jævnligt på rangerbanegårde i Willesden.
<P>
Det nye undersøgelsesudvalg vedrørende jernbanebefordring af radioaktivt materiale (Radioactive Trains Investigative Committee) vil indhente udtalelser fra British Nuclear Fuels, Railtrack og fra repræsentanter fra grupper i lokalsamfundet om spørgsmålet. Udvalget melder tilbage til Greater London Assembly til sommer. Beslutningen om at nedsætte udvalget kommer kun få dage efter, at et tog læsset med brugt atombrændstof blev afsporet ved ankomsten til atomkraftværket Torness i Skotland. Jeg er glad for, at medlemmerne af Greater London Assembly nu udviser samme bekymring over forsendelserne af atombrændstof i England og specielt i forhold til BNFL's Sellafield-kompleks i Cumbria.
<P>
Jeg håber, at politikerne og de kommunale myndigheder i Irland vil samarbejde med medlemmerne af Greater London Assembly og andre grupper i England for at intensivere kampen for, at BNFL lukker det dyre, men unyttige Sellafield-værk.
<P>
I tilknytning hertil er det på høje tid, at vi får udarbejdet en fuldstændig vurdering af virkninger på miljøet vedrørende de mulige miljøskader, som kan opstå i forbindelse med atomforsendelser over Det Irske Hav. Jeg opfordrer endnu en gang miljøkommissæren, fru Wallström, til at gøre brug af sine beføjelser under EURATOM-traktaten og gennemtvinge en uafhængig vurdering af miljøpåvirkningerne i forbindelse med forsendelse af nukleart materiale over Det Irske Hav.
<P>
Jeg takker ordføreren, hr. Hatzidakis, for betænkningen.

<SPEAKER ID=76 LANGUAGE="EN" NAME="Atkins">
Hr. formand, jeg undskylder min sene ankomst, men på grund af flysituationen er det heldigt, at jeg overhovedet kom frem.
<P>
Ligesom hr. Simpson taler jeg på vegne af Nordvestengland, hvor kernekraftindustrien har stor betydning - i Springfield, hvor man fremstiller brændselsstave, Sellafield, hvor stavene oparbejdes til noget mere anvendeligt, og Warrington, hvor British Nuclear Fuels' hovedkontor ligger.
<P>
Denne industri stiller sig aldrig tilfreds. Den anerkender, at befolkningerne i Storbritannien og i EU er bekymret over transport af nukleart materiale og gør sig store anstrengelser for at undersøge mulige foranstaltninger. Industrien er blandt de bedste i forbindelse med transport af farligt gods. Transport af nukleart materiale har endnu aldrig kostet menneskeliv, og det bliver heller aldrig tilfældet, hvis industrien har noget at skulle have sagt.
<P>
Forhandlingen, som hr. Fitzsimons refererer til, overværede jeg, da jeg var minister for Nordirland. Den er tendentiøs og bygger på utilstrækkelige oplysninger. Det er ligeledes et angreb - som, hvis jeg må sige det, De Grønne er indblandet i - på mine vælgere i nordvest og alle andre, der er beskæftiget inden for denne vigtige og betydningsfulde industri i Storbritannien og i andre dele af EU. Dette er ikke tidspunktet for en drøftelse om atomkraft. Jeg kan kun sige, at den er fremtiden. Det er en af verdens mest grønne måder at fremstille energi på. Jo hurtigere vi indser det, jo bedre.
<P>
Det glæder mig, at mine ændringsforslag i udvalget har været medvirkende til at ændre betænkningen. Jeg har fremsat flere ændringsforslag i morgen i samme stil. Jeg er stolt af at blive forbundet med forkastelsen af den oprindelige betænkning og forhåbentlig også vedtagelsen af betænkningen med ændringer.

<SPEAKER ID=77 LANGUAGE="DE" NAME="Piecyk">
Hr. formand, kære kolleger, jeg går ind for, at vi koncentrerer os om det, der rent faktisk står i betænkningen, for jeg mener, at den for en stor del stadig bærer fru Isler Beguins håndskrift. Det synes jeg er godt, og jeg takker også formanden for udvalget, som har afsluttet arbejdet. Det er helt sikkert, at atomenergi og transport af atomaffald er medlemsstaternes ansvar. Naturligvis er det sådan, at hvis der er indgået aftaler, skal de også overholdes, netop hvad angår transporten.
<P>
At transport af radioaktivt materiale ikke er uden risiko, står i betænkningen. Derfor er det efter min mening vigtigt, hvad betænkningen refererer til, nemlig for det første at sikkerhed for mennesker og natur fortsat skal have absolut prioritet, og for det andet at det i højeste grad skal handle om informationer til de lokale myndigheder og befolkningen. Mange mennesker er for øjeblikket netop i Tyskland meget bekymrede, de er påvirket af det, der sker for dem. At de må sige deres mening og demonstrere, står også i betænkningen. Vi er enige i fordømmelsen af de voldelige handlinger mod mennesker og mod ting, fordi det virker mod hensigten. Jeg tilføjer for vores vedkommende, at man også er nødt til at tilbagevise det forslag, som er stillet i Tyskland af en politiker, der hedder Möllemann, ifølge hvilket Castor-transporter skal finde sted via zeppeliner gennem luften. Dét ville man med sikkerhed ikke kunne imødekomme kravene med, det ville derimod gøre atomtransporterne endnu farligere.
<P>
Kære fru Isler Beguin, vi to ville sandsynligvis kunne afvikle atomenergi i morgen. Men vi to udgør ikke flertallet i denne verden og i dette selskab. Derfor bør vi koncentrere os om denne meddelelse, altså at transporten af radioaktivt materiale i nær fremtid skal foregå så sikkert som muligt. Når vi så har klaret det, den tyske regering gør, nemlig at beslutte at afvikle atomenergi og at gennemføre denne beslutning, har vi måske begge to nået vores mål om nogle år.

<SPEAKER ID=78 LANGUAGE="FI" NAME="Vatanen">
Hr. formand, kære kolleger, det var ikke meningen, at vi skulle diskutere, om kernekraft er nødvendig, men de inkarnerede modstandere af kernekraft ændrede betænkningens retning. De grønne vil ikke forstå kernekraftens uomtvistelige miljøfordele. Hvilket paradoks! Det er sandsynligt, at de grønnes holdning til kernekraften bygger på en ideologi fra 1968, og de nægter stadig at føre en ærlig debat om kernekraft. Deres holdning er låst fast på forhånd, og den kan ikke påvirkes af kendsgerninger. Den første version af betænkningen blev anvendt som et brækjern mod kernekraft. Et mærkbart aspekt, som slet ikke blev omtalt i betænkningen, er Kommissionens foreslåede handlingsplan, der indeholder mange fornuftige initiativer. Heldigvis er man efter udvalgets ændringsforslag vendt tilbage til sagens kerne.
<P>
Transport af radioaktive materialer sker i overensstemmelse med regler fra Den Internationale Organisation for Atomenergi. Kommissionen har konsulteret eksperter i medlemsstaterne - altså ikke en gruppe bestående af politikere. Den pågældende arbejdsgruppe mener, at de fornyede regler indebærer en mærkbar ekstra sikkerhed, selv om de forrige heller ikke blev anset for at være utilstrækkelige. Risiciene menes at være små, og takket være de strenge regler er det lykkedes at undgå ulykker i næsten et halvt århundrede. Dette er sket på trods af, at nogle - slet ikke alle - kernekraftmodstandere uansvarligt prøver at sabotere transporterne f.eks. ved at løsne jernbaneskinner. Således opstår der et spørgsmål om, hvem der er ansvarlig, og hvem der sætter den nationale sikkerhed i fare.
<P>
Jeg opfordrer alle til at holde sig til fakta. Kommissionens bemærkning om, at offentligheden bør informeres om, hvor god situationen i sidste ende er, er derfor mere end begrundet. Fordi kernekraften øger velvære og renhed, er den en nødvendig energiløsning. Hvis de franske kernekraftværker blev lukket nu, var vi i denne sal nødt til at finde stearinlysene frem.

<SPEAKER ID=79 LANGUAGE="NL" NAME="Sanders-ten Holte">
Hr. formand, betænkningen imødekommer en stor del af vores ønsker, men der er stadig nogle punkter, som vi har stillet ændringsforslag til. I betragtning af emnets ømfindtlige og følelsesladede karakter er det vigtigt for Den Liberale Gruppe, at betænkningen går ud fra en realistisk fremstilling af kendsgerningerne, f.eks. ved at gengive eksperternes meget forskellige opfattelser af grænseværdier for stråling.
<P>
For det andet synes vi, det er vildledende at antyde, at atomindustrien optræder selvregulerende, navnlig på sikkerhedsområdet. Også den er underkastet bindende internationale sikkerhedsregler, hvormed der er fastsat konsistente standarder, som alle aktører skal overholde.
<P>
For det tredje skelnes der i punkt E med rette mellem dels radioaktivt materiale, som består af isotoper bestemt til forskning, medicinsk og industrielt brug - det er langt størstedelen - dels radioaktivt affald og brugte atombrændstoffer bestemt til genbrug. Det er den mest risikofyldte form for radioaktivt materiale, men det drejer sig kun om en forholdsvis ringe del. Et andet sted i teksten skelnes der imidlertid ikke tydeligt mellem specifikt nukleart materiale og radioaktivt materiale i al almindelighed.
<P>
Hvis Kommissionen nu nøje undersøger alle transportbevægelser af radioaktivt materiale, ville den gentage det arbejde, som Det Internationale Atomenergiagentur snart påbegynder. Det er imidlertid nyttigt, hvis Kommissionen nøje undersøger transporten af nukleart materiale i EU.
<P>
For det fjerde modsætter min gruppe sig, at det bredere emne, høringspligt i forbindelse med al transport af farlige stoffer, tages op i denne betænkning. Det er ikke det, det drejer sig om i denne betænkning. De Liberale synes dog, at de lokale myndigheder skal konsulteres om transport af radioaktivt materiale. Hovedvægten skal imidlertid ligge på obligatorisk information på forhånd om transport af nukleart materiale.
<P>
Endelig hilser vi IAEA's beslutning velkommen om at evaluere sine transportregler hvert andet år og om nødvendigt tilpasse dem. Vi vil understrege, at reglerne skal gennemføres af alle medlemsstater i begyndelsen af næste år af hensyn til et konsistent højt sikkerhedsniveau.

<SPEAKER ID=80 NAME="Lamy">
Hr. formand, jeg vil først og fremmest forsikre såvel hr. Chichester som i endnu højere grad fru Isler Béguin om, at min tilstedeværelse i Kommissionens sæde ikke skyldes, at transport af radioaktive materialer nu er overgået til et område, der er lige så vidtforgrenet som det er ufølsomt, under den ansvarlige kommissær for udenrigshandel. Det drejer sig om en langt mere uskyldig handling i form af midlertidig transport af sagsmapper uden oplagring, vil jeg gerne understrege, mellem kommissionsmedlemmer, der gør sig den ulejlighed at give hinanden en hjælpende hånd fra tid til anden.
<P>
For at komme til sagens kerne bliver emnet transport af radioaktivt affald, som De lige har nævnt, ofte debatteret på en noget følelsesladet facon i betragtning af denne industris situation og miljø. Og vi er således i Kommissionen klar over de store vanskeligheder, som De har haft med at forlige nogle holdninger, der ind imellem var en anelse divergerende. Vi mener, at ordføreren og de parlamentsmedlemmer og kommissionsmedlemmer, der har ydet et bidrag hertil, bør lykønskes for deres helt igennem bemærkelsesværdige bestræbelser på forlig.
<P>
Som flere af Dem har bemærket under forhandlingen, garanterer atomindustrien, om man vil det eller ej, en ikke ubetydelig del af energiforsyningssikkerheden, og man bliver altså nødt til at acceptere denne industris behov for at transportere radioaktivt materiale.
<P>
Det, der efter vores mening er det vigtigste i betænkningsforslaget, er bekræftelsen af, at de foranstaltninger, der er blevet truffet på internationalt og nationalt plan, garanterer en høj grad af sikkerhed i transporten af disse materialer. Når dette er sagt, er det klart, at det er yderst vigtigt med gennemsigtighed på området som på alle andre områder, der berører atomenergisektoren. Vi anerkender, støtter og er beredvillige til at fremme nøjagtig og gennemskuelig information om alle de risici, som befolkningerne ville kunne, eller kan blive udsat for.
<P>
På trods af det vanskelige materiale og de begrænsninger, som sikkerheden påbyder, mener vi som De, at det er vigtigt at styrke denne information. Det er klart, at det er et område, hvor man aldrig har opnået hverken det optimale eller det perfekte resultat, og som hr. Piecyk antydede, er det sandt, at det er medlemsstaterne, der har det overordnede ansvar på området, men det forhindrer os ikke i at planlægge nogle aktioner, der f.eks. ville give mulighed for at forbedre de dokumenter, der ledsager transporten af de omtalte materialer.
<P>
Med hensyn til spørgsmålet om anvendelse af oparbejdningsteknologien, så er det ikke vores opgave at udtale os herom. Det er en løsning, som hovedsagelig er af industriel karakter, og som skal fastholdes på baggrund af mere tekniske og økonomiske kriterier og nødvendigheden af at reducere højradioaktivt affald.
<P>
Derimod kan og vil vi støtte bestræbelserne på forsknings- og udviklingsområdet. Det stemmer i øvrigt overens med Kommissionens forslag i det sjette forsknings- og udviklingsprogram med fokus på innovation på affaldshåndteringsområdet.
<P>
Det er også vores ansvar at sikre os, at forpligtelserne i EURATOM-traktaten, kapitel 3, om strålingsbeskyttelse bliver overholdt. De ønsker at tilføje et kapitel, der hedder "Energi i unionstraktaten" i Deres betænkning. Vi ved alle, at det er et spørgsmål, der er blevet debatteret flere gange på regeringskonferencerne, og som man for øjeblikket ikke har fundet nogen løsning på.
<P>
Som vores grønbog "På vej mod en europæisk strategi for energiforsyningssikkerhed" understreger, mener vi, at EURATOM-kontrakten lever op til sine målsætninger på en lang række områder. Det er sandt, at den ikke indeholder en specifik reference til transport af radioaktivt materiale. Vi mener dog, at bestemmelserne i denne aftale giver os mulighed for at spille rollen som overvågningsinstans, samtidig med at vi opretholder princippet om staternes overordnede ansvar.
<P>
Dette var Kommissionens kommentarer til denne betænkning. Vi vil selvfølgelig nøje undersøge alle betænkningens forslag i lyset af ovennævnte, som går ud på at fremme vores egen intervention ud fra de midler, som står til vores rådighed, og de muligheder, som traktaterne byder os.
<P>
Vi mener, som jeg sagde fra starten, at denne betænkning er et nyttigt stykke arbejde. Den gør det muligt at give en klar udmelding til de europæiske borgere, og efter de utallige forhandlinger, som De har ført om spørgsmålet om transport af radioaktive materialer, mener vi, at den bidrager til en fornuftig tilgang til dette område, hvilket uden tvivl vil føre til forbedringer af gennemsigtigheden. Derfor hilser vi denne betænkning velkommen.

<SPEAKER ID=81 NAME="Formanden">
Forhandlingen er afsluttet.
<P>
Afstemningen finder sted i morgen kl. 12.00.

<CHAPTER ID=7>
WTO-forhandlingerne om den indbyggede dagsorden
<SPEAKER ID=82 NAME="Formanden">
Næste punkt på dagsordenen er betænkning (A5-0076/2001) af Schwaiger for Udvalget om Industripolitik, Eksterne Økonomiske Forbindelser, Forskning og Energi med Europa-Parlamentets henstillinger til Kommissionen om de forhandlinger, der inden for rammerne af WTO føres om den indbyggede dagsorden.

<SPEAKER ID=83 NAME="Schwaiger">
Hr. formand, hr. kommissær Lamy, kære kolleger, Seattle har vist, at USA ikke længere er den eneste førende magt for WTO. EU er ligestillet med USA. Det samme gælder de asiatiske lande, og også udviklingslandene spiller en vigtig rolle. Med en andel på næsten 40% af handel og udbud af tjenesteydelser er EU på verdensplan blevet en vigtig forhandlingspartner, der har ansvar på alle områder i WTO, og som også skal få alle industrilandene og udviklingslandene med. Vi skal leve op til dette ansvar, idet vi som Europa-Parlament i rette tid skal give vores mening til kende og være nærværende i de forhandlinger, der nu er i gang.
<P>
Nu skal vi altså leve op til denne opgave og med vores henstillinger om den indbyggede dagsorden i WTO i god tid tilkendegive vores holdning over for borgerne i Europa. Vi ønsker, at der nu tages hensyn til den i forbindelse med en analyse af situationen i WTO medio april 2001. Det, som vi mere præcist ønsker, svarer til de forslag, som vi stillede til den multilaterale forhandlingsrunde i Seattle. Da det ikke førte til noget resultat dengang, vil vi med disse henstillinger om landbrug, tjenesteydelser og den særlige form for intellektuel ejendomsret gerne tydeliggøre og ajourføre vores holdninger. I dag er det ikke hele spektret af spørgsmål om miljøbeskyttelse, sundhedspolitik, konkurrence, de sociale mindstekrav m.m., der er til debat. Disse emner vil vi redegøre for i en anden række henstillinger om nogle måneder, men helt sikkert inden den nye multilaterale forhandlingsrunde i Qatar i begyndelsen af november. Jeg vil gerne bede mine kolleger fra andre interesserede udvalg om at væbne sig med tålmodighed så længe. Der er en særlig grund til, at jeg også henvender mig til hr. Flemming, der har stillet nogle meget interessante forslag. De vil helt sikkert komme til at spille en vigtig rolle i den kommende forhandlingsrunde i det ansvarlige udvalg, men også i plenarforsamlingen.
<P>
Denne betænkning om den indbyggede dagsorden skal kun behandle grundidéen inden for de tre områder, altså ikke den samlede pakke. Lad mig plukke nogle enkelte punkter ud som eksempel. Først vil jeg nævne landbruget. Som det blev bestemt i Rådets mandat fra december 2000, ønsker vi, at der på landbrugsområdet skabes balance mellem de handelsmæssige og de ikke-handelsmæssige interesser. Strukturstøtten til landdistrikterne hører f.eks. til den grønne kasse og bør ikke fortsat være genstand for omstridte forhandlinger inden for WTO.
<P>
Vi er indforstået med Kommissionens modige forslag, som vi eftertrykkeligt har støttet, og som for nylig blev vedtaget i Ministerrådet, nemlig den totale åbning af markedet for samtlige produkter for 48 af de mindst udviklede lande i verden. De er et signal om et tæt partnerskab med udviklingslandene i verdenshandelregi, et signal, der heller ikke mister værdi i forbindelse med overgangsperioden for de følsomme produkter. Men vi går også ind for et dynamisk forsvar af en multifunktionel europæisk landbrugsmodel. Detaljerne fremgår endnu en gang klart af betænkningen.
<P>
Hvad angår tjenesteydelser, ønsker vi en fortsat liberalisering på dette område. Men det må ikke kun være et ensrettet spor for industrilandene, men skal også omfatte udviklingslandene. I forbindelse med den intellektuelle ejendomsret ønsker vi, at biodiversiteten respekteres, og at opfindelser på det vegetabilske område sikres en ligelig fordeling af det økonomiske udbytte mellem donorlandet og de virksomheder, der gerne vil markedsføre materialet.
<P>
Vi ønsker større gennemsigtighed i forbindelse med forberedelse og afholdelse af ministerkonferencer. Sammensætningsprocedurer, bestemmelser om rapportering og hyppigheden af WTO-konferencer skal underordnes dette mål.
<P>
Med henblik på en større demokratisering og bedre kontrol af WTO-mekanismer kræver vi, at der snarest etableres en parlamentarisk forsamling, hvor de forskellige regioner i verden og de parlamenter og parlamentsmedlemmer, der er involveret i beslutningsprocessen, kan drøfte en reform af WTO på handelsområdet, og hvor en effektiv kontrol af WTO-instanserne kan indføres og gennemføres.

<SPEAKER ID=84 NAME="Cunha">
Hr. formand, det er beklageligt, at den rådgivende ordfører for det vigtigste kapitel i denne forhandling, landbruget, kun har to minutter til sin rådighed. Men sådan er det jo!
<P>
Det første punkt, som jeg vil trække frem, er, at en aftale om forarbejdede fødevarer kun giver mening inden for rammerne af en samlet aftale, der også omfatter andre dele af økonomien og andre samfundsmæssige dimensioner. Det andet punkt, der skal nævnes, er, at EU bør være beredt til yderligere at reducere den interne støtte til markedsadgang og eksportrestitutioner. En sådan indsats fordrer imidlertid gennemskuelige regler, og at vores handelspartnere gør det samme. Det tredje punkt er, at det forekommer væsentligt, at fredsklausulen og den særlige undtagelsesklausul fornys med henblik på at lette reformen af den fælles landbrugspolitik og sikre landmændenes indkomst. Det fjerde punkt har at gøre med behovet for at bevare den europæiske landbrugsmodel, der som omtalt af hr. Konrad Schwaiger kendetegnes ved et fremherskende familiebrug og social multifunktionalitet. Der skal imidlertid tages hensyn til, at vi skal bevare landbrugets primære funktion, nemlig dets produktion. I modsat fald vil vores landdistrikter, hvis vi ikke tager hensyn hertil, på kortere eller længere sigt ende som et rent landbrugsmuseum. For det femte er det vigtigt at understrege det initiativ, der er bestemt for de mindst udviklede lande, men vi må sørge for, at denne foranstaltning ikke uretmæssigt kommer dem til gavn, som ikke har adkomst til det. Som afsluttende bemærkning vil jeg gerne erindre om, at EU er blevet den største importør i verden af forarbejdede fødevarer, med et underskud på mere end 16 milliarder dollars, og altså ikke producerer tilstrækkeligt til at dække sit behov. Til forskel herfra har USA og alle medlemmerne af Cairns-gruppen en stor overskudsproduktion. I denne situation er det derfor helt rimeligt, at EU vil bevare sin produktive landbrugsstruktur, som er grundlaget for landdistrikternes økonomiske livskraft. At slutte op om renlivet frihandel er ikke blot følgagtighed over for andres strategiske interesser, men også på sigt en dødsdom for vores landdistrikter.

<SPEAKER ID=85 LANGUAGE="DE" NAME="Rübig">
Hr. formand, hr. kommissær, mine damer og herrer, verdenshandlen får stadig større og større betydning. Med de nye kommunikationsteknikker er det med et enkelt klik på computeren muligt at indgå kontrakter og retshandler i hele verden på meget kort tid. Derfor er det vigtigt, at vi i Europa i fremtiden tillægger WTO-forhandlingerne væsentlig mere betydning og også når til en større forståelse med hinanden, når det drejer sig om detaljer.
<P>
Jeg mener, at Europa-Parlamentet her har gjort et stort forarbejde, og at vi især skal tænke på strukturen i vores økonomi. I Europa har vi i øjeblikket omkring 16 millioner små og mellemstore virksomheder med under 250 ansatte, der immervæk indtjener 60% af bruttonationalindkomsten og stiller 60% af arbejdspladserne til rådighed. Derfor er WTO-forhandlingerne netop af ganske særlig betydning for de små og mellemstore virksomheder.
<P>
Især skal kravene og gennemførelsen af den intellektuelle ejendomsret og af immaterielle rettigheder prioriteres højt. Her handler det om, at vi også indbyrdes bliver enige om, hvordan vi f.eks. definerer opfindelseshøjden ved patenter. Der er lande, der foreskriver en meget lav opfindelseshøjde og derfor meget hurtigt tildeler mange patenter, og der er andre lande i Europa, der er meget strikse og først vil undersøge på verdensplan, om opfindelseshøjden eksisterer eller ej, og derfor mener jeg, at det er nødvendigt at føre denne diskussion.
<P>
Endvidere skal den erhvervsmæssige udnyttelsesgrad, der er en forudsætning for at opnå et patent, også i denne forbindelse diskuteres helt entydigt i WTO-forhandlingerne, fordi vi så kan opnå, at stridigheder helt kan undgås på dette område.
<P>
Desuden tror jeg, at forsigtighedsprincippet er vigtigt for vores fremtid. Men det er også vigtigt, at produktsikkerheden sættes i centrum for de små og mellemstore virksomheder, og at der med tredjepartscertificering i virkeligheden kan blive tale om ansvarsfrihed.

<SPEAKER ID=86 LANGUAGE="PT" NAME="Seguro">
Hr. formand, hr. kommissær Lamy, jeg vil gerne lykønske hr. Schwaiger og hr. Cunha for de betænkninger og tekster, som de her præsenterer, og samtidig fremhæve de bidrag, som alle medlemmerne i både Industri- og Landbrugsudvalget har ydet.
<P>
I denne betænkning vil jeg gerne pege på tre punkter, som jeg finder vigtige. For det første punkt 22 om tjenesteydelserne, hvor det kræves, at de aftaler, der indgås inden for rammerne af GATS, ikke må begrænse WTO-medlemsstaternes muligheder for at indføre bestemmelser, der tager højde for de særlige forhold, som gør sig gældende i forbindelse med levering af offentlige tjenesteydelser, f.eks. i forbindelse med sundhed, uddannelse og kultur. Jeg mener, at det er et særdeles vigtigt krav for at bevare den kulturelle mangfoldighed og stå fast på, at ikke alt skal liberaliseres, og at liberalisering først og sidst skal være til fordel for borgerne, for hvis skyld det i det hele taget sker.
<P>
Et andet punkt, som jeg gerne vil nævne, har at gøre med beskyttelsen af den intellektuelle ejendomsret, især punkt 28, der gør opmærksom på, at forhandlingerne om beskyttelse af den intellektuelle ejendomsret kun omfatter et begrænset område i forbindelse med den indbyggede dagsorden. Det er selvfølgelig henvendt til hr. kommissær Pascal Lamy.
<P>
Det tredje vigtige punkt, som allerede er blevet omtalt af hr. Schwaiger og hr. Cunha, vedrører vores forsvar af landbrugets multifunktionelle karakter. Det er afgørende ikke som et slogan, ikke som en måde til at komme uden om vores svage sider, men som en måde til at forlige kvantitet og kvalitet. Hvis det er rigtigt, hvad hr. Cunha har sagt, nemlig, at "landbrugets primære funktion må være dets produktion", er det ikke mindre rigtigt, at denne produktion skal befordres med henblik på kvalitet. Denne nye, indbyggede dagsorden sætter sig igennem på et tidspunkt og under omstændigheder, hvor der for Europas vedkommende netop råder uvished og mistillid med hensyn til kvaliteten af visse produkter. At forsvare landbrugets multifunktionelle karakter er derfor ensbetydende med at anerkende, at man også hårdnakket må stå vagt om både folkesundhed og forbrugerbeskyttelse. Jeg finder det helt afgørende, at Europa-Parlamentet nu slår dette fast, og fordi jeg kender hr. kommissær Lamys holdninger, er jeg overbevist om, at også han vil engagere sig i så henseende.
<P>
Til sidst, hr. formand og kære kolleger, skal det fremhæves og understreges, at vi - som ordføreren har sagt det - ikke bør glemme de andre punkter, der skal med på denne dagsorden, men som indgår i forhandlingsrunden i november 2001, punkter, der angår de sociale og miljømæssige aspekter samt indsatsen for en bæredygtig udviklingsmodel, så det, der globaliseres, ikke blot bliver rigdom, men også fremskridt og social og økonomisk udvikling.

<SPEAKER ID=87 LANGUAGE="EN" NAME="Clegg">
Først er der to spørgsmål til Kommissionen. Punkt 9 i udkastet til betænkningen omhandler fastholdelse af fredsklausulen og den særlige undtagelsesklausul i en midlertidig periode. Jeg er meget nysgerrig efter at få at vide, hvad Deres holdninger er til fastholdelsen af disse klausuler, efterhånden som forhandlingerne skrider frem.
<P>
For det andet er der punkt 22, som hr. Seguro omtalte lige før. Jeg kan forstå, at GATS ikke nødvendigvis vedrører offentlige tjenesteydelser. De kan måske uddybe, hvordan GATS vil påvirke tjenesteydelser, der allerede er privatiseret.
<P>
Jeg har noteret mig to ting. For det første ser det ud til, at vi står over for en unik chance for at styrke det fælles grundlag mellem EU og USA, hvad angår landbrug. Det er hovedsageligt på grund af den amerikanske regerings stigende støtte til de amerikanske landmænd de seneste par år. Det fjerner i en vis forstand den moralske berettigelse, som USA engang havde, til at anklage den fælles landbrugspolitik for at være uøkonomisk og konkurrenceforvridende. Mener De virkelig, at der er mulighed for at nå til enighed med USA om et nyt fælles grundlag for landbrugsforhandlingerne? Endelig kommer det næppe som en overraskelse, at jeg ønsker at fremhæve betydningen af den sidste del af punkt 40.
<P>
Topmødet i Nice var måske et tøvende skridt fremad, hvad angår effektivitet, men det er et stort tilbageskridt i forhold til legitimitet og åbenhed for så vidt angår EU's handelspolitik. Dette er senest illustreret ved den måde 133-udvalget fortsat træffer vigtige og særdeles politiske beslutninger på handelsområdet uden nogen form for offentlig dokumentation eller ansvarlighed. I lyset af det hul, der er opstået efter det noget potpourriagtige resultat i Nice, opfordrer jeg Kommissionen og Rådet til at se med positive øjne på idéen om en interinstitutionel aftale på området. Ellers svækkes hele EU's moralske autoritet i forbindelse med åbenhed og legitimitet stærkt i WTO.

<SPEAKER ID=88 LANGUAGE="FR" NAME="Herzog">
Hr. formand, jeg mener, at den generelle tendens i Schwaiger-betænkningen er positiv. Den er i virkeligheden et supplement til Kommissionens direktorats store bestræbelser på at omdefinere vores handelspolitik og omstille handlen til at støtte en bæredygtig udvikling.
<P>
Når dette være sagt, har jeg fire bemærkninger. Den første er, at på trods af, at påbegyndelsen af en ny forhandlingsrunde omkring en bred dagsorden fortsat og mere end nogensinde er en god målsætning, så kan man ikke sige, at mandaterne fra Rådet er tilfredsstillende under de forhåndenværende omstændigheder. Denne gang drejer det sig ikke om at forhandle handelsbevillinger mod opnåelse af miljømæssige og sociale klausuler, men derimod om at omdefinere handlen, således at den passer bedre til de forskellige samfundsmodeller og kravene om offentlig regulering.
<P>
Ud fra dette synspunkt udgør de planlagte forhandlinger i den indbyggede dagsorden et forsøg, hvilket leder mig til min anden bemærkning. Faktisk indeholder budgetposten for landbruget en del uklarheder. Der er ganske vist en større bevidsthed omkring det faktum, at handlen med landbrugsprodukter skal være forenelig med fødevareselvforsyning, offentlig sundhed og arealudnyttelse, men vi har et handicap, nemlig at reformen af den fælles landbrugspolitik skal udskydes til efter 2006. Betænkningen taler i øvrigt om at bevare modellen, på trods af at det snarere ville dreje sig om nødvendigheden af at ændre denne model. Hvad angår handlen, vil vi, hvis en sænkning af eksportstøtten er uundgåelig, stemme imod, at vi skal rette os ind efter priserne på verdensmarkedet, for det er en himmelråbende form for produktivisme.
<P>
For det tredje er budgetposten for tjenesteydelser ikke reguleret. Vi taler om gradvis voksende liberalisering. Det er en unilateral målsætning. Kommissionen siger i øvrigt, at handelspolitikken ikke er et mål i sig selv, men at den skal være med til at understøtte den sociale model. Men i vores sociale model indgår tjenesteydelser af almen interesse, mens disse tjenesteydelser først skal opbygges i udviklingslandene.
<P>
Så jeg stemmer for udviklingen af en handel, der er forenelig med fremme af tjenesteydelser af almen interesse eller som direkte fremmer disse. Unionen ønsker at udelukke visse områder som f.eks. uddannelse og kultur fra frihandlen. Det er ikke nok. Vi må arbejde ud fra perspektivet om globale offentlige goder. I øvrigt ville det være fantastisk, hvis direktoratet kunne udarbejde en meddelelse om komplementariteten og overensstemmelsen mellem frihandel og tjenesteydelser af almen interesse.
<P>
Jeg vil gerne nævne en sidste ting, der omhandler et alvorligt forvaltningsproblem. Vi bør arbejde sammen med civilsamfundet såvel som udviklingslandene og diskutere vores holdninger. Kommissionens direktorat er i gang hermed, men medlemsstaterne gør det ikke, og Parlamentet er sakket bagud.
<P>
Ansvaret for et sådant samarbejde påhviler os alle. Det er et altafgørende skridt på vejen til succes med hensyn til omorganisering af verdenshandlen.

<SPEAKER ID=89 LANGUAGE="NL" NAME="Belder">
Hr. formand, i Seattle blev den fortvivlende magtfordeling mellem rig og fattig krystalklart demonstreret. I hvert fald har Kommissionen i det forløbne år gjort sig bestræbelser for, at udviklingslandene får en bedre stilling. Tænk på den forbedrede adgang til markedet for de mindst udviklede lande. Mødet i Rådet (almindelige anliggender) i slutningen af februar peger i samme retning. De lange overgangsperioder for bananer, sukker og ris beklager vi derimod. I betragtning af betydningen af udviklingslandenes landbrugssektor er adgang til markedet væsentlig for dem.
<P>
Høje EU-standarder for miljø og sundhed må ikke indeholde protektionisme over for udviklingslandene. Begrænsning af adgangen til markedet er kun berettiget for produkter, som udgør en trussel for sundheden eller miljøet. De europæiske krav bør ledsages af bistand til at kunne opfylde disse såsom teknologi til miljøvenlig produktion. Den tiltagende priskonkurrence tilskynder os til at forskyde støtten til vores landbrug fra prisintervention til direkte indkomst- og investeringsstøtte.
<P>
Desuden påvirker også den frie handel med tjenesteydelser udviklingslandene. Får deres skrøbelige økonomier chancen for at forberede sig på konkurrence? Uden en fornuftig politik vil de meget hurtigt blive overrumplet af kapitalstærke og specialiserede tjenesteydere.
<P>
Beslutningsprocessen i WTO skal give udviklingslandene lejlighed til at danne en modvægt til rige handelsblokkes interesser. Retfærdighed kræver jo en politik, der supplerer det nyttige instrument frihandel. Endelig vil jeg udtrykke min anerkendelse af ordførerens gode arbejde.

<SPEAKER ID=90 LANGUAGE="FR" NAME="Berthu">
Hr. formand, Schwaiger-betænkningen om WTO-forhandlingerne om den indbyggede dagsorden giver anledning til tre spørgsmål fra vores side, som jeg håber, vores forhandling vil give svar på.
<P>
For det første, er det ikke farligt med separate forhandlinger om den indbyggede dagsorden? De forhandlinger om landbruget, tjenesteydelserne og visse aspekter af den intellektuelle ejendomsret, som man kalder for forhandlinger om den indbyggede dagsorden, blev ganske vist allerede programsat under Uruguay-runden og regnes derfor ikke for at være blevet påvirket rent juridisk af den fejlslagne fællesforhandling i Seattle. Hvad disse forhandlinger angår, synes man stiltiende at acceptere, at de fortsætter som separate forhandlinger. Men er det nu også fornuftigt? For alle emnerne er i virkeligheden indbyrdes afhængige. Desuden mener jeg, at EU's tidligere holdning altid har været, at man kun skulle afholde globale forhandlinger. Burde de fejlslagne forhandlinger i Seattle ikke føre til en omstrukturering af forhandlingerne?
<P>
For det andet indbyder det stillede forslag til beslutning allerede i punkt 1 Kommissionen til at føre forhandlinger om denne indbyggede dagsorden på grundlag af de retningslinjer, som Rådet allerede havde udstukket før Seattle-konferencen. Men er situationen nu også den samme? Offentlighedens holdning har udviklet sig meget med hensyn til regulering af den internationale handel. De fejlslagne forhandlinger i Seattle er det første tegn herpå, men udviklingen er siden hen accelereret, særligt under indflydelse af visse dramatiske begivenheder inden for landbrugssektoren. Ganske vist medtog forhandlingsmandatet fra 1999 allerede kravet om et multifunktionelt landbrug og en landbrugspolitik, der også omfattede ikke-kommercielle aktiviteter. Men samtidig fastslog det, at det var bydende nødvendigt at fortsætte liberaliseringen af handlen. Er disse ting altid forenelige? Har vi ikke behov for at behandle dette emne yderligere?
<P>
F.eks. er jeg forbavset over at se, at vi blandt de nye spørgsmål, der skal tages i betragtning, altid retteligt nævner produktsikkerhed, miljøbeskyttelse, fødevarekvalitet og dyrevelfærd, men aldrig fødevareafhængighed. På trods af at afhængigheden er et uomgængeligt punkt på dagsordenen. Den er tæt knyttet til alle de andre målsætninger, som vi i øvrigt også støtter. Vi kunne godt have tænkt os den i modsætning til afhængigheden af proteinafgrøder, der desværre blev godkendt i Blair House, og som førte os til et overforbrug af kød- og benmel. Forekommer det jer ikke, set i lyset af disse begivenheder, at Blair House-aftalen burde genforhandles?
<P>
For det tredje, hvordan skal Rådet og de involverede parlamenter styre de fremtidige forhandlinger? Dette punkt blev afklaret i visse udkast til Nice-traktaten, enten igennem en ny udformning af artikel 133 eller igennem en ny protokol, der helt præcist angav, hvilke retningslinjer Rådet skulle give Kommissionen for forhandlingerne i WTO, således at den ikke afveg fra den fælles holdning. Men alle disse udmærkede bestemmelser forsvandt fra den endelige udgave. På samme måde glimrer enhver bestemmelse om parlamentarisk kontrol ved sin fraværelse. Derfor foreslår vi - og det bliver det sidste, hr. formand - at vi, før vi åbner nye forhandlinger, først burde genoptage spørgsmålet om at styrke kontrollen med forhandlerne. Dette er for os en nødvendig betingelse for at sikre, at borgernes interesser bliver beskyttet forsvarligt.

<SPEAKER ID=91 LANGUAGE="DE" NAME="Hieronymi">
Hr. formand, verdenshandelsorganisationen er en kæmpe økonomisk succes. Den er så stor en succes, at borgerne ofte bliver bange for den og synes, den er uhyggelig. Her er det netop Europa-Parlamentets opgave at skabe tillid til den positive bæredygtighed i denne proces. Derfor bifalder jeg meget på PPE-DE-Gruppens vegne, at Schwaiger-betænkningen på ny tager sikring af den kulturelle mangfoldighed med i kravkataloget.
<P>
Det skal være vores mål, at det på en troværdig, sagkyndig og forståelig måde skal formidles til borgerne, at under den proces, som vi er i gang med, er der en vision om, at fire mål skal nås i forbindelse med en bæredygtig udvikling, nemlig vedvarende økonomisk vækst for alle, beskyttelse af vores miljø, hensyntagen til en rimelig social standard og bevarelse af den kulturelle mangfoldighed. Ligesom EU heller ikke kun er et økonomisk fællesskab, men et værdifællesskab, bør vi også udbrede dette tiltag uden for Unionen. Her er hr. Schwaigers betænkning et fornyet og vældig godt grundlag.

<SPEAKER ID=92 LANGUAGE="DE" NAME="Mann, Erika">
Hr. formand, hr. kommissær Lamy, tillad mig at komme ind på tre punkter, der kunne være interessante i forbindelse med Konrad Schwaigers betænkning. For det første vil De ud fra ændringsforslagene, der endnu en gang er stillet for sent i denne uge, kunne se, hvor stor interesse der er for dette emne i Parlamentet, og at interessen egentlig altid er koncentreret om nogle få emneområder. Det er stadig spørgsmålet, om TRIPs-forhandlingerne virkelig er så lovende, om de skal videreføres på denne måde, eller om der burde være et en fornyet undersøgelse? Skal der gøres mere på landbrugsområdet? Hvordan kan man sikre en god forbrugerbeskyttelse? Derudover er der stadig andre spørgsmål.
<P>
Der er noget andet, som jeg gerne vil spørge Dem om i forbindelse med den såkaldt indbyggede dagsorden, der nu forhandles om, og som i marts skal underkastes et review. Hvor store uoverensstemmelser er der egentlig mellem dem, der forhandler om den indbyggede dagsorden? Hvilken virkning har landbrugskrisen i Europa på disse forhandlinger, og hvor langt er forhandlingerne kommet alt i alt? Eller går holdningen lidt i retning af business as usual, og vi fortsætter bare, som om der intet var sket tidligere?
<P>
Det andet punkt, som jeg vil komme ind på, er det dokument, som De har udgivet, hvoraf det fremgår, at De ønsker større fleksibilitet inden for rammerne af de kommende WTO-forhandlinger. Nu er begrebet fleksibilitet meget bredt - jeg har i høj grad hilst dette dokument velkomment - men jeg er sikker på, at det vil fremkalde rigtig mange politiske diskussioner, også her i Parlamentet. Man kan lægge alt i det, og derfor har jeg nogle spørgsmål. Betyder dette dokument en afstandtagen fra EU's strategi, der hidtil er gået i retning af, at vi altid har haft - og ønskede at have - en alsidig rolle, der omfatter f.eks. konkurrence, investering, men også de helt bløde emner som social standard, arbejdsstandard og fremskridt på miljøområdet? Betyder dokumentet altså, at der tages afstand fra det? Betyder det, at De skal have et nyt forhandlingsmandat, eller er det gamle forhandlingsmandat tilstrækkeligt? Hvilken virkning vil det få for samarbejdet med Europa-Parlamentet?
<P>
Inden for de rammer vil jeg gerne takke hr. Clegg for, at han igen har gjort opmærksom på, at artikel 133 ikke er acceptabel for os i sin nuværende form. Det er ikke nyt for Dem, og her kæmper vi jo side om side, men Rådet lytter, og måske vil Rådet en dag være parat til at gennemføre en ændring i fællesskab med os.
<P>
Nu vil jeg gerne komme ind på det tredje punkt. De har haft et møde med Deres kollega Bob Soellig i USA, og efter hvad vi kunne forstå på pressen, var stemningen rigtig god, hvilket ikke undrer mig, for De er gamle venner, og i den henseende har vi forhåbentlig en bedre fremtid for os med hensyn til de transatlantiske relationer. Men hvad forventer De nu konkret på grundlag af de gode relationer, når det gælder de nye forhandlinger i WTO-regi? Vil signalerne være positive, og vil disse positive signaler resultere i, at vi i juni/juli vil have en forhandlingsstrategi, der også vil strække sig til Qatar? Vil denne forhandlingsstrategi omfatte udviklingslandene?

<SPEAKER ID=93 LANGUAGE="DE" NAME="Fiebiger">
Hr. formand, i betænkningen om WTO-forhandlingspakken bliver der stillet et berettiget krav om at bevare landbrugstemaerne inden for rammerne af den nuværende traktat som fastlagt forhandlingsmandat. Det må ikke tillades, at toldkontingenterne i landbrugssektoren udskiftes til fordel for indrømmelser på andre forhandlingsområder. Det er nødvendigt for at sikre bevarelsen af landskaber, der er struktureret efter en mindre målestok, beskæftigelsen i landområderne, miljø- og ressourcebeskyttelse samt nuancerede landbrugsprogrammer og beskytte dem mod en liberalisering af verdensmarkedet.
<P>
En garanti for og sikring af et højt forbrugerbeskyttelsesniveau i EU stiller især høje krav til landbrugsøkonomien og er den første forudsætning for en fair handel med landbrugsprodukter uden grænsekontrol. I de sidste årtier har den europæiske fødevareindustri i ganske betydeligt omfang profiteret af udviklingen på verdensmarkedet, især i forbindelse med videreforarbejdning af landbrugsprodukter med maksimal merværdi.
<P>
Som den næststørste landbrugseksportør og langt den største eksportør af forarbejdede fødevarer må EU derfor være stærkt interesseret i en velfungerende verdenshandel. Det er vigtigt for forhandlingerne, at aktørerne fra det bæredygtige landbrug ikke spilles ud mod hinanden, men at det lykkes at harmonisere denne landbrugsform. Fødevaresikkerhed og beskæftigelse i landområder, forbrugerbeskyttelse og miljøbeskyttelse samt sparsom omgang med alle ressourcer bliver opfattet forskelligt og politisk set vægtet forskelligt af de implicerede parter. Samtidig skal WTO beskæftige sig med emner, der i højere grad ligger den brede offentlighed på sinde. Det er emner som sundhed, miljø og sociale anliggender under ét og ikke kun tre særskilte emner.
<P>

<SPEAKER ID=94 LANGUAGE="DE" NAME="Flemming">
Hr. formand, jeg vil gerne ønske ordføreren hjertelig tillykke med hans betænkning. Jeg er ligesom han en lidenskabelig fortaler for WTO, fordi jeg mener, at den giver de fattige lande en chance for at binde sig til de rige lande. Som medlem af Udvalget om Miljø­ og Sundhedsanliggender og Forbrugerpolitik er jeg også hr. Schwaiger meget taknemmelig for, at han mener, at forbrugerbeskyttelse, dyrebeskyttelse og sundhed er meget vigtige emner, og at vi skal behandle dem prioriteret på et senere tidspunkt. Hvis vi ikke gør det, risikerer vi, at vi igen og igen vil komme ud for situationer som dem i Seattle.
<P>
For at foregribe en sådan debat vil jeg gerne komme ind på to emner. Jeg synes, det er forargeligt, at WTO iværksætter eller udsteder straffesanktioner mod EU, blot fordi EU forsøger at beskytte sine borgere mod hormoninficeret kød. Vi har nu det videnskabelige bevis for, at et hormon er kræftfremkaldende, og for fem andre hormoner er det sandsynligt. Naturligvis skal forsigtighedsprincippet også gælde for WTO.
<P>
Det andet er, at flere stater i EU - Storbritannien, også Østrig - har forbudt dyreforsøg til kosmetik. Et flertal af borgere og forbrugere i EU ønsker, at det skal gælde for Den Europæiske Union. Jeg mener, at WTO må acceptere, at man udmærket kan have en fremragende økonomi og alligevel vise forståelse, når det gælder lidelse og smerte for skabninger - for dyr - som den kære Gud har skabt, og at man også skal have respekt for disse dyr.

<SPEAKER ID=95 LANGUAGE="EN" NAME="Kinnock, Glenys">
Hr. formand, jeg har lige et par bemærkninger til at begynde med. Det er tydeligt, at man på ministerkonferencen i Seattle ikke opnåede enighed om en ny runde, fordi udviklingslandene afviste en fortsættelse af liberaliseringen på handelsområdet. De gjorde det klart, at de ikke følte, at deres bekymring over gennemførelsen af Uruguay-runden var blevet hørt, og derfor var de ikke parate til at gå videre. De insisterede på gennemførelse. Det gør de stadig, som De ved, hr. kommissær.
<P>
Derudover har vi i Parlamentet brug for at være meget mere opmærksomme på behovet for at overvåge internationale forpligtelser, specielt eftersom der i dag ikke har været referencer til AVS-EF-partnerskabsaftalen underskrevet i Cotonou og dens handelsprotokoller på landbrugsområdet. EU bør udvise langt større forståelse for disse bekymringer, end man har gjort tidligere, selv om giver min ros til kommissæren, specielt hvad angår markedsadgang.
<P>
Jeg vil kort berøre globaliseringens skyggeside, der for mig bedst kommer til udtryk i adgangen til medicin og det klare behov for en gennemgang af TRIP-aftaler. 11 millioner mennesker vil i år dø af sygdomme, som kunne være undgået. I Zambia vil behandlingen af et familiemedlem med lungebetændelse opbruge en hel families månedsbudget. Det vækker stor bekymring. Som alle ved, har en række medicinalvirksomheder lagt sag an mod den sydafrikanske regering i forbindelse med landets lov om medicin af 1997. En lov, som tillader parallelimport og generisk fremstilling af patenteret medicin til regeringens almennyttige og ikke-kommercielle brug. Fire millioner af landets indbyggere er smittet med hiv, og den sydafrikanske regering mener, at den har en forfatningsmæssig forpligtelse til at handle, som den gør.
<P>
Er kommissæren enig med mig i, at TRIP forholder sig neutralt til parallelimport og faktisk giver mulighed for tvungen patentering? Og er han enig med mig i, at vi bør slække på patentbeskyttelse, stramme reglerne til beskyttelse af sundheden og indføre et forbud mod truslen om brug af sanktioner?

<SPEAKER ID=96 LANGUAGE="PT" NAME="Figueiredo">
Hr. formand, befolkningens stigende bekymring for liberaliseringen af verdenshandlen, således som det tydeligt er kommet til udtryk i Seattle og i det sociale verdensforum i Porto Alegre, viser sig også i denne betænkning, der understreger, at der skal være større åbenhed omkring forberedelsen og gennemførelsen af forhandlingerne, bedre parlamentarisk kontrol samt respekt for forsigtighedsprincippet og princippet om bæredygtig udvikling.
<P>
Betænkningen er imidlertid ikke konsekvent i dens holdninger til liberalisering af især handlen med tjenesteydelser, som vi er modstandere af. Selv om den har inddraget visse ændringsforslag fra Landbrugsudvalget navnlig om fødevaresikkerhed og -kvalitet, tager den for landbrugets vedkommende ikke hensyn til andre vigtige ændringsforslag, eksempelvis det, som vi har fremsat om at tage Blair House-aftalen op til revision navnlig vedrørende proteinafgrøder på grund af BSE-krisen og dyremelet. Betænkningen ender med at gå ind for fortsat liberalisering af handlen med landbrugsprodukter, hvilket vi ikke går ind for.

<SPEAKER ID=97 LANGUAGE="DE" NAME="Kreissl-Dörfler">
Hr. formand, kære kolleger, landbrug kan ikke betragtes som en eller anden handelsvare eller industrivare, for der er nemlig noget som landmanden i modsætning til industribossen ikke kan, og det er at lægge sin produktion dér, hvor produktionsbetingelserne er mest fordelagtige, hvor man f.eks. har de laveste lønninger, hvor solen skinner smukkest, og hvor det samtidig regner i passende mængder. Derfor skal der også gælde andre spilleregler for landbruget, og derfor skal fødevaresikkerhed, nemlig fødevaresuverænitet, være det vigtigste bud i hvert eneste land.
<P>
Multifunktionaliteten i landbruget skal også anerkendes af verdenshandelsorganisationen, og den skal også gennemføres, og derfor skal støtten til landbruget være rettet mod økologiske og sociale kriterier, hvorved det - og det vil jeg gerne understrege her - ikke må dreje sig om nye former for landbrugsprotektionisme, netop med henblik på udviklingslande og nyindustrialiserede lande. De skal endnu en gang behandles særskilt.
<P>
Men det vil også sige, at EU så ikke må dumpe deres store overskud med høje eksportsubsidier til prisniveauet på verdensmarkedet for at hæmme eller sågar spolere andres markeder. Det er der masser af eksempler på. Der er også noget andet, der i den forbindelse bliver meget klart. Der er ingen, der kan producere til verdensmarkedspriser, sådan som de bliver dannet på markedet, til de sociale og økologisk godkendte bæredygtige betingelser og samtidig opnå fortjeneste. Det er også det, den nuværende landbrugskrise i EU viser. Vi skal først og fremmest koncentrere os om det europæiske indre marked og den, der så vil producere til verdensmarkedet, skal gøre det, det er der ingen tvivl om, men det bliver uden subsidier og støtte fra EU.
<P>
Der er noget andet, der også skal slås fast. Fødevaresikkerhed og forbrugerbeskyttelse skal være det vigtigste bud. Der er en grundlæggende spilleregel, som vi i den forbindelse ikke må glemme, nemlig at mennesket altid og over hele verden har brug for tre ting: sunde fødevarer, vand til at drikke og luft til at indånde. Uden disse tre grundlæggende betingelser kan vi godt give afkald på alt andet!

<SPEAKER ID=98 LANGUAGE="DE" NAME="Martin, Hans-Peter">
Hr. formand, hr. kommissær, det er både en fordel og ulempe at få ordet for en kort bemærkning som den sidste taler i en debat. Først vil jeg gerne stille et spørgsmål, som De måske umiddelbart kan svare på. Hvordan ser det ud med driftsaftalen? Selv om den endnu ikke er trådt i kraft, ser man, at der kan ligge en enorm mængde sprængstof i den, netop med henblik på dens fremtid, som vi har talt om. Er der planlagt et review, og i hvilken form kan og vil det komme? Det er det første spørgsmål.
<P>
Det andet er egentlig relateret til det, der er blevet talt om her. Det er min store bekymring, hvordan det nu i takt med den generelle politiske situation kan komme til en godkendelse af forhandlingsprocessen. Hvad planlægger Kommissionen? Hvad er muligt fra EU's side? Man gør sig store bekymringer. WTO er det, den er. Men det, den frem for alt mangler for at blive godkendt, er gennemsigtighed på praktisk talt alle områder. Det, som vi kræver i betænkningen i punkterne 34 til 40, peger i den rigtige retning. Det eneste, der stadig mangler, er viljen til at gennemføre det. Som resultat af den manglende gennemsigtighed kan man igen og igen læse meget dramatiske, interessestyrede artikler, f.eks. her i weekenden i Financial Times, hvor WTO sættes på anklagebænken af befolkningen med hensyn til image. Det sted, hvor WTO, eller først og fremmest ministerkonferencen, skal afholdes, er sikkert heller ikke det allerbedste, når det drejer sig om image. Hvad påtænker Kommissionen at gøre inden for rammerne af en generel informationskampagne for at foretage ændringer? Er der også mere konkrete initiativer fra Deres side med henblik på helt konkret at lade udviklingslandene tage del i beslutningsprocessen, f.eks. ved at overtage advokathonorar og lignende sager, som man jo også kunne regulere bilateralt?

<SPEAKER ID=99 NAME="Lamy">
Hr. formand, jeg vil først inderligt takke hr. Schwaiger og Udvalget om Industripolitik, Eksterne Økonomiske Forbindelser, Forskning og Energi for denne yderst vellykkede betænkning.
<P>
Den yder en værdifuld støtte til EU's holdninger, og jeg har i øvrigt ligesom fru Mann noteret, at den havde vakt en ikke ubetydelig interesse blandt Dem, i hvert fald at dømme efter antallet af ændringsforslag, der er blevet stillet, hvilket jeg glæder mig over.
<P>
Med hensyn til selve indholdet, så ligner de betragtninger og bekymringer, som De giver udtryk for i denne betænkning, meget Kommissionens og går selvfølgelig, som flere af Dem har nævnt, ud over rammerne for den indbyggede dagsorden, som er den aktuelle målsætning i Genève.
<P>
Som vi vil De gerne omgive handelsliberaliseringen med en samling multilaterale bestemmelser, der er generelt accepteret, De vil sikre en større gennemsigtighed i WTO's forhandlingsmekanismer, De vil forbedre udviklingslandenes integration i de multilaterale forhandlinger, De vil bevare vores europæiske model inden for landbrug og det offentlige sundhedssystem, og De vil gøre det samme på miljøområdet og området for offentlige tjenesteydelser. Det er stort set en gengivelse af EU's dagsorden for den næste forhandlingsrunde.
<P>
Vi har altid ment, at man kan lette fremskridtene med hensyn til den indbyggede dagsorden, som er genstand for Deres betænkning, hvis de blev inkorporeret i en større dagsorden. Deres betænkning fremhæver grundlæggende det samme argument, og når jeg siger dette, svarer jeg samtidig på hr. Berthus bemærkning til dette emne. Vi bevæger os meget langsomt fremad i Genève, inden for det, der i virkeligheden er forberedelserne til en forhandling om landbruget og tjenesteydelserne, hvorom vi meget vel ved, at kun en global runde reelt kan fungere som katalysator for egentlige fremskridt. Det er der, vi står i dag.
<P>
Jeg vil kort forsøge at kommentere de emner, som De har nævnt i Deres betænkning, herunder særligt landbruget, tjenesteydelserne og den intellektuelle ejendomsret, som De især har lagt vægt på i Deres indlæg.
<P>
Med hensyn til landbruget er der ikke nogle uoverensstemmelser mellem os. For det første er det ganske rigtigt Agenda 2000, der i dag bestemmer Unionens forhandlingsposition. For det andet har udviklingslandenes behov førsteprioritet på landbrugsområdet, og det var lige præcis målet med initiativet "Alt undtagen våben", som jeg takker Dem for at have støttet. For det tredje ønsker De at bevare den europæiske landbrugsmodel med henvisning til de utallige funktioner, som den udfylder på det sociale og miljømæssige område og på fødevareområdet, og dette støttes fuldt ud af Franz Fischler og undertegnede. Jeg kan på dette punkt forsikre hr. Seguro og hr. Cunha om, at fremme af ikke-kommercielle overvejelser på landbrugsområdet og bevarelse af vores egen landbrugsmodel fortsat vil være nøgleelementer i målsætningerne for vores forhandlinger.
<P>
Hvad angår forsigtighedsprincippet, som De lige har understreget, tror jeg, at det står klart, at BSE og den senest tilkomne mund- og klovsyge uundgåeligt vil føre til nogle spørgsmål om dette, f.eks. om vi er i besiddelse af de nødvendige multilaterale midler til at behandle disse spørgsmål. Vi finder, at SPS-aftalen - aftalen om anvendelse af sundhedsmæssige og fytosanitære standarder - er dækkende i sin nuværende udformning og altså ikke behøver at blive genforhandlet som sådan. Dog deler Kommissionen og i øvrigt også Rådet det ønske, som hr. Kreissl-Dörfler lige har gentaget, om at undersøge forsigtighedsforanstaltningerne i denne sektor. Vi har stillet nogle forslag på området, og vi vil fortsætte drøftelsen af dette spørgsmål under de mulitilaterale forhandlinger. Det er en del af vores dagsorden.
<P>
Endelig er der med hensyn til landbrugsområdet og for at svare hr. Clegg faktisk en "fredsklausul" eller mere præcist en ikke-angrebsklausul, der holder landbrugsområdet uden for striden om støttemidlerne indtil slutningen af 2003. "Fredsklausulen" er ikke et damoklessværd, der hænger over et enkelt hoved, som skulle være Europas. Hvis den er et damoklessværd, hænger den over flere af de hoveder, der befinder sig omkring forhandlingsbordet i Genève.
<P>
Hvad angår tjenesteydelserne, ganske kort, er vores holdning følgende. For det første har vi som førende eksportør og importør af tjenesteydelser i hele verden nogle offensive handelsinteresser. For det andet vil vi tage hensyn til udviklingsspørgsmål. For det tredje, og det er et svar til hr. Herzog og fru Fiebiger, er vi fuldt opmærksomme på konsekvenserne for de offentlige politikker af en forhandling om tjenesteydelser, og vi er derfor fuldstændig enige i Deres henstilling om de offentlige tjenesteydelsers særlige karakter. De aftaler, der er blevet indgået eller skal indgås i GATT-regi, det vil sige den almindelige overenskomst om handel med tjenesteydelser, leder ikke til større privatisering eller deregulering for vores stater. I de sektorer, der er knyttet til staten, de offentlige sundhedsmyndigheder, undervisning og kultur, skal og vil vi bevare vores lovgivningsmæssige privilegier, vores sociokulturelle identitet og vores høje sikkerheds- og forbrugerbeskyttelsesniveau.
<P>
Hvad angår den intellektuelle ejendomsret, vil jeg gerne understrege et spørgsmål, som blev rejst af fru Kinnock, og som man også genfinder i en aktuel sag fra Sydafrika mellem medicinalindustrien og den sydafrikanske regering. Jeg vil ikke kommentere selve sagen, fordi den er under behandling, og fordi Kommissionen ikke normalt kommenterer sådanne sager, men jeg vil gerne give en præcis forklaring på Kommissionens politik med hensyn til smitsomme sygdomme i udviklingslandene. Vi fik forelagt sagen sidste sommer.
<P>
Der blev afholdt en international rundbordskonference på højt niveau i Bruxelles i september, og her anbefalede man at løse tingene globalt, idet man gik ud fra tre søjler. Den første gik ud på at øge støtten gennem udviklingspolitikken, den anden at sænke priserne på relevant medicin, og den tredje at genoptage forskningen på højt niveau omkring denne medicin. I kølvandet på denne rundbordskonference, hvor regeringer fra den tredje verden, internationale organisationer og medlemsstater samt et antal ngo'er mødtes, har vi netop vedtaget en nøjagtig handlingsplan, der hviler på dette globale tiltag, og som vi for øvrigt begynder at kunne se de første konkrete resultater af i form af et antal løfter fra flere medicinalfirmaer om at sænke priserne.
<P>
Hvor befinder den intellektuelle ejendomsret sig i denne sammenhæng? I vores øjne befinder den sig i en meget vigtig position i forhold til at stimulere innovation og forskning. Det er, hvad GATT's ADPIC/TRIPs-aftale siger, men vi fastslår lige så tydeligt, fru Kinnock, at der er tilfælde, hvor det er tilladt at afvige fra patentretten, hvilket stadfæstes i aftalen om intellektuelle ejendomsrettigheder. Dette kaldes tvangslicenser, og de kan benyttes i tilfælde, hvor begrundelser som offentlig sundhed eller sundhedsmæssige nødsituationer retfærdiggør disse undtagelser. Aftalen tillader og stadfæster denne fleksibilitet, og vores holdning til dette spørgsmål er den, jeg har fremsat offentligt igennem flere uger. Det er hele aftalen, og kun den, der gælder. Det er sandt, at der endnu ikke findes nogen international konsensus om en afbalanceret fortolkning af disse bestemmelser, men vi har lovet at støtte denne klare holdning: Vi skal beskytte den intellektuelle ejendomsret, men også bevare og udnytte undtagelserne, hvor de finder anvendelse, såvel i WTO som i WIPO eller andre steder.
<P>
Mit svar til fru Mann vil blive meget kort, med risiko for at overskride mine fem minutters taletid. Vi er reelt begyndt at tilpasse vores mandat til forberedelsen af Seattle-ministerkonferencen, således at det tager hensyn til de bekymringer, som et antal udviklingslande har udtrykt. Vi har på dette tidspunkt ikke brug for en formel ændring af mandatet. Det sørger vi for, når tiden er inde til det.
<P>
Med hensyn til den del af hendes spørgsmål, der angik USA, er det sandt, at jeg har tilbragt en del af sidste uge derovre. Jeg er kommet hjem med en overvejende positiv fornemmelse, hvad angår regeringen, men med en forståelse, som jeg vil dele med Parlamentet, af at USA's handelspolitik afhænger mere af Kongressen end af regeringen.
<P>
Hvilket giver mig lejlighed til at gå direkte til den institutionelle del af Deres betænkning. Vi er enige, hvad angår parlamenternes voksende deltagelse i WTO-forhandlingerne. Hvad angår de interne procedurer, har vi, som De ved, tabt slaget i Nice, som vi sandt at sige leverede nærmest på egen hånd, og vi er altså tilbage ved det, der dannede ånden i rammeaftalen om forbindelserne mellem Europa-Parlamentet og Kommissionen, som vi vedtog i juli 2000. Jeg mener, at der i denne rammeaftale er alt, hvad vi har brug for til at organisere vores samarbejde, og hvis vi stadig har nogle problemer med hensyn til den del af proceduren, der angår bilæggelse af tvister, er jeg rede til at diskutere dem, når vi dog blot er enige om, at bilæggelse af tvister ikke er et spørgsmål om forhandling eller om at skabe en intern lovgivning, men derimod den udøvende magts privilegium. Jeg er altså enig i, at vi skal diskutere og informere om spørgsmålet, men De skal ikke, og vi skal ikke, tage fejl af ledelse og bilæggelse af tvister og lovgivningsmæssige privilegier.
<P>
Næste etape, der venter os, kære parlamentsmedlemmer, er ministerkonferencen i Qatar den 9.-13. november 2001. Det siger sig selv, at vi indtil da fortsat vil arbejde under højtryk sammen med det ansvarlige parlamentsudvalg for at forberede dagsordenen og de forskellige udviklingsmuligheder.
<P>
Jeg vil gerne understrege den kendsgerning, at tiden nu er inde til at foretage nogle praktiske overvejelser med hensyn til vores deltagelse i Qatar. Jeg har til hensigt at følge den praksis, som vi fastlagde for Seattle med hensyn til sammensætning af vores egen delegation, og jeg regner således med visse parlamentsmedlemmers aktive tilstedeværelse i Qatar for at fremme det, der efter denne betænkning klart synes at være vores fælles målsætninger.
<P>

<SPEAKER ID=100 NAME="Formanden">
Tak, kommissær Lamy.
<P>
Forhandlingen er afsluttet.
<P>
Afstemningen finder sted i morgen kl. 12.00.

<CHAPTER ID=8>
Den fælles markedsordning for sukker
<SPEAKER ID=101 NAME="Formanden">
Næste punkt på dagsordenen er betænkning (A5-0081/2001) af Daul for Udvalget om Landbrug og Udvikling af Landdistrikter om forslag til Rådets forordning om den fælles markedsordning for sukker (KOM(2000) 604 - C5-0534/2000 - 2000/0250(CNS)).

<SPEAKER ID=102 NAME="Daul">
Hr. formand, hr. kommissær, kære kolleger, Parlamentet skal i dag tage stilling til forslaget til forordning om den fælles markedsordning for sukker.
<P>
I Kommissionens begrundelse for forslaget understreger den, at denne fælles markedsordning på udmærket vis har opfyldt flere formål, og foreslår med rette en status quo, men begrænset til to år og tilført nogle ændringer, der er i strid med Kommissionens første vurdering. Endvidere foreslår den på rekordtid at gennemføre diverse udvidede undersøgelser med henblik på at foreslå en grundlæggende reform inden for de næste to år. Rådet er dog ikke blevet vildledt af denne attitude og har stemt for en forlængelse af markedsordningen på fem år.
<P>
Forslaget er blevet stillet os på et tidspunkt, hvor landbrugssektoren oplever en af de alvorligste kriser nogensinde. Men er det et tilstrækkeligt grundlag for at reformere en FMO, der ifølge Kommissionen selv har opfyldt sine målsætninger? Det tror jeg ikke. Derfor mener jeg, at det er rimeligt at lade denne FMO fungere på det nuværende grundlag i en periode på fem år. Det er det forslag, jeg som ordfører beder Dem om at vedtage i dag.
<P>
Min første kommentar er, at jeg har oplevet en ret konstant kritik af de alt for høje sukkerpriser i Fællesskabet fra de forskellige mennesker, jeg har været i kontakt med i forbindelse med udarbejdelsen af min betænkning. For rigtigt at forstå baggrunden for denne situation tror jeg, at jeg bliver nødt til at understrege, at den fælles markedsordning for sukker er en atypisk ordning på mere end en måde.
<P>
Reelt er denne markedsordning baseret på et system med produktionskvoter. Dette betyder streng kontrol med de producerede mængder. Denne selvregulering mellem produktion, import og eksport suppleres med, at det er producenterne, der bærer hovedparten af udgifterne til denne FMO. EU's budget dækker udelukkende finansieringen af den sukkereksport, der svarer til vissse udviklingslandes præferenceadgang til det indre marked i henhold til Cotonou-sukkerprotokollen.
<P>
Resultatet er, at EU's omkostninger i forbindelse med denne FMO er yderst lave i forhold til roesukkerbranchens størrelse. Det er sandt, at konsekvensen af denne situation er en særlig pris på det indre marked. Under alle de drøftelser, der er gået forud for denne betænkning, har forskellige talere sørget for at understrege de kunstigt opretholdte fællesskabspriser i forhold til priserne på verdensmarkedet.
<P>
Denne kritik, som er gennemanalyseret i forskellige rapporter og medier, fortjener ligeledes nogle kommentarer. For det første er det nødvendigt at vurdere enhver henvisning til en verdensmarkedspris, der ikke kan betragtes som nogen indikator for reelt gennemførte handler. For det andet har den objektivitet, som Parlamentet har skullet udvise i denne sag, ført til en konstatering af, at fællesskabsprisen er faldet jævnligt i reel værdi i de sidste femten år. Desuden konsumeres 75% af sukkeret i form af forarbejdede produkter. Disse produkter tilsat sukker har en pris, der udvikler sig uafhængigt af sukkerprisen. Jeg har for øvrigt konstateret, at disse produkter ikke er dyrere i EU end i andre lande.
<P>
Min anden kommentar er, at flere undersøgelser nævner den manglende konkurrence i EU's sukkersektor. Konkurrencen er netop et af de punkter, der inden for de næste to år vil være genstand for en tilbundsgående undersøgelse i Kommissionens tjenestegrene. Allerede på nuværende tidspunkt kan man konstatere én ting. Konkurrencen mellem sukkerfabrikanter er en realitet, eftersom handlen inden for Fællesskabet er større end Kommissionen angiver. Den udgør mere end 30% i form af sukker og 26% i form af forarbejdede produkter.
<P>
Min sidste kommentar angår konsekvenserne for fællesmarkedet og AVS-landene af Rådets beslutning for 15 dage siden om et initiativ for de mindst udviklede lande. Vi har netop drøftet initiativet, og det er også et led i EU's forsøg på at åbne en runde af multilaterale forhandlinger, hvilket Parlamentet vil tage stilling til i morgen.
<P>
I realiteten mener jeg, at dette initiativ får nogle vidtrækkende konsekvenser for de AVS-lande, der ikke har været genstand for en klar evaluering fra Kommissionens side. Det er årsagen til det grundlæggende behov for såvel de undersøgelser, som Kommissionen ønsker at gennemføre inden for rammerne af en reform af fællesmarkedsordningen for sukker, som for den evaluering, Kommissionen skal gennemføre i 2005, af overgangsordningen for LDC-initiativet. Den skal tage hensyn til de AVS-lande, som traditionelt eksporterer til EU.
<P>
Mine kære kolleger, jeg har i de sidste fem minutter forsøgt at delagtiggøre Dem i nogle spørgsmål, som jeg synes har betydning for Deres stillingtagen til betænkningens indhold i morgen. Til sidst vil jeg gerne takke hr. kommissæren for hans bidrag, idet jeg håber, at han i aften får lejlighed til at forklare sit syn på Parlamentets forslag nærmere, og samtidig vil jeg også gerne takke samtlige embedsmænd i Parlamentets sekretariat for den dyrebare hjælp, som de har ydet i forbindelse med udarbejdelsen af denne betænkning, og alle de kolleger, der har deltaget yderst aktivt i projektet.
<P>

<SPEAKER ID=103 NAME="Mulder">
Hr. formand, også Budgetudvalget er af den opfattelse, at den nuværende sukkermarkedsforordning skal forlænges med fem år, det vil sige for de nuværende finansielle overslags løbetid. Det er imidlertid ikke nogen blankocheck. Vi synes for det første, at sukker skal betragtes som ethvert andet landbrugsprodukt. I 2002 vil markedsordningerne for alle andre landbrugsprodukter blive evalueret, og vi synes også, at dette skal gælde for sukker. Hvis det til den tid skulle vise sig at være nødvendigt at revidere forordningen om sukkermarkedet, skal det også undersøges, om der er penge til at kompensere landmændene. Det gjorde vi jo også, da vi grundigt ændrede markedsordningerne for andre landbrugsprodukter. Alt afhænger således af, om vi kan finde penge til at kompensere landmændene, hvis vi ændrer forordningen om sukkermarkedet betydeligt.
<P>
Budgetudvalget deler dog Kommissionens opfattelse af, at refusion af lageromkostninger kan afskaffes. Når vi så evaluerer markedsordningen for sukker i 2002-2003, vil vi råde over en række elementer til at kunne gøre det godt. Vi synes, at der skal foretages en række undersøgelser, for det første med hensyn til de konsekvenser, som ændringen af sukkerordningen vil få for AVS-lande, som i øjeblikket nyder godt af præferenceadgang. Hvilke befolkningsgrupper vil blive hårdest ramt af det? Hvilken indflydelse vil en eventuel prisnedsættelse for producenterne få på forbrugerpriserne? Vil vi se det samme som det, der f.eks. skete med brødprisen, da hvedeprisen blev nedsat? Hvilken indflydelse vil en ændring af nationale kvoter få på f.eks. et europæisk kvotesystem? Endelig vil vi gerne vide, hvor stor konkurrencen egentlig er på det europæiske sukkermarked. Er der plads til virkelig fri konkurrence eller ej?

<SPEAKER ID=104 LANGUAGE="DE" NAME="Mayer, Xaver">
Hr. formand, hr. kommissær, mine damer og herrer, i de sidste uger og måneder er der i den landbrugspolitiske debat blevet talt meget om en ny udformning af landbrugspolitikken. Her vil jeg slet ikke komme ind på de aktuelle problemer, men jeg tror, at der er noget, der er blevet overset i diskussionen.
<P>
Jeg tænker på det faktum, at det vel næppe er muligt at sætte hele den europæiske landbrugspolitik i gabestokken og ligeledes at fordømme præstationerne i den fælles landbrugspolitik under ét. Netop den europæiske sukkermarkedspolitik har overhovedet ikke fortjent at blive bedømt på den måde. Markedsordningen for sukker er som en hest på vej mod sejrsskammelen, som det også hele tiden er blevet pointeret i denne diskussion. Forbrugerne er i mange år blevet forsynet med et sikkert basislevnedsmiddel til favorable priser. Mange kritikere hævder ganske vist, at sukker er for dyrt. Hr. Daul har nævnt det, men da bør alarmklokkerne ringe, for det første, fordi det for mange af disse kritikere næppe handler om forbrugernes vel, men om deres egne fortjenester, for det andet, fordi produktionen af et basislevnedsmiddel blandt de europæiske miljømæssige og sociale standarder har en berettiget pris, og for det tredje fordi sukkerprisen i Europa vel også må betragtes som en af de laveste i forhold til forbrugernes købekraft set på verdensplan.
<P>
Nogle mener også, at markedsordningen for sukker er en dinosaur. Den har været gældende i 32 år, siden 1968, men den er jo hele tiden blevet tilpasset. Derfor er det også nødvendigt med en længere gyldighedsperiode, mindst fem år, sådan som ordføreren, hr. Daul, har sagt. Lageromkostningssystemet ville være forkert, hvis det blev ændret ...
<P>
(Formanden afbrød taleren)

<SPEAKER ID=105 LANGUAGE="EL" NAME="Baltas">
Hr. formand, Daul-betænkningen om ordningen for sukker er overordentlig omhyggelig og lever op til alle de involverede parters krav - naturligvis inden for rammerne af den fælles landbrugspolitiks muligheder og stabilitet. Betænkningens forslag tilgodeser i en ret tilfredsstillende grad de interesser hos Fællesskabets producenter af roer og sukkerrør, som har forbindelse med deres beskæftigelse og levestandard. Desuden lever de op til nødvendigheden af en produktionsplanlægning, eftersom dyrkning af roer jo som bekendt er del af en fireårig vekseldrift med andre afgrøder.
<P>
Også forbrugernes interesser bliver varetaget såvel med hensyn til priser som til kvalitet. Datoerne for den nuværende ordnings ophør tilpasses fristerne i Berlin-aftalen. Denne tilpasning er særlig vigtig, ikke kun fordi alle de involverede kender den specifikke dato for systemskiftet, som de skal tilpasse sig, men også fordi vi i lyset af forhandlingerne i WTO får et specifikt diskussionsoplæg. Sukkerproduktion af sukkerroer er et selvfinansierende system. Hovedparten af udgifterne til dette system skyldes tildeling af eksportstøtte. Det højeste eksportstøtteniveau, som WTO tillader, er niveauet for 2000-2001. Det ville være en tragisk fejltagelse, hvis EU ændrede denne ordning inden det tidspunkt, hvor vi bliver nødt til at ændre den, idet vi kræver kompensation.
<P>
Endelig, hr. formand, er sektoren for sukkerproduktion et område, der kræver betydelige investeringer for at kunne fungere normalt. Og det er ikke muligt at realisere sådanne investeringer, medmindre investeringsmiljøet i det mindste har en mellemlang tidshorisont. Vi støtter altså med glæde Daul-betænkningen.

<SPEAKER ID=106 NAME="Busk">
Hr. formand, hr. kommissær, Kommissionen har fremsat et forslag om en fælles markedsordning for sukker, som skal ses i forlængelse af GATT-aftalernes krav om, at EU gradvist reducerer eksportstøtten til landbrugsprodukter, specielt sukker, som er omfattet af en garanti i form af produktionskvoter. Denne kvoteordning udløber ved udgangen af produktionsåret den 30. juni 2001, og Kommissionen foreslår, at den gældende ordning videreføres i en periode på to år med visse ændringer af begrænset rækkevidde. Kommissionen mangler at fortælle, hvordan man vil finansiere perioden 2003-2006. Kommissionen foreslår, at det nuværende prisniveau videreføres, men at kvoterne nedsættes med 115.000 t. Endvidere ophæves ordningen om udligning af lageromkostninger samt kravet om opretholdelse af mindstelagre.
<P>
Denne førnævnte reducering af produktionskvoten muliggør en åbning af markedet for sukker fra verdens fattigste lande efter "everything but arms"princippet. Det kan vi støtte. Men som jeg nævnte før, så mangler vi oplysninger fra Kommissionen til sukkerindustrien og sukkerproducenterne om finansieringen i perioden 2003-2006. Derfor støtter vi Budgetudvalgets ændringsforslag i henhold til de finansielle perspektiver i Agenda 2000, og vi ønsker at forlænge markedsordningen til 2005/2006. Men samtidig kræver vi, at reformen af markedsordningen er på plads allerede i 2003.

<SPEAKER ID=107 LANGUAGE="DE" NAME="Graefe zu Baringdorf">
Hr. formand, hr. kommissær, markedsordningen for sukker viser, at man også med administrative midler kan opnå noget fornuftigt. Jeg vil gerne minde om den diskussion, som vi havde her i forbindelse med markedsordningen for svin. Hr. Mayer, De ved, at jeg dengang sagde, at jeg lejlighedsvis ville minde Dem om det, da der blev skudt voldsomt fra Deres rækker, og man krævede det frie marked. Jeg sagde dengang, at jeg ville vende tilbage til markedsordningen for sukker. Men De var jo også noget splittet! Hvis jeg husker ret, stemte fru Schierhuber jo for den daværende ordning for svin, men nu taler vi om sukker, og jeg mener ikke, at markedsordningen for sukker bør fejes af bordet, men derimod at der blot skal foretages nogle få ændringer.
<P>
Produktionen skal være nøje afpasset forbruget i EU. Her er det også af betydning, at det, som vi får fra andre lande - f.eks. AVS - ikke eksporteres igen. Vi kan sagtens modtage sukker fra de mindst udviklede og fattigste lande. Men jeg går ind for, at det fastlægges kvantitativt, så der ikke opstår en kredsløbshandel. Det vil sige, vi skal foretage tilbageføring i kvoterne - intet C-sukker længere, heller ingen eksport af sukker længere til skade for landbrugsproducenterne! For selv om det sker med penge, er det jo stadig dumping. Det, at EU hjælper med offentlige midler i forbindelse med lageromkostninger, skal også ophøre. Jeg går ind for, at sukkermarkedet skal hvile i sig selv. Det skal opretholdes på denne måde.
<P>
Til sidst vil jeg gerne komme ind på det økologiske område. Jeg mener, at man på det økologiske område stadig kunne gøre en masse i forbindelse med sukker. Anvendelsen af kvælstof er nødtvungent faldet, fordi det var medvirkende til, at sukkerudbyttet blev ringere, men bortset fra det er der stadig noget, man kan gøre i forbindelse med dyrkningen, og man kan forpligte sukkerfabrikkerne til at aftage en vis andel af sukker, der er økologisk dyrket.

<SPEAKER ID=108 LANGUAGE="EL" NAME="Patakis">
Hr. formand, den foreslåede ordning for sukker ligger inden for rammerne af den kvælende finansramme, som blev aftalt i Berlin, og som sigter på en drastisk formindskelse af de samlede landbrugsudgifter. For at retfærdiggøre disse finansielle forringelser forsøger man at beskrive den nuværende situation i dystre farver for at gøde jorden for drastiske begrænsninger i kvoterne, priserne og landmændenes indkomster, og som langsigtet mål har man en drastisk formindskelse af fællesskabsproduktionen.
<P>
For at undgå de spændinger i Fællesskabet, som en direkte anvendelse af sådanne banebrydende foranstaltninger ville fremkalde, prøver Kommissionen at indføre dem gradvis, så de bliver implementeret hårdt og samlet gennem en ny forordning, som skal godkendes og være gældende fra perioden 2003-2004. Inden for rammerne af dette forsøg foreslår man i endnu to år at fastfryse de nominelle priser på niveauet fra 1983-84. Det betyder en nedgang i de reelle priser og indkomster, når den forlængede fastfrysning af priserne på sukkerroer er formindsket med 33% af de faktiske priser i perioden 1982-1999. Man foreslår ligeledes at skære kvoterne ned med 115.000tog at afskaffe henlæggelserne for at spare 300 millioner euro årligt på fællesskabsbudgettet.
<P>
Disse forslag får dramatiske følger med nedgang i realpriserne på roer og producenternes indkomst. En yderligere nedskæring i kvoterne samtidig med tilsvarende forringelser for alle landbrugsprodukter vil gøre det endnu sværere for landmændene, som desuden ikke får nogle forslag om hvilke produkter, de så skal dyrke. Eftersom disse midlertidige foranstaltninger intensiveres i et forsøg på at opnå bredere, drastiske begrænsninger...
<P>
(Formanden afbrød taleren)

<SPEAKER ID=109 LANGUAGE="EN" NAME="Hyland">
Hr. formand, jeg vil gerne benytte lejligheden til at fremkomme med et kort indlæg i forhandlingerne om den fælles markedsordning for sukker. Jeg takker ordføreren hr. Daul, for hans arbejde, som jeg ikke har problemer med at støtte på vegne af min gruppe.
<P>
Den fælles markedsordning for sukker er allerede blevet revideret flere gange, herunder bl.a. ved aftalen om kvotenedskæringer med 500.000 t for markedsåret 2000-2001. Desuden er de institutionelle priser for sukker faldet støt siden 1985 med 36% i realværdi. Den nuværende markedsordning har stabiliseret sektoren og gjort EU til en beskeden, men fast eksportør til verdensmarkedet.
<P>
Det er vigtigt for Parlamentet at sætte en stopper for Kommissionens forsøg på før tiden at trække sig fra beslutninger vedtaget i Berlin, som i tilfældet med sukkerordningen skulle være i kraft indtil 2006. Det vil blot underminere landmændenes tiltro til EU og EU-institutionernes evne til at stabilisere en sektor, der er plaget af problemer senest i form af faldende indtægter og ustabile markeder.
<P>
Der er fare for, at man vil benytte sig af den nuværende krise uden fortilfælde i kvægindustrien - hovedsagelig BSE og mund- og klovsyge - til at indføre vidtgående reformer af den fælles landbrugspolitik, som man ellers ikke havde haft mulighed for. I stedet bør vi koncentrere vores kræfter og ressourcer om at bibringe stabilitet til sektoren og genskabe forbrugernes tillid til fødevarer samt investere i udvikling og fremme af markedet.
<P>
Stabile indtægter for landmændene er et centralt element i enhver fremtidig reform. Færre og færre mennesker ønsker at slå sig ned som landmænd, specielt når man kan finde mere lønsomt arbejde andre steder.

<SPEAKER ID=110 NAME="Sandbæk">
Hr. formand, EU's sukkerordning er uden sammenligning den mest protektionistiske i verden. Den koster milliardbeløb og har ført til en enorm ineffektivitet i allokeringen af verdens sukkerproduktion. Det er ubegribeligt, at Landbrugsudvalget ønsker ordningen forlænget til år 2006, så meget mere som Revisionsretten påpeger, at Kommissionen har tilbageholdt relevante oplysninger og burde have behandlet spørgsmålene om de økonomiske omkostninger ved overskudsproduktion, effekten på verdensmarkedspriserne, udviklingslandenes indtægter og indvirkningen på miljøet. Skal man le eller skal man græde, når Kommissionen i sin betragtning 2 skriver, at forbrugernes interesser skal tilgodeses, vel vidende at sukkerordningen tredobler forbrugerpriserne på alle de produkter, der indeholder sukker.
<P>
Men det er trods alt ikke det værste. Det, der virkelig slår hovedet på sømmet, er, at den manglende reform af sukkerpolitikken har spændt ben for "everything but arms"-initiativet med at give de 48 fattigste lande i verden adgang til EU's marked. Et initiativ, hvor der i værste fald havde været tale om at øge importen af sukker med ca. 100.000 t om året. Det er uanstændigt, at EU's landmænd ikke kan gå med til en sådan import, når de selv årligt pumper 8,8 millioner t EU-støttet sukker ud på verdensmarkedet. Det er dybt forstemmende for denne forsamling, at Parlamentets Landbrugsudvalg vil være endnu mere protektionistisk end den europæiske landbrugslobby. Jeg opfordrer derfor kraftigt alle, som ønsker at varetage den tredje verdens og forbrugernes interesser, til at stemme imod betænkningen.

<SPEAKER ID=111 LANGUAGE="IT" NAME="Fiori">
Hr. kommissær, jeg gør mig nogle bekymringer, ikke med hensyn til det udmærkede arbejde, som vores kollega Daul har udført, men derimod med hensyn til metoden.
<P>
Inden for landbruget befinder vi os i øjeblikket i en fase, som De udmærket kender, og som det derfor ikke er nødvendigt at minde om. Hvad landbruget angår, er vi nødt til at finde ud af, hvad det er for et marked, vi ønsker at skabe i de kommende 10 år, for selv om vi på den ene side absolut ikke kan se bort fra globaliseringens spilleregler - det vil sige åbningen af vores markeder - skal vi på den anden side også huske, at landbruget er en værdifuld ressource for hele Europa.
<P>
Når vi drøfter denne reform af den fælles markedsordning, skal vi således ikke vente, til det er for sent. Til næste år bortfalder beskyttelsesklausulen, og der er ingen tvivl om, at vi for sukkersektorens vedkommende har brug for nogle andre forbindelser til AVS-landene. Samtidig arbejder vi dog allerede internt på en liberaliseringsproces. Revideringen af kvoterne og eksportsstøttens nedsættelse gør, at vi må regne med en åbning af markedet, der vil forringe vores konkurrenceevne.
<P>
I en periode med forandringer som denne er det således klart, at der stadig er en vis grund til bekymring for landbrugssektoren, hvis de landbrugspolitiske indgreb også går ud over de sektorer, der har de mindste omkostninger.

<SPEAKER ID=112 LANGUAGE="EN" NAME="Gill">
Hr. formand, med denne betænkning har vi virkelig forpasset muligheden. Jeg opfordrer Parlamentet til at tænke over, hvilket budskab vi skal sende til de europæiske skatteydere og landmænd i ansøgerlandene, hvis vi forlænger ordningen igen, som hr. Daul foreslår.
<P>
Jeg har intet imod, at Hr. Daul er på sukkerfabrikanternes side - da han selv er en af dem. Han kan vende og dreje sig, så meget han lyster, men Parlamentet bør modstå enhver fristelse til at forlænge den fælles markedsordning for sukker en gang til. Hvordan kan det være, at når der er et stigende pres på landbrugsudgifterne, mødes enhver reel mulighed for at reformere den fælles landbrugspolitik med et ligegyldigt træk på skulderen her i Parlamentet? Betænkningen viser, hvor magtfuld landbrugslobbyen er på trods af stigende pres for reformer ikke kun blandt de europæiske borgere, men også blandt fremsynede landmænd, der har indset, at den nuværende ordning ikke kan opretholdes i det lange løb. Den fælles markedsordning for sukker har stort set været uændret i 32 år. Som et resultat af ordningens protektionistiske form er prisen på sukker i EU tre gange højere end på verdensplan, hvilket udsætter forbrugerne for en urimelig forskelsbehandling og skader sektorens konkurrenceevne.
<P>
Vi ved nu, at forpligtelserne over for WTO og udvidelsen betyder, at en ny forlængelse vil skade EU's troværdighed internationalt. En ny offentliggjort rapport fra Revisionsretten konkluderede, at sukkerordningen er en væsentlig belastning på EU-budgettet og for forbrugerne. Det, vi har brug for, er seriøse og gennemarbejdede reformer. Følgevirkningerne af hr. Dauls planer om at bevare status quo vil på langt sigt betyde stadig større kvotenedskæringer, hvilket vil begrænse industrien og dermed bringe beskæftigelsen i fare. Vi er desværre blevet bombarderet med en række ubegrundede anklager vedrørende lagerafgift og AVS-staterne, hvor man har overset, at de penge, der spares, rent faktisk kan omdirigeres til andre landbrugsudgifter.
<P>
Jeg er skuffet over betænkningens resultat og bekymret over, at Udvalget om Landbrug og Udvikling af Landdistrikter har ignoreret den enstemmige udtalelse fra Udvalget om Industripolitik, Eksterne Økonomiske Forbindelser, Forskning og Energi

<SPEAKER ID=113 LANGUAGE="NL" NAME="Staes">
Hr. formand, kære kolleger, hr. kommissær, som medlem af Budgetkontroludvalget og Udvalget om Miljø- og Sundhedsanliggender og Forbrugerpolitik følger jeg nøje og ivrigt udviklingen af vores haltende landbrugspolitik. Når man læser Revisionsrettens særberetning om reformen af markedsordningen for sukker, forbløffes man afsnit efter afsnit over markedsordningens mangler. Ordføreren, hr. Daul, omtaler overhovedet ikke Revisionsrettens beretning. Det gjorde den nye Kommission. Den havde mod til at stille forslag om en reform og tilpasninger, men jeg konstaterer, at Landbrugsudvalget fejer disse forslag af bordet, går med til en kortsynet politik og foretrækker succes på kort sigt. Det kapitulerer over for sukkerindustriens interesser og sødladne måde at lobbye på. Det er en politik, som går imod landmændenes egne interesser og desuden først og fremmest er rettet mod industrien.
<P>
Denne betænkning, kære kolleger, kan jeg ikke godkende. Det er en parodi på god finansiel forvaltning. Nettoudgifterne for overproduktionen beløb sig i 2000 til 800 millioner euro, næsten lige så meget som det ekstra beløb, vi for nogle uger siden godkendte til bekæmpelsen af BSE-krisen. Det gennemsnitlige lager af hvidt sukker andrager 14% af produktionskvoten eller 2 millioner t. Og det til trods for, at Kommissionen mener, at kun 0,4 millioner t eller 3% er nødvendige til at dække et uventet underskud. Årlige udgifter: 30 millioner euro. Forbrugerne konfronteres desuden med et marked, hvor kun fem virksomheder har mere end 50% af EU-kvoterne. I flertallet af de sukkerproducerende medlemsstater har kun to virksomheder den samlede nationale kvote. Nu vi taler om konkurrence! Denne politik er imod forbrugernes, miljøets, kvalitetsproduktionens og den tredje verdens interesser.
<P>
Jeg anmoder Dem om at forkaste denne betænkning og i det mindste tage hensyn til Revisionsrettens bemærkninger.

<SPEAKER ID=114 LANGUAGE="NL" NAME="Van Dam">
Hr. formand, Kommissionen stiller forsigtige forslag om at revidere markedsordningen for sukker med henblik på en mere drastisk reform i 2003. Med rette afviser ordføreren, hr. Daul, Kommissionens planer herom. Der er ikke ret megen mening i at liberalisere sukkermarkedet, hvis forbrugerne ikke får noget ud af det. Kun de multinationale selskaber, der fremstiller læskedrikke, og levnedsmiddelindustrien vil have gavn af liberalisering. De, der har ulemper af det, er de hundredtusindvis af europæiske landmænd, der dyrker roer.
<P>
Om udviklingslandene vil drage fordel af, at markedet ikke beskyttes, er meget tvivlsomt. Nu kan en række udviklingslande eksportere en fast kvote sukker til EU, som de får flere penge for end på verdensmarkedet. 90% af det europæiske sukkerbudgets udgifter på 800 millioner euro gavner disse lande.
<P>
Ved en revision af sukkerforordningen skal Kommissionen se på andet end liberalisering og overholdelse af WTO-regler. Jeg opfordrer Kommissionen til at undersøge de forskellige scenarier nøje og tage hensyn til udvidelsen, inden den i 2003 stiller nye forslag.

<SPEAKER ID=115 LANGUAGE="EN" NAME="Sturdy">
Hr. formand, lad mig starte med at takke hr. Daul for betænkningen og sige, at jeg vil støtte den i morgen. Jeg støtter mine vælgere, som består af store sukkerproducenter, og ikke de multinationale selskaber, som driver intensiv lobbyvirksomhed. Jeg vil blot sige til Dem hr. kommissær, at jeg deltog i arbejdet med 77-protokollen, som var stærkt involveret i at hjælpe tredjeverdenslandene. Jeg hørte fru Gill tale om, hvordan det vil komme forbrugerne til gode. Lad mig slå helt fast for alle her i Parlamentet i dag, at forbrugerne ikke vil få fordel lavere sukkerpriser over for de britiske og europæiske landmænd. Det gør de i hvert fald ikke i resten af verden, hvor sukker er langt billigere. Hvordan kan det være, at jeg bliver lobbyet af verdens største enkelte forbruger af sukker, en amerikansk virksomhed, netop for at sænke prisniveauet? Jeg hørte lige før kommissær Lamy tale om handelsforbindelserne til USA. Vil USA sænke de priser, de betaler landmændene for deres sukker, på lige fod med os, eller vil de fortsætte den massive støtte?
<P>
Hr. Daul, De sagde, at sukkerordningen var en særaftale. Tillad mig at være en smule uenig med Dem, da jeg mener, at den er unik. For det første er det ikke skatteyderne, der finansierer den. For det andet er det til direkte gavn for landmændene i modsætning til så mange andre dele af den nuværende fælles landbrugspolitik. For det tredje er sukkerprotokollen i sig selv med til at hjælpe nogle af verdens fattigste lande. Det er meget vigtigt, at vi fortsætter med at støtte disse lande. Jeg arbejdede meget kraftigt på at opnå støtte til dem, og jeg har i sinde at fastholde støtten til AVS-staterne. Hr. kommissær, i Det Forenede Kongerige har vi et ordsprog, der lyder "Hvis det ikke er i stykker, så lad være med at reparere det" Jeg beder Dem om ikke at forsøge at reparere systemet.

<SPEAKER ID=116 LANGUAGE="IT" NAME="Lavarra">
Hr. formand, der er efter min mening ingen tvivl om, at vi bør beskæftige os med overproduktionen, de høje priser på EU's marked og de spørgsmål, som den fælles markedsordnings bestemmelser rejser. Jeg er dog enig i ordførerens grundlæggende forslag om at forlænge den nuværende ordning til 2006 i overensstemmelse med det, der allerede blev vedtaget i Berlin, og det er jeg, fordi det er nødvendigt at give tid til omstillingen og omlægningen af produktionen, så foranstaltningerne - som trods alt er nødvendige - ikke bliver ensbetydende med en reduktion af producenternes indtægter og en skærpelse af de sociale problemer i nogle af de områder, hvor dette produkt fremstilles. Jeg tror, at det er nødvendigt at holde sig til det grundlæggende forslag på dette punkt, og det er et forslag, som vi støtter.

<SPEAKER ID=117 LANGUAGE="NL" NAME="Maat">
Hr. formand, forlængelse af den nuværende europæiske sukkerordning er den bedste løsning for producenter, forbrugere og udviklingslande. Daul-betænkningen er en god opfordring til denne forlængelse af EU-sukkerordningen, en ordning, som er meget billig for EU i sammenligning med andre politiske områder. Bortset fra målrettet regional politik i visse dele af EU og finansieringen af importen fra en lang række AVS-lande finansieres politikken faktisk helt og holdent af landmændene selv.
<P>
Det er derfor påfaldende, at der på ny er opstået diskussion om udgifterne til denne politik. Det siges, at den er dyr, og at den sætter forbrugerne i store udgifter. Førstnævnte kan tilbagevises på grundlag af landbrugsbudgettet, hvoraf det fremgår, at udgifterne til politikken først og fremmest er beregnet til foranstaltninger med henblik på AVS-lande og regional politik og ikke til selve markedsordningen. Og hvad det andet angår, kan man ikke sammenligne to vidt forskellige ting, og det sker, når en lille del af verdensmarkedet - for en del et overskudsmarked - sammenlignes med forbrugerprisen i Europa.
<P>
Således har det f.eks. ved tilpasningen af de interne europæiske kornpriser til verdensmarkedet vist sig, at forbrugerne i Europa ikke i noget som helst tilfælde har fået udbytte af de lavere producentpriser. Også ved kødpriserne ser vi, at forbrugerne næppe mærker noget til prisnedsættelsen for mange producenter.
<P>
Det er derfor bedre at vælge en politik, hvor producenter både i og uden for Europa får en fuldgyldig plads i en hård konkurrencesituation i stedet for en underordnet plads i diskussionen mellem forbrugerne og producenterne. Men denne diskussion vil vi måske også føre i forbindelse med midtvejsvurderingen af den europæiske politik.
<P>
Med hensyn til adgangen for 48 af de fattigste lande til markedet i EU kan vi bedre vælge en slags AVS-løsning end på forhånd sige, at vi dermed fuldstændigt ødelægger en politik.

<SPEAKER ID=118 LANGUAGE="DE" NAME="Schierhuber">
Hr. formand, hr. kommissær, mine damer og herrer, i de sidste måneder har vi indgående diskuteret markedsordningen for sukker, og vi har ført mange heftige og kontroversielle diskussioner, ikke kun med Kommissionen, men også med alle dem, der går ind for en total liberalisering af sukkermarkedet. Derfor vil jeg gerne ønske ordføreren hjertelig tillykke, fordi det efter min mening er lykkedes ham at opnå et særdeles godt resultat med sin betænkning.
<P>
Man taler hele tiden om, at sukker er for dyrt, og at det skal være billigere for forbrugerne. Her behøver jeg blot at henvise til BSE-krisen. Den viser, at selv om landmændene har pristab på op til 30%, betaler forbrugerne alligevel den samme pris for kødet i forretningerne. Jeg støtter derfor helt og holdent, at markedsordningen for sukker forlænges, så den gælder indtil produktionsåret 2005-2006. Den er efter min mening hovedelementet i det forslag, der er stillet. Denne periode falder også sammen med den, der er fastsat i Berlin-aftalen, hvor den fælles landbrugspolitik fastsættes til seks år. Vi landmænd har brug for en politik, som vi kan have tillid til. De, der er omfattet af sektoren som sukkerroeproducenterne og sukkerfabrikanterne, har brug for tilstrækkelig synlighed for at kunne træffe relevante afgørelser om investering.
<P>
I den forbindelse vil jeg gerne henvise til den forestående tiltrædelse af nye lande, for jeg tror ikke, det ville være særligt klogt at udforme en ny fælles markedsordning for kun to år, som det oprindeligt blev foreslået, da dette kun vil skabe forvirring og medføre træghed.
<P>
Hvad angår ordningen om lageromkostninger, så kan jeg fuldt ud tilslutte mig ordførerens tiltag, når han udtaler sig til fordel for at opretholde den. Det er et vigtigt instrument til stabilisering af markedet, og det har fungeret godt i 30 år.
<P>
Det ville ikke være særligt fremsynet at skabe ubalance i en sådan markedsordning, der fungerer upåklageligt, blot for reformens skyld.

<SPEAKER ID=119 LANGUAGE="ES" NAME="Redondo Jiménez">
Hr. formand, med visse vanskeligheder er det lykkedes os at komme til Strasbourg for at deltage i denne forhandling, som har så stor betydning for fremtiden for det europæiske landbrug og for den fælles markedsordning for sukker i mit land og i min region.
<P>
Kommissionens forslag om at nedskære kvoterne med 115.000 t eller reducere hjælpen til oplagring for at spare ca. 300 millioner euro og afkorte fristerne kan jeg ikke rigtigt forstå, for jeg mener, at det er en væsentlig ændring, som er uberettiget. Og hvorfor 2003? Jeg ser gerne, at Kommissionen fortæller os, om den tror, at der fra 2003 vil være flere ressourcer, som retfærdiggør denne midlertidige ændring.
<P>
Jeg vil lykønske hr. Daul med hans arbejde med Kommissionens forslag og med den særlige interesse, han har udvist, for hvert enkelt af de problemer, vi har præsenteret ham for. Han har været i stand til at finde kompromisløsninger på dem og inddrage dem i betænkningen.
<P>
Jeg håber, at kommissæren vil overveje den midlertidige ændring, som vores parlamentariske udvalg foreslår, der går ud på at bevare kvoteordningen uden at ændre prisordningen, og at Kommissionen ændrer sin holdning i henhold til forslagene fra hr. Daul, hvis betænkning vi i hovedtræk er enige i og er rede til at støtte i morgen formiddag.

<SPEAKER ID=120 NAME="Fischler">
Hr. formand, kære parlamentsmedlemmer, mine damer og herrer, inden jeg tager stilling til de praktiske spørgsmål, vil jeg gerne rette en stor tak til ordføreren, hr. Daul, og jeg vil også gerne takke Udvalget om Landbrug og Udvikling af Landdistrikter samt Industriudvalget og Budgetudvalget for deres engagerede arbejde samt medlemmerne, der har været involveret i den meget grundige gennemgang af reformforslaget om markedsordningen for sukker.
<P>
Til indholdet vil jeg gerne sige følgende. Hvilke elementer er de vigtigste i det forslag, som Kommissionen har stillet? Kommissionen mener, at det er nødvendigt med en gennemgribende reform af markedsordningen for sukker. Men en sådan reform kan kun forsvares på grundlag af en grundig analyse. Derfor har Kommissionen bestilt to undersøgelser, hvor resultaterne formodentlig vil foreligge medio 2002. Den første undersøgelse omhandler koncentrations- og konkurrencebetingelser i sukkersektoren, men ikke kun i denne sektor, også i andre store landbrugs- og levnedsmiddelsektorer. Den anden undersøgelse vil omfatte de forskellige tænkelige optioner, der vil komme på tale i forbindelse med en gennemgribende reform af den fælles markedsordning for sukker.
<P>
For den mellemliggende periode foreslår Kommissionen, at de vigtigste mekanismer i den nuværende markedsordning for sukker forlænges til to produktionsår. Endvidere skal den samlede kvote reduceres med 115.000 t, hvilket svarer til 50% af det strukturelle overskud inden for rammerne af WTO-eksportbegrænsningerne. Refusion af oplagringsomkostninger skal bortfalde for at øge konkurrencen og mindske incitamentet til at producere C-sukker. Det vil også medføre udgiftsbesparelser for EUGFL på 300 millioner euro årligt.
<P>
Kravet, om at producenterne skal opretholde en mindstelagerbeholdning, skal bortfalde, da det ikke længere er berettiget i betragtning af den reelle forsyningssituation i Unionen. Endelig skal produktionsrestitutionerne for sukker, der anvendes i den kemiske industri, i fremtiden selv finansieres af sektoren.
<P>
Nu kommer vi til ændringsforslagene til de forslag, som Kommissionen har stillet. Mange af ændringsforslagene i Daul-betænkningen går stort set ud på, at den gældende markedsordning for sukker skal forlænges til fem produktionsår, sådan som det er fastsat i ændringsforslagene 2, 15-18, 22, 26, 29, 68, 69, 70 og 71, men uden de ændringer, som Kommissionen har foreslået.
<P>
Kommissionen kan acceptere, at den gældende markedsordning for sukker forlænges til en længere periode end de to år, der er foreslået, men kun, hvis de øvrige hovedelementer i Kommissionens forslag accepteres.
<P>
Derfor kan Kommissionen af følgende grunde ikke acceptere flere af ændringsforslagene. Ændringsforslagene 3, 4, 23, 24, 31 og 56 foreskriver, at omfanget af basismængderne og størrelsen af de forventede maksimalleverancer inden for raffineringserhvervet forbliver uændret. Dette kan ikke accepteres, for den reduktion, som Kommissionen påtænker på mindst en del af de strukturelle overskud, er nødvendig, hvis vi skal opfylde vores forpligtelser inden for rammerne af WTO. Kommissionen kan ligeledes ikke acceptere ændringsforslagene 36, 45, 57, 60-62, 65, 67 og 72-75, da de enten vil øge kvoterne - oven i købet endnu mere - eller reducere dem meget, meget drastisk eller omfordele dem.
<P>
Ændringsforslagene 1, 5, 8, 12, 13, 19, 25, 27, 28, 30, 39 og 40 sigter mod at opretholde systemet til udligning af oplagringsomkostninger. Heller ikke det kan jeg acceptere, for afskaffelse af udligningssystemet skaber øget konkurrence, eliminerer incitamentet til produktion af C-sukker og medfører desuden betydelige besparelser på budgettet.
<P>
Ændringsforslagene 6, 21 og 40 handler om, at mindstelagerbeholdningen skal opretholdes. Det kan jeg heller ikke gå ind for, fordi en sådan forpligtelse ikke er berettiget i betragtning af omfanget af de nuværende overskud. Med ændringsforslag 40 ønsker man at opretholde EUGFL's deltagelse i finansiering af produktionsrestitutionerne svarende til de første 60.000 t sukker, der anvendes til den kemiske industri. Det er efter min mening ikke hensigtsmæssigt, da dispensationer ikke længere kan forsvares inden for et selvfinansieringssystem.
<P>
Ændringsforslagene 19, 14, 37 og 38 sigter mod, at Italien, Spanien og Portugal igen skal have mulighed for at give national støtte. Denne nationale støtte er i forvejen blevet givet i for lang tid og har forårsaget betydelig konkurrenceforvridning. Allerede i 1995 blev det derfor besluttet at afskaffe dem. Det vil derfor være en alvorlig fejl, hvis vi nu skal ophæve beslutningen fra 1995.
<P>
Med hensyn til ændringsforslagene 33, 63, 64, 66, 76 og 77 kan jeg forsikre Dem om, at Kommissionen vil arbejde på at sikre den nødvendige kohærens mellem sukkerforslagene og udviklingspolitikken. Det er derfor ikke nødvendigt at gøre det i forslagene. Også ændringsforslag som f.eks. ændringsforslag 20, hvor der for Azorerne tilstræbes en afvigelse fra raffinaderibegrebet, eller ændringsforslag 36, der sigter mod en tilpasning af kvoterne for at kunne opfylde kravene inden for rammerne af WTO, skal forkastes. En sådan tilpasning har vi nemlig allerede fremsat i vores forslag i artikel 10.
<P>
Til sidst vil jeg endnu en gang takke for det arbejde, De har gjort, og jeg håber, at De anerkender, at Kommissionen ved at vise sig villig til at gå med til at forlænge systemet med mere end to år, dog også imødekommer Parlamentet på et væsentligt punkt.

<SPEAKER ID=121 NAME="Formanden">
Hr. kommissær, tak for Deres udførlige svar.
<P>
Forhandlingen er afsluttet.
<P>
Afstemningen finder sted i morgen kl. 12.00.

<CHAPTER ID=9>
Information og kommunikation
<SPEAKER ID=122 NAME="Formanden">
Næste punkt på dagsordenen er mundtlig forespørgsel (B5-0011/2001) af Graça Moura til Kommissionen for Udvalget om Kultur, Ungdom, Uddannelse, Medier og Sport om EU's informations- og kommunikationsstrategi.

<SPEAKER ID=123 NAME="Gargani">
Hr. formand, kommissær Monti, som formand for Kulturudvalget er det i aften min opgave at argumentere for årsagerne til denne forespørgsel. Som repræsentant for mit udvalgs synspunkter må jeg sige, at man fra Kommissionens side ikke altid har gjort så meget for at beskæftige sig med kommunikationsspørgsmålet på en effektiv måde. Vi har drøftet spørgsmålet flere gange i udvalget, og den 14. april sidste år - hvilket efterhånden er et år siden - meddelte kommissær Reding, at hun ville fremlægge en meddelelse, et forslag og en strategi, men der er endnu ikke sket noget. Der er nogle forsinkelser, som vi ikke kan lade være med at understrege, da vi mener, at EU's strategi er meget afhængig af information og kommunikation. Dette er efter min mening ikke bare en kliché, men derimod en problematik, som netop har at gøre med Europas opbygning, nemlig med opbygningen af et Europa, der efter vores mening ikke bare skal være økonomisk, men også institutionelt og politisk. Borgerne skal have kendskab til EU's aktiviteter, i det mindste når det gælder de tre vigtigste spørgsmål, nemlig udvidelsen, Den Monetære Union og den europæiske forsvarspolitik.
<P>
Når det således er vores målsætning - sådan som det også blev sagt på mødet i Lissabon - at også økonomien skal være vidensbaseret, kan vi ikke lade være med at understrege, hr. Monti, at hvis Unionen - der hverken kan eller skal være en rent økonomisk Union - skal være en politisk Union og en borgernes Union, kræver det en stor indsats indsats for at skabe viden og inddrage borgerne i Europas opbygning. Der er således et modsætningsforhold - og det vil jeg gerne sige meget klart - mellem den euro, som bliver en realitet, det vil sige en valuta, der bliver en fælles valuta fra næste år, og det charter om grundlæggende rettigheder, som blev vedtaget i Nice, selv om det ikke bliver medtaget i traktaterne. Og her vil jeg gerne give udtryk for min personlige holdning, nemlig at man kritiserer "efter Nice"processen skarpt, men efter min mening har vi gjort, hvad vi kunne for at lægge grunden til en europæisk forfatning. Det var nødvendigt at starte med en fase med visse grundlæggende rettigheder for alle europæiske borgere. Det projekt, som vi skal videreføre, og det samarbejde, der skal være mellem Kommissionen og Parlamentet, er netop forbundet med muligheden for at udtænke og udarbejde en europæisk forfatning, hvor man fastlægger og angiver alle borgernes rettigheder. Der er dog tale om en møjsommelig proces. Nogle ville have, at vi skulle være færdige med det hele med det samme, men de glemte, at de juridiske og institutionelle processer er langsomme og kræver alle borgernes gradvise inddragelse.
<P>
Som De kan se, hr. kommissær, er kommunikationsspørgsmålet ikke bare en kliché, men noget, der er dybt rodfæstet i forholdet mellem institutionerne og borgerne og i ønsket om at skabe et borgernes Europa og ikke bare et institutionernes Europa. Kommunikationsproblemet er i høj grad forbundet med en strategi og et sandt kommunikationsprojekt, som jeg på udvalgets vegne desværre må sige er ikke-eksisterende på trods af de mange drøftelser, jeg har taget initiativ til, og som vi har haft i udvalget, og på trods af de opfordringer, som alle grupperne faktisk har rettet til kommissær Reding og kommissionsformand Prodi. Det vil vi gerne gentage over for Dem her i aften, for årsagerne til vores forespørgsel hænger netop sammen med denne problematik. Jeg stoler på, at De vil tage Dem fuldstændigt af disse årsager, og jeg vil endda gerne tilføje, at begge vores institutioner skal tage sig af dette spørgsmål, så der opstår et vedvarende, gavnligt og frugtbart forhold mellem Parlamentet og Kommissionen, sådan som der bør være i denne valgperiode, og sådan som vi gør vores bedste for, at der skal være. Kommissionen skal nemlig lytte til det, som Parlamentet og dets udvalg har at sige, og som det ofte gentager. Så hvis den forhandling, vi har her i aften, kan give os håb om nogle tættere forbindelser og et yderst overbevisende svar fra Deres side, tror jeg, at vi har gjort et meget nyttigt stykke arbejde i den forbindelse.

<SPEAKER ID=124 NAME="Monti">
Hr. formand, mine damer og herrer, jeg vil gerne takke Kulturudvalgets formand, hr. Gargani, for hans klare redegørelse for forespørgslen om et emne, som også Kommissionen anser for at være af største vigtighed. I mit svar vil jeg forsøge at holde mig til den opdeling i punkter, De har foretaget af de forskellige spørgsmål, der er medtaget i forespørgslen.
<P>
Først vil jeg gerne sige - og det er det første punkt - at den meddelelse om informationspolitikken, som Kommissionen har bebudet, bliver udarbejdet inden sommer, hvorefter den bliver forelagt for det interinstitutionelle udvalg, Kulturudvalget, som De er formand for, hr. Gargani, og Parlamentets Budgetudvalg.
<P>
Hvad angår informationsteknologiens udvikling - som er det andet punkt - tager Kommissionen højde for denne på forskellige måder. Vi samler alle kommunikationsinstrumenterne i et enkelt generaldirektorat, vi reducerer antallet af dokumenter, som er skrevet på papir, og går over til elektroniske dokumenter, vi udvikler en ny EU-server i tråd med henstillingerne fra topmødet i Lissabon, og vi harmoniserer og udvikler EU-repræsentationernes internetsteder med forenklede portaler mellem alle Kommissionens tjenestegrene.
<P>
Om det tredje punkt vil jeg sige, at Kommissionen benytter sig af eksperter og fagfolk til udarbejdelsen af sin informationspolitik, navnlig når det gælder strategien for de omfattende kampagner som dem, hr. Gargani med rette understregede, nemlig euroen og EU's udvidelse. Kommissionen benytter sig også af disse fagfolk, hvad angår uddannelsen i informationsteknologi, og borgerne bliver hørt via de mange dialoger om Europa, som tilrettelægges i forbindelse med regeringskonferencen, og som fortrinsvis vil dreje sig om de spørgsmål, der vedrører Europas fremtid. Repræsentationerne og det netværk af informationscentre, der er rettet mod den brede offentlighed, bliver talerør for borgernes praktiske bekymringer, og ved at lytte til borgerne bliver det muligt at tilpasse informationsstrategien til de enkelte lande eller ud fra andre specifikke faktorer.
<P>
Det fjerde punkt er elementerne. De vigtigste elementer, som kommissær Reding omtalte i april 2000, vil blive medtaget i Kommissionens meddelelse. Vi vil overveje en decentralisering af visse områder af fælles interesse, og i Kommissionens nye informationspolitik vil der også blive taget højde for subsidiaritetsprincippet, som i øvrigt understreges klart i bl.a. konklusionerne fra Lissabon.
<P>
Med hensyn til det femte punkt vil jeg gerne sige, at Kommissionen har til hensigt at give sin informationspolitik en regional dimension. Det skal først og fremmest ske ved at lytte mere til den regionale presse og spørgsmålene fra de lokale myndigheder. Kommissionen har ligeledes til hensigt at fortsætte udviklingen af informationscentrene - de såkaldte Infopoints - informationscentrene for landdistrikterne og EU-dokumentationscentrene for at opnå en tilstrækkelig regional dækning. De store kommunikationscentre som dem, der ligger i Paris, Lissabon og Rom, suppleres ofte af et regionalt eller lokalt net. De er et godt eksempel på samarbejdet mellem institutionerne og medlemsstaterne, og de er et udgangspunkt for den information, der er beregnet på den brede offentlighed. Internettet er tilgængeligt på regionalt plan, og desuden råder Kommissionen over otte repræsentationskontorer i forskellige EU-regioner.
<P>
Og nu til punkt seks. Kommissionen ønskede at samle alle kommunikationsinstrumenterne i et enkelt generaldirektorat for at lytte mere til de forskellige synspunkter og for at kunne reagere hurtigt og gennem de mest direkte kanaler. Via netværket af repræsentationer og regionale kontorer har Kommissionen indført et hurtigt advarselssystem, som kan identificere de kommunikationsproblemer, der opstår i forbindelse med visse aktuelle emner i Europa, og dette gør Kommissionen i stand til at reagere med nogle målrettede budskaber, der er mere velegnede til et bestemt publikum. Hvad PR-foranstaltningerne angår, vil Kommissionen i forbindelse med aktionen "Europas fremtid" indlede en bred høring af borgerne for at finde bedre ud af, hvilken information de ønsker at få, hvem de gerne vil informeres af, hvor de gerne vil informeres og ved hjælp af hvilke medier. Denne aktion er en del af den fortsatte EU-dialog, som Europa-Parlamentet i vid udstrækning har deltaget i.
<P>
Om det syvende punkt vil jeg sige, at Kommissionen vil indføre nogle vurderingsmekanismer og kriterier for at måle effektiviteten. Den bedste måde at vurdere en informationspolitik på er at foretage opinionsundersøgelser i de 15 medlemsstater. Det almindelige Eurobarometer er blevet forbedret ved hjælp af et særligt Eurobarometer, der giver en mere detaljeret analyse af de enkelte lande. I 2001 vil der blive foretaget nogle undersøgelser af forholdet mellem repræsentationskontorernes omkostninger og effektivitet. Der vil blive taget højde for andre vurderingsinstrumenter i forbindelse med en modernisering af politikken for forvaltningen af Kommissionens ressourcer og navnlig af dens Presse- og Kommunikationstjeneste.
<P>
Endelig vil jeg gerne sige om det ottende og sidste punkt, hr. formand, at Kommissionen har givet sin Presse- og Kommunikationstjeneste til opgave at tage et nyt initiativ til informationssamarbejdet mellem Parlamentet og Kommissionen. En teknisk samarbejdsgruppe er begyndt på dette arbejde, og alle hovedspørgsmålene om institutionerne, euroen, udvidelsen og aktionerne i forbindelse med Europas fremtid bliver genstand for fælles kommunikationsstrategier. Euroen var genstand for de første aftaler mellem Kommissionen og medlemsstaterne om nogle omfattende informationskampagner. Denne indsats skal fortsættes og styrkes kraftigt. Det beløb, som Kommissionen bevilger til information, ligger i øjeblikket på 90 millioner euro, hvilket svarer til en avis pr. indbygger om året. Omfanget af den opgave, der skal udføres, betyder, at de enkelte medlemsstater skal foretage de investeringer, der tilkommer dem, idet de skal huske, at informationen om EU er en sag for alle offentlige myndigheder.
<P>
Hr. Gargani, jeg vil gerne takke Dem endnu en gang for, at De igen har henledt vores opmærksomhed på disse vigtige spørgsmål. Jeg har så vidt muligt beskrevet de væsentligste retningslinjer i svarene, og jeg kan forsikre Dem for, at de af mine kommissærkolleger, som er ansvarlige for dette område, arbejder hårdt på at tage denne store udfordring op.

<SPEAKER ID=125 LANGUAGE="DE" NAME="Pack">
Hr. formand, hr. kommissær, kære hr. Monti, De har haft en meget utaknemmelig opgave. Jeg kan ikke forestille mig, at De føler dem helt godt tilpas her i aften, for jeg vil gerne sige til Dem, at jeg lytter ganske vist til det, De siger, men jeg tror ikke på det. Det er problemet. Vi har nu i månedsvis ventet på det, som De igen i dag har antydet måske vil blive til sommer. Det, som De har fremlagt for os, er Deres ord i Guds øre, eller hvordan det nu skal siges. Jeg mener, hvis man fjerner noget, så må man da vide, hvor man gør af det. Man har taget noget fra folk, som de seneste måneder og år egentlig har gjort det ganske godt. De er i løbet af dette arbejde blevet klogere. Nu har man anbragt det et eller andet sted, hvor det bare ligger og slumrer. Jeg synes, det er forfærdeligt. Det er som et stakkels forældreløst barn. Der er ingen, der rigtigt bekymrer sig om det, og ingen føler sig ansvarlig. Derfor mener jeg egentlig, at det, som man i teorien har ønsket at gøre, er endnu ikke blevet til en god sag i praksis. Vi har nu ventet på den meddelelse i en evighed, og jeg er spændt på, hvornår den kommer.
<P>
Ud over det, som jo står i vores tekst, vil jeg foreslå Kommissionen, at den måske ikke behøver at skabe så forfærdelig meget nyt, men i højere grad gå til dem, der på stedet yder et fantastisk arbejde. For de findes. Der er meget velfungerende netværk, og dem bør Kommissionen udnytte. Hvis jeg nu forestiller mig, at De her roser info points. Altså, jeg kender et info point, som gør et fantastisk arbejde, men som ikke kan leve af pengene fra Kommissionen, som først kommer sidst på året eller først til næste år igen. De kan ikke vide, om de også eksisterer næste år. Hvordan skal folk kunne arbejde sådan et sted, når de skal være motiverede for også at kunne motivere andre?
<P>
Jeg mener, at der stadig er rigtig meget at gøre på dette område. Vi ønsker jo, at vi alle skal trække på samme hammel, og at vi i fællesskab skal få det bedste ud af det. Men det sker kun ved decentralisering. Det har De sagt. Derfor skal vi ikke opfinde hjulet på ny, men gøre brug af alle dem, der virkelig kan sætte noget lokalkolorit på Europa og ikke kun Europa set med Bruxelles' øjne!
<P>

<SPEAKER ID=126 LANGUAGE="EN" NAME="O'Toole">
Hr. formand, kommissær Monti, vi er alle klar over, at vi står over for en krise i forhold til vores nyheds- og kommunikationspolitik for EU's institutioner. Man har i værste fald kun ringeagt tilovers for EU's institutioner og i bedste fald apati. Men ser vi på det arbejde, der rent faktisk udføres i EU, er det kvalitetsarbejde af stor betydning for alle EU's borgere, som vil påvirke deres dagligdag. Hvorfor kan vi ikke få dette budskab igennem hurtigere og med større slagkraft, specielt fra Kommissionen?
<P>
På et møde i min valgkreds i sidste uge blev fagforeningsfolk overrumplet over antallet af love til deres fordel, som vi har vedtaget, og som vi sikrer, at medlemsstaterne vedtager. Men det ser ikke ud til, at budskabet når ud til dem i det daglige, og vi må spørge os selv hvorfor. Jeg er af den stærke overbevisning, at selv om vi er et folkevalgt Parlament, i modsætning til Kommissionen, og selv om Kommissionen står for en del af den politiske proces og vi for en anden, har vi fælles interesser. Jeg bruger meget af min tid på at nedbryde de fordomme om EU, som langsomt bygges op, og selv om jeg bifalder kommissærens redegørelse, specielt i forbindelse med public relations og hurtig indsigelse, føler jeg mig stadig ladt i stikken af Kommissionen med hensyn til vores arbejde. Jeg kan kun beklage, at det har taget så lang tid at få en dialog i gang om dette emne.
<P>
Hvorfor holdes de interinstitutionelle forhandlinger på dette område stadig hen? Hvorfor indgår en radikal omstrukturering og modernisering af kommunikations- og informationspolitikken ikke som en central del af Kommissionens strategi, når den er ambitiøs nok - og med rette - til at ville reformere hele EU's forvaltningsførelse? Ærlig talt, så har vi lang vej at gå, før vi kan levere den politik, som befolkningen fortjener. Disse spørgsmål må besvares, fordi arbejdet med hvidbogen om forvaltningsførelse ikke kan videreføres, medmindre Kommissionen forpligter sig til at løse sine organisatoriske problemer. Kommissionen vil selvfølgelig have en allieret i Parlamentet i sit forsøg på at omstrukturere EU.
<P>
I mit land er mit parti berømt for sine spin-doktorer. Jeg ønsker ikke nødvendigvis at gøre mig til talsmand for en sådan udvikling i EU, men vi bør se på - og derfor bifalder jeg kommissærens ord - hele spørgsmålet om public relations. Hvis hele EU-projektet skal gennemføres, som alle her i Parlamentet ønsker, må vi have et talerør, der kan sælge projektet. Det har vi desværre ikke i øjeblikket.

<SPEAKER ID=127 NAME="Andreasen">
Hr. formand, hr. kommissær, det er uhyre vigtigt, at vi forklarer Unionens borgere og borgerne i ansøgerlandene, hvad Unionen står for. Det er en opgave, som Kommissionen har taget alt for let. Romano Prodi sagde under høringerne af den nye Kommission i september 1999, og jeg citerer: "Den nye Kommission vil gøre en langt større indsats for at etablere en fyldestgørende kommunikation med de europæiske borgere ved at give dem fuld adgang til oplysninger". Jeg havde gerne set kommissionsformanden her i aften. For nu, halvandet år senere, er der ikke sket noget. For næsten et år siden lovede Kommissionen i sit arbejdsprogram for år 2000 at fremlægge en strategi, men intet er sket. Igen i år har Kommissionen lovet at gøre noget ved sagen, men forlydender vil nu vide, at der nærmest er kaos i Kommissionens organisation, når det gælder dette område.
<P>
Lad mig bare pege på et par af de konkrete problemer, som findes i EU's informationspolitik eller mangel på samme. Informationerne er for centralistiske, de bliver alle udarbejdet i Bruxelles, og de er ikke rettet mod målgrupper, som f.eks. efter køn, alder, geografiske aspekter og befolkningsgruppernes uddannelsesmæssige niveau. Der er også helt aktuelle og konkrete problemer. Den store Europa-server på Internettet bliver opdateret for langsomt og for tilfældigt, og bureaukrater kan fjerne oplysninger fra Europa-serveren, som det passer dem. Der er for mange bureaukratiske forhindringer for adgangen til informationen. EU-information bliver nu brugt som en forretning af EU's publikationskontorer. Er det rimeligt, at man skal betale for EF-tidende, som er mere end tre måneder gammelt? EF-tidende skal ligge gratis på Europa-serveren. For meget information foreligger kun på hovedsprogene i EU. Gå f.eks. ind på Rapid-databasen. Her vil man f.eks. se, at selv Romano Prodis taler kun foreligger på to eller tre sprog. Vi har elleve officielle sprog i EU, og de skal bruges alle elleve.
<P>
Nøgleordene for EU's informationspolitik skal være decentralisering og koordination, også i forholdet mellem Kommissionens og Parlamentets information. Der skal ske en målrettet og optimal udnyttelse af den informationsteknologi, der nu er til rådighed. Jeg er meget spændt på, hvordan Kommissionen vil gribe opgaven an. Jeg formoder og håber, at man inddrager Kommissionens kontorer i de større europæiske byer, som fru Pack også var inde på, og at man pålægger dem opgaver og ansvar og giver dem midler til at kontakte og informere borgeren på gaden. Hr. kommissær, nu er det en hasteopgave!

<SPEAKER ID=128 LANGUAGE="ES" NAME="Vidal-Quadras Roca">
Hr. formand, jeg tager del i denne forhandling i min egenskab af næstformand for Parlamentet med ansvar for information og kommunikation og også som medformand for den interinstitutionelle gruppe for information og kommunikation.
<P>
De har sagt til os, hr. Monti, at Kommissionen lægger stor vægt på informations- og kommunikationspolitikken. De lægger nok stor vægt på den, men De har absolut ikke travlt, for Parlamentet har i halvandet år ventet utålmodigt på et omfattende dokument om information og kommunikation, som hr. Prodi har lovet os. Og efter halvandet år får vi at vide, at vi skal udarbejde det sammen, Parlamentet og Kommissionen. Ærligt talt, hr. kommissær, på dette område kan jeg forsikre Dem om, at Kommissionen ville klare sig dårligt i et kapløb med en skildpadde.
<P>
De har sagt, at information og kommunikation er af største betydning. Hr. Prodi er uden tvivl bevidst om de imageproblemer, som han har som formand for Kommissionen, og som har følger for hele kommissærkollegiet. Jeg går ud fra, at han også er bevidst om udviklingen i valgdeltagelsen ved valgene til Europa-Parlamentet igennem det seneste årti, og jeg antager, at han også er bevidst om de voldsomme angreb på EU og dens institutioner iværksat af medier, der er meget magtfulde i visse medlemsstater.
<P>
Da vi fik at vide, at vi skulle udarbejde det sammen, hr. Monti, gik vi i gang med opgaven, og vi har nu et færdigt dokument. Vi har udarbejdet det på tre måneder. Er det, fordi dette beskedne Parlament har flere midler, mere magt, større intelligens eller flere muligheder end Kommissionen? Det tvivler jeg på. Hvem er vores politiske partnere i denne sag? De har sagt, at det er Deres kompetente kolleger på området. Hvem er det? Vi kender dem ikke. Vi vil gerne vide, hvem de er.

<SPEAKER ID=129 LANGUAGE="DE" NAME="Karas">
Hr. formand, hr. kommissær, mine damer og herrer, min utålmodighed vokser, ikke kun som parlamentsmedlem, men også som ordfører for informationskampagnen og som medlem af det tværinstitutionelle udvalg. Min utålmodighed må undertiden give efter for skuffelse.
<P>
De store europæiske projekter som indførelsen af euromønter og eurosedler, Europas enhed, diskussionen om grundlæggende rettigheder og forfatning, diskussionen om kompetence, hvem der har ansvaret, efter-Nice-ratificeringsprocessen og efter-Nice-proceduren - jeg siger bevidst store politiske europæiske projekter - kræver ligesom borgerne i Europa en informations- og kommunikationsoffensiv.
<P>
Den indholdsmæssige, professionelle fælles ledelse af Kommissionen og Europa-Parlamentet er påkrævet trods kravet om subsidiaritet og decentralisering. Den utilfredsstillende status quo giver anledning til spørgsmål, kritik og skuffelse over dilettanteriet i informationspolitikken samt meddelelses- og forhalingstaktikken. Man spørger sig selv, hvad der er sket siden den 14. april 2000. Hvor er den masterplan, som vi dengang blev lovet? Hvor er den konkrete tids- og foranstaltningsplan? Hvor er den klare kompetencefordeling i Kommissionen?
<P>
Den 14. april talte kommissær Reding her i Parlamentet. For få dage siden affærdigede kommissær Barnier en forespørgsel om, hvorvidt han påtager sig ansvaret. I dag er De så trådt til. Hvor er beviserne for, at De mener det seriøst med den fælles procedure mellem Europa-Parlamentet og Kommissionen? Der mangler et klart koncept. Vi har ikke brug for en renationalisering af informationspolitikken. Kommissionen er ikke blot en gennemstrømningspost for EU-midler ...
<P>
(Formanden afbrød taleren)

<SPEAKER ID=130 LANGUAGE="FR" NAME="Monti">
Hr. formand, jeg vil gerne rette en varm tak til alle de parlamentsmedlemmer, som har deltaget i denne vigtige debat. Jeg vil naturligvis viderebringe Deres betragtninger, først og fremmest til kommissær Reding, men også til resten af Kommissionen.
<P>
Jeg vil gerne fremsætte nogle korte bemærkninger. Først vil jeg gerne sige, at jeg ligesom Dem er overbevist om, mine damer og herrer, at EU ikke kun er lig med Bruxelles, og derfor er decentralisering et af nøgleordene i retningslinjerne for Kommissionens informationspolitik, men selvfølgelig med en fælles synsvinkel, hvor Parlamentet og Kommissionen er i centrum.
<P>
Det er ganske vist rimeligt, at man opfordrer os til hele tiden at gøre det bedre, men jeg må også sige, at hvis man gør status over situationen, ser det ikke så negativt ud, som det kunne lade til ved første øjekast. I løbet af nogle få uger har Kommissionen nemlig ladet ansvaret for informationspolitikken overgå fra Generaldirektoratet for Uddannelse og Kultur til Generaldirektoratet for Presse og Kommunikation, og det gælder også for de embedsmænd, som beskæftiger sig hermed. Fra 1. januar 2001 er Generaldirektoratet for Presse og Kommunikation ansvarligt for forvaltningen af alle de budgetposter, der har at gøre med de aktiviteter, som ikke længere hører under Generaldirektoratet for Uddannelse og Kultur, det vil sige budgetkapitel B3-3. Med til den formelle vedtagelse af den nye organisationsplan for Presse- og Kommunikationstjenesten hører beslutningen om at udnævne en kommissær, som kommissionsformanden giver til opgave at følge sagen. Denne form for udnævnelse, som ikke er nogen nem handling for en Kommission i en igangværende embedsperiode, burde finde sted om ikke så længe.
<P>
Jeg kan tilføje, at overførselen fra Generaldirektoratet for Uddannelse og Kultur til Generaldirektoratet for Presse og Kommunikation har betydet en overflytning af 104 mennesker og et budget på 90 millioner euro, som er sat af til informationen af den brede offentlighed. Det er klart, at denne overførsel skaber nogle logistiske problemer, men de vil blive løst inden sommer.
<P>
Repræsentationskontorerne vil fortsat spille den rolle, de har med at informere den brede offentlighed. Det har de i virkeligheden gjort hele tiden, men nu gør de det i samarbejde med Generaldirektoratet for Presse og Kommunikation og ikke længere med Generaldirektoratet for Uddannelse og Kultur.
<P>
Tillad mig ligeledes at komme med en enkelt bemærkning eller to vedrørende samarbejdet med Parlamentet, som vi alle mener er af største betydning. Med hensyn til fælles lokaler har vi gjort alt, hvad der kunne gøres, og mere til, eftersom hovedparten af vores afdelinger nu huser repræsentanter for Parlamentet. Med hensyn til informationskampagnerne har man stablet en tredelt organisation på benene for Parlamentet, Kommissionen og medlemsstaterne ved hjælp af nogle efterhånden godt indkørte aftaler til glæde for alle. Hvad angår informationsnettene og især de store informationscentre som f.eks. Sources d'Europe i Paris og Jacques Delors i Lissabon, er Parlamentets information og tilstedeværelse altid sikret, selv om Kommissionen må notere sig, at Parlamentet ikke har besvaret de gentagne opfordringer til at gå ind i centrenes ledelsesstrukturer som ligeværdig partner.
<P>
Endvidere vurderer Kommissionen, hvad angår de finansielle aspekter, mine damer og herrer, at samarbejdet med Parlamentet, der i begyndelsen af 1990'erne ganske rigtigt befandt sig på et meget lavt stade, nu har nået en modenhed, der i det store og hele er tilfredsstillende. De forskellige institutionelle roller, som vores to institutioner spiller, og den derved eksisterende specifikke og differencierede diskurs lader ane, at der er en grænse for opfyldelsen af vores respektive mandater. Tillad mig at gøre opmærksom på, at Parlamentet måske burde overveje det faktum, at det på grund af dets politiske forbehold i forbindelse med budgetposterne i virkeligheden er informationen til offentligheden, der bliver taget som gidsel, og ikke Kommissionen som sådan.
<P>
(EN) Må jeg sluttelig indskyde en bemærkning, som jeg mener, underbygger meget af det, der er fremført. Fru O'Toole bifaldte specielt betoningen af PR. Vi er alle klar over, at der skal gøres meget mere end som så. De mange positive budskaber skal formidles på en langt tydeligere og mere enkel måde til slutbrugerne, som jo er borgerne.
<P>
Jeg slutter med en henvisning til en lille del af kommunikationspolitikken, som jeg tilfældigvis er bedst bekendt med, fordi den omhandler mit arbejdsområde, nemlig konkurrencepolitikken. Selv på et så teknisk område som konkurrencepolitik skal budskabet frem til forbrugerne. Derfor har vi, med hjælp og støtte fra Parlamentet, påbegyndt et seks måneders projekt under overskriften "The Competition Day", som klart og konkret informerer forbrugerne om fordelene ved konkurrencepolitik. Jeg kan forsikre alle om, at mine kolleger arbejder ud fra samme koncept, og jeg håber, at den generelle meddelelse om informationspolitikken, som Kommissionen fremsætter før sommer, i høj grad vil imødegå jeres bekymringer.

<SPEAKER ID=131 NAME="Formanden">
Tak, hr. kommissær.
<P>
Som afslutning på forhandlingen har jeg modtaget et beslutningsforslag i overensstemmelse med forretningsordenens artikel 42, stk. 5.
<P>
Forhandlingen er afsluttet.
<P>
Afstemningen finder sted i morgen kl. 12.00.

<CHAPTER ID=10>
Skibsbygning
<SPEAKER ID=132 NAME="Formanden">
Næste punkt på dagsordenen er tre mundtlige forespørgsler til Kommissionen:
<P>
B5-0014/2001 af Langen, Gomolka, Langenhagen, Jarzembowski, Valdivielso de Cué for PPE-DE-Gruppen om situationen inden for værftsindustrien i Fællesskabet;
<P>
B5-0019/2001 af Barón Crespo, Westendorp y Cabeza, Schulz, Erika Mann, Rapkay, Piecyk, Duin for PSE-Gruppen om situationen inden for værftsindustrien i Fællesskabet;
<P>
B5-0152/2001 af Brie for GUE/NGL-Gruppen om situationen inden for værftsindustrien i Fællesskabet.

<SPEAKER ID=133 LANGUAGE="DE" NAME="Gomolka">
Hr. formand, hr. kommissær, mine damer og herrer, situationen for værftsindustrien i Fællesskabet er præget af dyb bekymring for denne branches fortsatte eksistens. På den ene side er den internationale konkurrence stadig stærkt forvrænget. De markedsbetingelser, der er kendetegnet ved kunstige lave priser - især fra Korea - kan stadig kun betegnes som ekstremt konkurrencefjendtlige. På den anden side er de krav, som Europa-Parlamentet stillede i dets beslutning af 14. december sidste år, endnu ikke blevet opfyldt eller kun opfyldt i utilstrækkelig grad. Det er stadig uklart, hvordan den europæiske værftsindustri kan støttes, så dens internationale konkurrenceevne fortsat kan forbedres.
<P>
Det er fortsat uklart, hvor konsekvent Kommissionen har reageret på Parlamentets krav om at indlede en tvistbilæggelse mod Republikken Korea i Verdenshandelsorganisationen. De hidtidige afgørelser fra Kommission og Rådet er således inkonsekvente og ulogiske på vigtige områder. På den ene side er det konstateret, at Korea klart har overtrådt de aftaler, der er truffet, men på den anden side har man hidtil undladt at sætte ind over for det på en hurtig og rimelig måde. Derved kan der kun opstå ulemper for de europæiske værfter. Ved en mere præcis revision, der først finder sted i maj 2001, må man tage med i købet, at værfterne i Unionen i næsten et halvt år har været udsat for en vedvarende urimelig konkurrence. Det betyder yderligere belastninger og risici i en situation, der i forvejen er kompliceret. Det kan ruinere enkelte virksomheder.
<P>
Den akutte situation er konkurrenceforvridende og kan true eksistensen, og EU risikerer, at der opstår voldsomme, strategiske skader, hvis der ikke gås til værks på en hurtigere og mere konsekvent måde mod en tilsyneladende urimelig praksis. De hidtidige forløb forekommer allerede noget bizarre.
<P>
Tillad mig i den forbindelse at sammenligne med en boksekamp. Hvordan tror De, at en bokser, der lige er kommet sig efter en alvorlig sygdom og så bliver sendt ind i bokseringen, har det? Der møder han en hård modstander, der ganske vist flere gange bevisligt har taget doping, men som endnu ikke er i karantæne. Tværtimod stiger antallet af præmier. Det er en modstander, der allerede rutinemæssigt rammer under bæltestedet, mens ringdommeren ser ligegyldigt til, og pointdommerne skændes om, hvordan dopingsynderens slag under bæltestedet skal bedømmes, om det skal være hele eller halve point!

<SPEAKER ID=134 LANGUAGE="FR" NAME="Caudron">
Hr. formand, kære kolleger, jeg vil gerne indlede mit indlæg i aften med at genopfriske nogle kendsgerninger.
<P>
Den europæiske skibsindustri beskæftiger stadig 250.000 mennesker i den civile sektor, og der er tale om en højteknologisk industri. Skibsbygning er en industri for industrialiserede lande og ikke for lande med lave lønninger. Men man kan ikke længere modtage offentlig støtte til skibsbygning i Europa, hvilket blev bekræftet i Ministerrådet den 5. december. Dog har samme Råd givet Kommissionen mandat til på næste Råd i maj 2001 at foreslå en form for beskyttelse mod den illoyale konkurrence fra de koreanske skibsværfter. Jeg mener personligt, at vi er på vej ind i en konflikt med Korea, og at der ikke vil komme en løsning inden dette møde.
<P>
Jeg vil til sidst gerne gøre opmærksom på, at Rådet har anmodet Kommissionen om at undersøge muligheden for at lette adgangen til forsknings- og udviklingsstøtten. Under disse omstændigheder vil hensynet eller det manglende hensyn til skibsbygning i det sjette rammeprogram for forskning og teknologisk udvikling veje tungt i vores drøftelser. Der fandtes faktisk en post i det femte rammeprogram, der hed "havteknologi og landtransport", heraf forslaget fra kommissær Busquin, der bygger på en koncentration af midlerne. Denne post eksisterer ikke længere. Og selvfølgelig gik fagets ophidselse ud over mig i min egenskab af ordfører og over mange andre kolleger.
<P>
Jeg vil således i aften, hr. Monti, bede Dem meget eftertrykkeligt om at fortælle os, hvad De har tænkt Dem at foreslå som svar på Rådets anmodninger af 5. december for at lette en tilbagevenden til forsknings- og udviklingsstøtte, for at fremme og træffe handelspolitiske foranstaltninger mod den illoyale konkurrence fra Korea, og endelig for at nå frem til en midlertidig og passende støttemekanisme, mens vi venter på, at proceduren skal blive afsluttet i WTO.

<SPEAKER ID=135 LANGUAGE="DE" NAME="Brie">
Hr. formand, hvad angår situationen i al almindelighed, tilslutter jeg mig fuldt ud de bekymringer og den kritik, som begge de foregående talere har givet udtryk for. Men jeg vil gerne bede om forståelse for, at jeg udelukkende koncentrerer mig om situationen for værfterne i Østtyskland. Billedet med bokseringen, som hr. Gomolka brugte, vil jo for de østtyske værfter desuden betyde, at de skal gå ind i bokseringen i lænker. De er konfronteret med fastlåste produktionsbegrænsninger, og jeg ved naturligvis, at de var betingelsen for høj støtte i halvfemserne. Men for det første er de bureaukratisk organiseret, og for det andet bliver der ikke taget hensyn til, at disse værfter jo også fortsat investerer i takt med den almindelige rationalisering. På den måde bliver væksten i produktiviteten grundlag for en yderligere reduktion af arbejdsstyrken. Hr. kommissær, Kommissionen har udmærkede statistiske oplysninger om den dramatiske situation i Østtyskland. Men ét er at læse om, at hver tredje dér søger arbejde, et andet er måske, at man umiddelbart oplever det.
<P>
Jeg ønsker ikke at blive misforstået. Jeg er udmærket klar over, at Unionen siden 1990 i den grad har været solidarisk med Østtyskland, og at Kommissionen har gjort en stor indsats. Naturligvis er der også blevet krævet noget af den tyske forbundsregering. Men i det konkrete tilfælde med værftsindustrien ligger beslutningen overvejende hos Kommissionen. Jeg tror, at Amsterdam­traktaten giver tilstrækkeligt råderum til at være politisk aktiv og udnytte traktatens indledende bestemmelse om produktionsbegrænsninger i 2001.
<P>
Jeg mener, at det for det første er nødvendigt at tage højde for, at kvoterne skal være så fleksible som muligt, så de ikke længere skal anvendes årligt, men gælder for de resterende fem år, og for det andet at inddrage rationaliseringseffekter, og for det tredje - og det går jeg virkelig ind for - at der igen bliver indført en generel produktionsstøtte, så længe Sydkorea forvrænger konkurrencen på så grel en måde.

<SPEAKER ID=136 LANGUAGE="EN" NAME="Monti">
Hr. formand, jeg vil gerne takke de tre parlamentsmedlemmer for redegørelsen for deres betragtninger.
<P>
Først vil jeg gerne understrege, at Kommissionen fuldt ud anerkender vigtigheden af den europæiske værftsindustri, og at den har forståelse for de særlige vanskeligheder, som mange skibsværfter er stødt på. Vi er fuldstændig klar over disse vanskeligheders karakter.
<P>
Selv om de sydkoreanske skibsværfter allerede var stærkt forgældede, var det muligt for dem at ekspandere som følge af nogle lån, der blev ydet af finansielle institutioner, som ikke arbejder på markedsbetingelserne. Forskellige former for indirekte statsstøtte gjorde det muligt for Sydkorea at bevare en kapacitet, som - hvis de normale handelskriterier var blevet anvendt - burde have været reduceret for at svare til den reelle efterspørgsel på markedet.
<P>
Denne overskydende kapacitet tynger skibsværfternes verdensmarked og er ligefrem en trussel for visse europæiske skibsværfters eksistens.
<P>
Kommissionen er af den opfattelse, at illoyal konkurrence inden for den internationale værftsindustri bør imødegås ved hjælp af nogle passende mekanismer. Dette skal først og fremmest ske ved hjælp af forhandlinger, og de skal i sidste instans finde sted i Verdenshandelsorganisationen.
<P>
Selv om kommissær Lamy ville være bedre end mig til at give Dem end detaljeret redegørelse for den aktuelle situation, når det gælder disse forhandlinger, kan jeg forsikre Dem for, at Kommissionen fortsat gør, hvad den kan for at finde en forhandlingsløsning på dette problem. Den er naturligvis villig til at tage spørgsmålet op i Verdenshandelsorganisationen, og den er i øjeblikket i gang med de nødvendige forberedelser for at indlede proceduren. Kommissær Lamy gav allerede meget klart udtryk for dette over for de sydkoreanske myndigheder på det møde, han havde med dem midt i februar.
<P>
Hvis de internationale forhandlinger, der er i gang i øjeblikket, ikke skulle føre til en løsning, har Kommissionen lovet at give Rådet besked om dette senest 1. maj og at foreslå en midlertidig støttemekanisme for at forsvare de europæiske skibsværfter. Dette betyder dog ikke, at vi skal genindføre de gamle driftsstøttebestemmelser, der er taget højde for i artikel 3 i forordning nr. 1540/98.
<P>
I Kommissionens tredje rapport til Rådet om situationen inden for verdens værftsindustri slås det tydeligt fast, at den driftsstøtte, der gives tilladelse til i medfør af førnævnte forordning, ikke er en løsning på de internationale handelsproblemer.
<P>
Det var netop driftsstøttens typiske skadevirkninger, der fik Kommissionen til generelt at være negativt indstillet over for denne form for støtte. Værftsindustrien var den sidste industrielle sektor, hvor denne støtte stadig var tilladt.
<P>
Som De uden tvivl er klar over, er Kommissionen positivt indstillet over for de former for støtte, som kompenserer for en statsstøttes konkurrenceforvridende virkninger via nogle positive, fremmende foranstaltninger. Derfor vedtog Kommissionen i sin beslutning af 29. november at lade være med at forlænge den driftsstøtte, der er taget højde for i artikel 3 i forordning nr. 1540/98.
<P>
I førnævnte tredje rapport fra Kommissionen til Rådet om situationen inden for verdens værftsindustri blev det slået fast, at driftsstøtte i forbindelse med kontrakter havde en række negative konsekvenser for fællesmarkedet. Denne støtte var omfattende, den var ikke målrettet, og den fordrejede konkurrencen mellem medlemsstaterne.
<P>
Kommissionen overvejer i øjeblikket nøje, hvilken form for midlertidig mekanisme der bør indføres, såfremt det ikke skulle lykkes os at nå frem til en tilfredsstillende løsning i forhandlingerne med Sydkorea. På den ene side skal vi undgå de problemer, vi er stødt på tidligere, og på den anden side skal vi finde et ordentligt instrument som supplement til de internationale forhandlinger, der finder sted i denne tid, og til en eventuel procedure i WTO, så Fællesskabets skibsværfter får mulighed for at konkurrere på lige fod med de andre og i en korrekt sammenhæng.
<P>
Denne mekanisme bør især modvirke Sydkoreas illoyale praksis i den periode, der er nødvendig for at afslutte proceduren i WTO, og den bør være rettet mod de markedssegmenter i den europæiske industri, der har lidt direkte skade som følge af Sydkoreas illoyale handelspraksis.
<P>
Jeg kan forsikre Dem for, at vi arbejder energisk på at udarbejde dette forslag. Vi vil gøre alt, hvad vi kan for at sikre, at det bliver klart inden for den frist, der fastlægges af Rådet, såfremt det skulle være nødvendigt. Vi vil naturligvis holde Parlamentet underrettet om de fremskridt, der sker i sagen. I mellemtiden skal der ikke være nogen tvivl om Kommissionens vilje til at forsvare de skibsværfter i EU, som lider under konsekvenserne af en uacceptabel og konkurrencefordrejende handelspraksis på internationalt plan.
<P>
Man henviste specifikt til forsknings- og udviklingsstøtten.
<P>
Må jeg i denne forbindelse tilføje, at forskning og udvikling er af stor betydning, hvis den europæiske industri skal tackle udfordringerne i den fremtidige konkurrence. Det er derfor passende for Kommissionen at undersøge, om der er behov for en tilpasning af de nuværende regler. Dette arbejde er allerede påbegyndt i samarbejde med industrien.
<P>
Jeg vil gerne tilføje, at Kommissionen for nylig vedtog sit forslag til rammeprogram for forskning, teknologisk udvikling og demonstration 2002-2006, som hr. Caudron omtalte. Forslaget åbner for støttemuligheder til skibsbygningsindustrien inden for forskning og udvikling under flere af de nye foreslåede tiltag. Eksempler herpå er: "fleksible og intelligente produktionssystemer, under det tredje forskningstema; intelligent transport under det sjette forskningstema; eller under overskriften "Foregribelse af EU's behov for videnskab og teknologi.""
<P>
Jeg noterer i denne forbindelse, at støtte til forskning og udvikling samt andre - af de mange - støtteordninger, som er tilladt i henhold til forordningen om støtte til skibsbygningsindustrien, ikke når op på samme støtteniveau som ordningen om driftsstøtte. Det ser dog ikke ud til, at de tilgængelige midler i forbindelse med støtte til forskning og udvikling er undersøgt til bunds eller fuldt udnyttet. Jeg mener derfor, at medlemsstaterne og industrien skal gøre en ekstra indsats på det område.
<P>
(IT)Hr. formand, jeg kommer nu til det punkt, der blev taget op til sidst, nemlig begrænsningen af produktionskapaciteten på skibsværfterne i det tidligere Østtyskland. Jeg vil gerne starte med at forklare, hvad der ligger bag produktionsbegrænsningerne, og hvorfor vi har pålagt dem disse begrænsninger. Kapacitetetsbegrænsningen blev pålagt skibsværfterne i det tidligere DDR med et særligt direktiv fra Rådet, som blev vedtaget i 1992, og som omfattede en undtagelse fra de almindelige bestemmelser om driftsstøtte, der var gældende for Fællesskabets skibsværfter i den periode. Undtagelsesdirektivet tog sigte på at give de pågældende skibsværfter mulighed for at foretage en omfattende og tvingende nødvendig omstrukturering og således blive konkurrencedygtige på markedet. I den forbindelse modtog disse skibsværfter en betydelig finansiel støtte. Det skal understreges, at støtten havde til formål at sikre de pågældende skibsværfters overlevelse, eftersom de ikke ville kunne gøre sig gældende på de vestlige markeder uden en gennemgribende omstrukturering. Da der blev udbetalt en betydelig støtte, var det dog nødvendigt at træffe nogle kompensationsforanstaltninger for at mindske denne støttes konkurrencefordrejende virkninger. Derfor pålagde Rådet dengang de berørte skibsværfter nogle kapacitetsbegrænsninger, nemlig for at kompensere for de konkurrenceforvridninger, som den omfattende støtte medførte. Kapacitetsbegrænsningerne blev fastlagt for en periode på 10 år, nemlig indtil udgangen af 2005. Det er mine tjenestegrenes opgave at holde øje med, at disse begrænsninger bliver overholdt.
<P>
I det retsgrundlag, der gælder for begrænsningerne, er der dog taget højde for, at en medlemsstat efter de første fem år kan anmode Kommissionen om at ophæve eller revidere de pågældende begrænsninger. Med hensyn til denne anmodning vil jeg gerne understrege, at selv om Kommissionen ønsker at benytte sig af den mulighed, de pågældende bestemmelser giver for at vurdere, om det eventuelt er berettiget at foretage en revidering af kapacitetsbegrænsningerne, er det spillerum, som Kommissionen råder over til at træffe en beslutning på det pågældende område, yderst begrænset. Kommissionen er bundet af bestemmelserne i Rådets direktiv på dette område, og ifølge disse bestemmelser skal Kommissionen, når den vurderer, om det er muligt og rimeligt med en eventuel revidering af kapacitetsbegrænsningerne, tage højde for den eksisterende balance på verdensplan mellem skibsværftsindustriens udbud og efterspørgsel. Jeg er villig til at undersøge den mulighed, de gældende bestemmelser giver for at revidere de aktuelle begrænsninger, og til at se på eventuelle forslag, der stilles inden for denne sektor. Det er dog nødvendigt at undersøge dette spørgsmål grundigt i lyset af de relevante bestemmelser og Kommissionens overvågningspraksis. Vi er klar over, at de østtyske skibsværfters markedsandel på det europæiske marked er faldet fra 11,3% i 1994 til 6,9% i 1998. Hertil skal det dog bemærkes, at dette resultat ikke så meget skyldes kapacitetsbegrænsningerne, men derimod den generelle udvikling inden for skibsværftsindustrien.
<P>
Europa er stadig nummer et på verdensmarkedet, når det gælder konstruktionen af dyre krydstogtskibe. Fra midten af 90'erne er der sket en betydelig stigning i efterspørgslen efter krydstogtskibe, som tegner sig for en væsentlig andel af den europæiske skibsproduktions samlede værdi. De østtyske skibsværfter bygger til gengæld andre slags skibe, f.eks. containerskibe. Som følge af den stigning, der er sket i Europas produktion af dyre krydstogtskibe, er de østtyske skibsværfters relative andel således faldet. Det grundlæggende problem lader derfor ikke til at være de mængder, der produceres, men derimod skibsværfternes specialisering i visse produktionsformer.

<SPEAKER ID=137 LANGUAGE="ES" NAME="Valdivielso de Cué">
Hr. formand, kommissærens indlæg glædede mig. Men vi befinder os i en tid, hvor det desværre går meget dårligt for vores værftsindustri.
<P>
Jeg vil minde om, at det spørgsmål, vi behandler i dag, absolut ikke er nyt. Snarere tværtimod: I mere end to år har vi diskuteret og kritiseret den illoyale praksis, der anvendes på især det asiatiske kontinent, og som vores værfter ligger under for.
<P>
I øjeblikket er det udelukkende Kommissionen, der har kompetence til at fastlægge de forsvarsmekanismer, der skal beskytte vores værftsindustri eller det, der er tilbage af den, mod Koreas illoyale praksis. Efter så lang tid, hvor sektorens europæiske industri er blevet decimeret, mens andre indgik venskabelige aftaler, rådførte sig og holdt møder, er det nu på tide at handle beslutsomt. Kommissionen bør indtage en fast holdning i dette spørgsmål og forsvare vores industri utvetydigt ved hurtigst muligt at vedtage en vidtrækkende plan, der omfatter støtte til drift, forskning og udvikling og naturligvis miljøstøtte. Kun med en række foranstaltninger af denne art kan vi beskytte og kompensere denne vigtige sektor, som ved mere end én lejlighed har følt sig ladt i stikken af Fællesskabets myndigheder. Desuden ville det være et klart og overbevisende signal til Sydkoreas regering, og den ville sandsynligvis på mellemlangt sigt ændre sin nuværende dumpingpolitik.
<P>
Til sidst vil jeg minde om, at vi har pligt til at sikre loyal konkurrence på verdensplan, så denne sektor, som så mange familier i Europa, i Spanien og i min region, Baskerlandet, er afhængig af, gør fremskridt.

<SPEAKER ID=138 LANGUAGE="EN" NAME="O'Toole">
Hr. formand, jeg bifalder kommissærens udtalelser af tre grunde. For det første fordi vi snart vil iværksætte WTO's tvistemålsprocedure. Det er en besværlig procedure, og vi risikerer at miste kapacitet i mellemtiden. For det andet fordi, selv om jeg forstår sammenhængen og baggrunden for afskaffelsen af Shipbuilding Intervention Fund, er jeg ikke desto mindre overbevist om, at vi har brug for strukturelle tiltag, specielt inden for områder som forskning, bygning af boreskibe, olietankskibe, kemikalietankskibe og krydstogtskibe.
<P>
Selv om den anden betænkning klart opridser manglerne i Kinas udvikling på dette område - dårlig ledelse, korruption osv. tror jeg ikke, vi skal gøre os forhåbninger om, at der vil ske en udvikling, så længe de står uden for WTO. Derfor er vi nødt til selv at handle hurtigt. I en valgkreds, hvor der er forsvundet 10.000 arbejdspladser i skibsbygningsindustrien i løbet af de sidste 10 år, bifalder jeg de tiltag, som De har skitseret her i aften, men håber samtidig, at vi kan fremskynde processen samt nå endnu længere i de kommende måneder.

<SPEAKER ID=139 LANGUAGE="ES" NAME="Ortuondo Larrea">
Hr. formand, hr. kommissær, i Kommissionens tredje rapport til Rådet om situationen inden for verdens værftsindustri bekræftes det igen, at de koreanske værfter fortsat sælger skibe til priser, der ikke dækker omkostningerne, og gang på gang overtræder WTO's antidumpingkodeks. Republikken Koreas skjulte krydssubsidieringer, dens devaluering af valutaen og dens regnskabssystemer, som hverken er gennemsigtige eller overholder de internationalt anerkendte principper, angriber fortsat hele verdensmarkedet og påvirker Japan, USA og Europa i lige høj grad.
<P>
Desuden har den internationale aftale i form af en akt, som blev indgået mellem Det Europæiske Fællesskab og Republikken Koreas regering ikke medført, at Korea opfylder sine forpligtelser, og den mission af antidumpingeksperter, som Kommissionen udsendte, har ikke haft succes.
<P>
Som følge heraf, og så længe Korea foretager disse overtrædelser, anmoder vi Rådet og Kommissionen om, ud over at indklage situationen for internationale organer som WTO, OECD og IMF, enten igen at forlænge og iværksætte statsstøtte i forbindelse med kontrakter eller straks at iværksætte andre egnede mekanismer for at bremse det løbende tab af arbejdspladser og forsvare vores værftsindustri på lovlig vis. Det skal gøres nu. Det er godt at forhandle, men vi opnår bedst, at den anden part tager os alvorlig, hvis den fornemmer, at vi kan og vil forsvare vores interesser.

<SPEAKER ID=140 LANGUAGE="EN" NAME="Paisley">
Hr. formand, Harland & Wolff i Belfast er et berømt skibsværft, som engang havde 27.000 ansatte, men er i dag nede på lidt over 1.000 ansatte. Det skyldes hovedsagelig den urimelige konkurrence. Det, der sker i Fjernøsten, er i højeste grad et bevis herpå.
<P>
Dog er der en anden ting, der har stor betydning for Parlamentet. Er den urimelige konkurrence nu ved at blive indført her? For få dage siden var vores skibsværft ved at lukke, fordi det ikke vandt kontrakten på bygningen af to nye skibe. Virksomheden kom med en meget interessant udtalelse, efter at Harland & Wolff havde fået afslag. Vi har brug for at få slået fast, at der i EU's medlemsstater ikke ydes skjult støtte, som er med til at hindre den frie konkurrence mellem lande med skibsværfter.

<SPEAKER ID=141 LANGUAGE="DE" NAME="Langenhagen">
Hr. formand, hr. kommissær, det er meget vanskeligt på to minutter eller mindre at give udtryk for, hvor skuffende det er, at der indtil i dag ikke er sket noget, der kan hjælpe værftsindustrien i Europa. Jeg tror ikke, det er sidste gang, at vi taler om dette emne i Parlamentet. Hr. Monti, De siger meget rigtigt, at skibsbygning, forskning og udvikling samt intelligent maritim transport er fremtiden. Hvor ville jeg gerne tro på det, for vi befinder os i nutiden. Vi ved, at skibsbygning er den sidste subsidierede industrisektor. Vi ved, at De heller ikke kan acceptere det, vi kan egentlig heller ikke, men værftsindustrien har brug for hurtig hjælp øjeblikkeligt, ingen vedvarende subsidier, forstå mig ret, men derimod finansiel støtte, indtil markedet igen er normaliseret.
<P>
Det handler heller ikke længere kun om Europa, og det handler heller ikke længere kun om Sydkorea. Jeg ved af erfaring - jeg har netop været i Kina og i Hongkong - at andre nationer følger os og gør vores handlinger til et negativt forbillede. Vi har altså brug for positive udsagn, kraftfulde anstrengelser og en overbevisende gennemførelse af vores standard for skibsbygning og vores intelligente maritime knowhow. Det handler i virkeligheden ikke kun om nogle få arbejdspladser, det handler i virkeligheden ikke kun om en erhvervssektor, som vi jo hidtil har været i stand til at bestride med succes. Det handler i virkeligheden om et nyt image for en moderne Europæisk Union. Derfor beder vi Dem så indtrængende om hjælp. Hr. Monti, jeg har personligt lært Dem at kende under de maritime forhandlinger, og jeg sætter pris på Dem. Tro mig, vi vil ikke sætte vores tillid til Dem over styr.

<SPEAKER ID=142 LANGUAGE="FI" NAME="Paasilinna">
Hr. formand, kære kommissær, kære kolleger, Korea har, ud over det, der tidligere er nævnt, problematiske og dårlige arbejdsoverenskomster, og der sker også devaluering. Vi kan således konstatere, at værftsstøtte ikke skaber sund konkurrence, heller ikke i værftsindustrien. Mest problematisk vil det være, hvis støtteordningen vendte tilbage, og hvis nogle skibstyper fik støtte og andre ikke, så ville denne bombe fra Korea udvikle sig her inden for Unionen. Følgelig skal vi også undgå dette, så nye interne problemer ikke opstår i Unionen.
<P>
Det var interessant at høre om planerne. Jeg mener, at WTO's forslag til løsning af denne uenighed bør fremskyndes. Kommissær Monti, hvad gør De ud over, at De på dette højteknologiske og moderne område anvender mulighederne fra det sjette rammeprogram i dette meget vigtige arbejde, som er akut for os alle?

<SPEAKER ID=143 NAME="Monti">
Hr. formand, denne forhandling kredser om to eller tre hovedtemaer. Der hersker ikke megen uenighed blandt os. For det første deler jeg opfattelsen og bekymringen over den koreanske adfærd. Det har jeg kraftigt understreget, og det er derfor, vi nu presser på. Så er der forberedelsen af WTO-tiltaget og forberedelsen af den midlertidige koncentrerede støtteordning.
<P>
Det er tydeligt, som flere af talerne påpegede, at ordningen, som løb indtil slutningen af sidste år, ikke var særlig god. Hvorfor? Den var virkningsløs over for truslen fra Korea og var ødelæggende for vores eget indre marked. Kendsgerningerne viser tydeligt, at ordningen ingen effekt havde på den koreanske trussel. Truslen fra Korea er ikke fjernet på trods af den kontraktbetingede driftsstøtte. Det har ført til store forvridninger i det indre marked, og jeg har bemærket bekymringen over den negative påvirkning af det indre marked, som blev ytret fra flere sider af Parlamentet lige fra hr. Paisley til hr. Paasilinna.
<P>
Et andet emne, som er kommet frem under drøftelserne, er, at der må være en række tiltag til støtte for skibsværfterne i Europa. Jeg kan tilslutte mig bemærkningerne fra flere af medlemmerne, og jeg vil gerne takke især fru Langenhagen for hendes venlige ord. Al opmærksomheden har samlet sig om den kontraktbetingede støtteordning, som nu er afskaffet. Lad os se på listen over andre motivationsfremmende støtteordninger til skibsværfter i EU, som stadig er intakte efter den 1. januar 2001 i henhold til Rådets forordning 1540: støtte til miljøbeskyttelse på linje med EU's generelle retningslinjer for tilsvarende støtte; støtte til forskning og udvikling på linje med EU's generelle rammer for tilsvarende støtte; og, som jeg allerede har understreget, investeringsstøtte til innovation, som ikke er tilladt inden for andre industrielle sektorer undtagen bilindustrien; regionale støtteordninger til opgradering eller modernisering af bestående værfter, som dog ikke indebærer nogen udvidelse af kapaciteten, og som er underlagt visse maksimumsgrænser under det generelle loft for regionale støtteordninger; støtte til redning og omstrukturering af værfter på linje med EU's generelle retningslinjer for tilsvarende støtte, som er underlagt strengere bestemmelser; støtte til hel eller delvis lukning afhængig af en reel og definitiv kapacitetsnedskæring. Ud over disse støtteordninger vil støtte i form af kreditfaciliteter til rederier i overensstemmelse med OECD's regler stadig være tilladt.
<P>
Derudover, som jeg sagde, undersøger vi, hvordan vi bedst kan opnå en bredere og mere effektiv udnyttelse af de eksisterende støttemuligheder. Det gælder for nationale støtteordninger til forskning og udvikling såvel som støttemidler fra EU. Vi kan konkludere, at den gamle støtteordning var ineffektiv i forhold til det erklærede mål, det vil sige Korea, og havde en negativ indvirkning på det indre marked. Støtteordningen måtte afskaffes. Det betyder dog ikke, at vi har i sinde at ignorere problemerne med Korea. Vi arbejder kraftigt på en løsning, både hvad angår en stærk forhandlingsposition og en eventuel midlertidig forsvarsmekanisme, som i mere koncentreret form også vil være langt mere effektiv end den gamle ordning, som med rette er kasseret.

<SPEAKER ID=144 NAME="Formanden">
Tak, hr. kommissær, for besvarelsen af forespørgslerne.
<P>
Forhandlingen er afsluttet.
<P>
(Mødet hævet kl. 21.55)

