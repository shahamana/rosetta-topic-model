<CHAPTER ID="017">
Statut for og finansiering af politiske partier på europæisk plan (forhandling) 
<SPEAKER ID="272" NAME="Formanden">
Næste punkt på dagsordenen er betænkning af Jo Leinen for Udvalget om Konstitutionelle Anliggender om forslag til Europa-Parlamentets og Rådets forordning om ændring af forordning (EF) nr. 2004/2003 om statut for og finansiering af politiske partier på europæisk plan - C6-0202/2007 -.
<SPEAKER ID="273" NAME="Manuel Lobo Antunes" LANGUAGE="PT">
Fru formand, hr. kommissær, mine damer og herrer! Som bekendt stillede Kommissionen den 27. juni i år et forslag på grundlag af EF-traktatens artikel 191, som sigter på at forbedre og tilpasse forordning (EF) nr. 2004/2003 om statut for og finansiering af politiske partier på europæisk plan.
<P>
Forslaget blev fulgt op af en betænkning, som evaluerede anvendelsen af forordningen. Den tilsvarende beslutning blev vedtaget af Parlamentet den 23. marts 2006. Kommissionens forslag indfører et nyt element, som er muligheden for at støtte politiske fonde på europæisk plan, der underbygger og supplerer de europæiske politiske partiers aktiviteter og mål.
<P>
Da politiske fonde er tæt forbundet med de europæiske politiske partier, foreslås det, at de skal indgive deres ansøgning om støtte gennem det politiske parti på europæisk plan, som de er tilknyttet, i henhold til det samme retsgrundlag, der gælder for støtte til sidstnævnte, dvs. EF-traktatens artikel 191.
<P>
Jeg ved, at de politiske partier, der er repræsenteret her i Parlamentet, er ved at oprette eller allerede har oprettet fonde på europæisk plan. Rådet er positivt indstillet over for at stille økonomisk fællesskabsstøtte til rådighed for fondenes aktiviteter i henhold til meget klare regler, som bl.a. vil muliggøre en klar skelnen mellem partiernes aktivitetsområder, som skal være supplerende og ikke må overlappe hinanden.
<P>
Det andet væsentlige formål med Kommissionens forslag er at revidere de finansielle bestemmelser for støtte til politiske partier på europæisk plan på grundlag af den erfaring, man har fået i mellemtiden. I den forbindelse foreslår Kommissionen blandt andre foranstaltninger to undtagelser fra forbuddet mod fortjeneste i henhold til finansforordningens artikel 109. Den første foranstaltning går ud på at give mulighed for, at et parti kan overføre op til 25 % af et års samlede indtægter til de første tre måneder af det følgende år, hvilket gør det muligt at kunne reagere hurtigt på ændrede politiske omstændigheder og prioriteter. Den anden foranstaltning går ud på at give de politiske partier på europæisk plan mulighed for at opbygge finansielle reserver ved at opspare indtægter, som partierne selv oparbejder ud over det nye nedsatte mindstekrav til medfinansiering på 15 %.
<P>
Det skal også understreges, at det foreslås klart at fastslå, at bevillinger fra EU's budget også kan anvendes til at finansiere europæiske politiske partiers kampagner i forbindelse med valg til Europa-Parlamentet, forudsat at dette ikke udgør en direkte eller indirekte finansiering af nationale politiske partier eller deres kandidater.
<P>
I Rådet blev forslaget oprindeligt behandlet tre gange i Gruppen vedrørende Almindelige Anliggender i september og oktober i år, og det fik generelt en positiv modtagelse af delegationerne. Nogle delegationer gav imidlertid udtryk for bekymring over det foreslåede retsgrundlag og undtagelserne fra budgetdisciplinen.
<P>
Der blev anmodet om en udtalelse herom fra Rådets Juridiske Tjeneste. Den slog fast, at undtagelserne fra forbuddet mod fortjeneste i henhold til artikel 109, stk. 2, i Rådets forordning nr. 1605/2002 kun kunne nedfældes i en særskilt forordning på grundlag af EF-traktatens artikel 279, som har til hensigt at tilføje undtagelserne til finansforordningen ved at ændre den. Udtalelsen førte til, at forslaget blev delt i to retsakter og til høring af Parlamentet og Revisionsretten.
<P>
Den 17. oktober 2007 drøftede Coreper II derfor for første gang en kompromistekst fra det portugisiske formandskab og udtalelsen fra Rådets Juridiske Tjeneste. En uge senere, den 24. oktober 2007, blev Coreper II enige om to punkter: For det første at dele forslaget i to retsakter, dvs. en forordning baseret på EF-traktatens artikel 279 indeholdende bestemmelserne til ændring af finansforordningen og en forordning indeholdende de andre bestemmelser i forslaget baseret på EF-traktatens artikel 191, og for det andet høring af Parlamentet og Revisionsretten om ændringen af artikel 109 i forordning nr. 1605/2002 i henhold til EF-traktatens artikel 279. Høringen blev afholdt med det samme.
<P>
De to kompromistekster, der var et resultat af opdelingen, blev vurderet meget hurtigt af Gruppen vedrørende Almindelige Anliggender den 9, november 2007. Det glæder mig derfor at meddele, at Gruppen vedrørende Almindelige Anliggender, som holdt møde i fredags, har bekræftet, at der er bred enighed i de nationale delegationer om de spørgsmål, som er omfattet af de to forordninger, der er en følge af opdelingen.
<P>
Jeg vil gentage, at der ikke er nogen uenighed af betydning mellem de tre institutioner. Kommissionen, Parlamentet og Rådet er enige om hovedpunkterne med hensyn til europæiske politiske fonde og ændringen af bestemmelserne for europæiske politiske partiers funktion. Retsgrundlaget var og er udelukkende et juridisk spørgsmål, og det var og er ikke Rådets hensigt at forhindre, at der blev opnået enighed mellem de tre institutioner.
<P>
Jeg kan på Rådets vegne bekræfte, at vi ønsker, at de to forordninger, der er en følge af opdelingen, bliver vedtaget inden årets udgang, således at de kan træde i kraft den 1. januar 2008. Derfor foreslår jeg, at Parlamentet udsætter afstemningen om deres udtalelse, som var planlagt til denne uge, således at vi ved hjælp af passende kontakter kan nå til enighed ved førstebehandlingen af den forordning, der er baseret på EF-traktatens artikel 191, i henhold til proceduren for fælles beslutningstagning.
<P>
I så fald skal en udtalelse fra Parlamentet om ændringen af finansforordningen vedtages snarest muligt. Vi har også anmodet Revisionsretten om at handle omgående. Tiden er knap, men der er efter vores mening tilstrækkelig tid til at vedtage de to forordninger på Parlamentets, Kommissionens og Rådets betingelser.
<SPEAKER ID="274" NAME="Margot Wallström" LANGUAGE="EN">
Fru formand! I tænkepausen lærte vi, at der er stor efterspørgsel efter og mulighed for foranstaltninger til at styrke og udvide den politiske dialog. Jeg har altid sagt, at hvis vi ønsker at skabe en europæisk offentlig sfære, må vi også skabe en bedre europæisk politisk kultur, og dette specifikke spørgsmål er altafgørende i den forbindelse.
<P>
Der findes bestemt ikke én magisk løsning, som kan slå bro imellem europæisk politik og den europæiske befolkning, ligesom der ikke er nogen enkel måde at imødegå borgeres demokratiske aspirationer og deres ønske om at deltage mere aktivt. Disse aspirationer skal fremmes gennem en meget lang række initiativer med fælles formål for at sikre bredest mulig deltagelse fra befolkningen, herunder ikke mindst unge, og jeg vil også tilføje kvinder, i Unionens demokratiske liv.
<P>
De europæiske politiske partiers aktiviteter er, sammen med oprettelsen af europæiske politiske fonde, en integreret del af opbygningen af en reel europæisk offentlig sfære, hvor forskellige synspunkter kan udfordre hinanden, og hvor befolkningen bedre kan forstå, hvad der står på spil, og træffe informerede valg. Politisk debat og politisk uoverensstemmelse er en del af demokratiet, og vi håber, at dette også vil bidrage til at øge valgdeltagelsen ved valget til Europa-Parlamentet.
<P>
Jeg er glad for at kunne sige, at Kommissionen og Parlamentet altid har været enige om dette spørgsmål. Kommissionen var i stand til at reagere hurtigt på Parlamentets anmodning, og vores forslag fik stor opbakning i Udvalget om Konstitutionelle Anliggender.
<P>
Den 25. oktober forelagde jeg for Parlamentet min bekymring for, at Coreper havde besluttet at følge en anden vej end Kommissionen og Parlamentet, og flere parlamentsmedlemmer, herunder Parlamentets formand, hr. Pöttering, og hr. Leinen, delte denne bekymring. Men jeg gav også udtryk for mit håb om, at hovedmålet for Rådet, Parlamentet og Kommissionen ville forblive det samme, nemlig godkendelsen af indholdet af vores forslag inden udgangen af indeværende år.
<P>
Nu tre uger senere, og efter at jeg har hørt formandskabets erklæring, kan jeg kun hilse den nylige udvikling velkommen og udtrykke min tilfredshed med, at vi igen bevæger os i samme retning. Rådet har lyttet, og sidste fredag bekræftede arbejdsgruppen enstemmigt alle væsentlige elementer i vores forslag. Dette betyder, at vi nu kan bevæge os videre. Men selv om den enighed, man nåede til i Rådet, er et vigtigt skridt fremad og meget positive nyheder, er forløbet endnu ikke slut. Vi skal færdiggøre detaljerne med henblik på at muliggøre en hurtig vedtagelse og ikrafttræden af denne forordning.
<P>
Selv om en opdeling af vores forslag i sidste ende ikke har nogen indvirkning på dets hovedindhold, medfører det en separat og mere kompliceret lovgivningsprocedure og en udtalelse fra Revisionsretten, som jeg håber vil blive afgivet i tide. Vi har en meget udfordrende og stram tidsplan.
<P>
Jeg vil gerne takke hr. Leinen for hans dedikerede arbejde med dette dokument samt alle de andre parlamentsmedlemmer, der har været involveret. Endvidere vil jeg gerne takke Parlamentets formand, hr. Pöttering, Formandskonferencen og de politiske grupper, som har spillet en vigtig rolle med hensyn til at bane vejen for en aftale om dette spørgsmål. Så, fru formand, formand for Rådet, hr. Leinen.
<P>
(PT) Hr. formand! Vi kan sammen komme videre.
<SPEAKER ID="276" NAME="Jo Leinen" LANGUAGE="DE">
Fru formand, fru næstformand i Kommissionen, hr. formand for Rådet, mine damer og herrer! Den nye Lissabon-traktat er den bærende vision for parlamentarisk demokrati på EU-niveau. Til parlamentarisk demokrati er der brug for politiske partier. Der er brug for politiske partier til at repræsentere samfundets interesser og give borgerne forskellige kandidater og manifester at vælge imellem i forbindelse med valg. I alle 27 EU-medlemsstater har vi partier, der stiller op til de nationale valg. Det, vi skal gøre nu, er at sætte disse europæiske partier i stand til at udføre deres demokratiske arbejde også på europæisk plan.
<P>
Vi ønsker at sikre, at der også forud for valget til Europa-Parlamentet er en række aktive politiske familier, som borgerne kan vælge imellem, og som er i stand til at mobilisere vælgerne og fortælle dem, hvor de har til hensigt at føre dem hen. Vi ønsker, at borgerne bliver i stand til at træffe beslutning om arten af det EU, de stemmer for, og give dem en reel valgmulighed. Den første forordning om statut for og finansiering af politiske partier på europæisk plan, som vi vedtog i 2004, var en rungende succes. Vi har nu 10 politiske familier, som er blevet registreret, og det viser bredden af det politiske spektrum i EU. Formålet med revisionen af forordningen er at gøre disse demokratiske strukturer mere fleksible og samtidig udvide dem.
<P>
De fleste medlemsstater har ikke blot politiske partier, men også politiske fonde. De er redskaber til nærmere analyse af samfundstendenser og er også et debatforum, som går ud over partimedlemskabet. Fondene har bevist deres værd i mange lande. De gør et godt stykke arbejde, og derfor er det så meget desto mere nødvendigt at skabe mulighed for at føre denne debat, denne samtale, om EU også på europæisk plan, på tværs af nationale grænser. Jeg hilser derfor velkommen, at dette instrument, som er et supplement til de politiske partier, også har fået Rådets velsignelse.
<P>
Et politisk partis dagsorden er ikke bygget op omkring regnskabsåret. Den bliver tilpasset politiske begivenheder, og politiske partier skal derfor behandles anderledes end andre sammenslutninger. Det er formålet med den nye forordning, nemlig at gøre den økonomiske forvaltning mere fleksibel. Vi har her sat os tre mål. Det første er at give mulighed for at forlænge regnskabsåret med tre måneder på udgiftssiden med henblik på at sætte parterne i stand til at reagere på politiske begivenheder. For det andet ønsker vi ikke, at partierne skal være nødt til at bruge hele deres kontantbeholdning sidst på året. De skal være i stand til at anvende deres egne midler, bidrag fra medlemspartier og gaver til at opbygge reserver, som kan anvendes til at reagere på vigtige politiske begivenheder, og særlig selvfølgelig på valg til Europa-Parlamentet.
<P>
Endelig er der med henblik på navnlig at støtte de mindre politiske familier, men også for at få de europæiske politiske fonde op at stå, behov for forskellige ordninger vedrørende forholdet mellem tilskud og egne midler. Vi har til hensigt at fastsætte egne midler til 15 % og tilskud til 85 % i den nye forordning.
<P>
Rådet har besluttet at opdele retsgrundlaget. Vi indvendte, at det ikke var nødvendigt. Det vil desværre medføre en manglende åbenhed, fordi borgerne nu skal kigge to steder for at finde retsgrundlaget for den nye forordning. Vi ønsker imidlertid ikke at forlænge uenigheden om juridiske spørgsmål. Det ville blot trække processen i langdrag og fjerne opmærksomheden fra forordningens egentlige formål. Af hensyn til de europæiske politiske partier og deres forberedelser til valget til Europa-Parlamentet i 2009 bør vi koncentrere os om indholdet og afslutte sagen før årets udgang. Det glæder mig meget at høre, at der er bred enighed om forordningens indhold. Jeg tror, at vi skal gøre alt, hvad vi kan, for at afslutte dette vigtige lovforslag under det portugisiske formandskab, således at vi har et retsgrundlag for politiske fonde og et grundlag for en mere fleksibel økonomisk forvaltning i regnskabsåret 2008. Der er behov for overgangsordninger fra Rådet, som vi oprindeligt foreslog i Udvalget om Konstitutionelle Anliggender.
<P>
Jeg vil takke næstformanden i Kommissionen for at have taget initiativet på Kommissionens vegne. Jeg er også det portugisiske formandskab taknemmelig for dets ægte engagement i dette emne, og jeg takker hr. Leitão, som jeg arbejdede en del sammen med. Jeg vil også takke Budgetudvalget og Budgetkontroludvalget samt fru Guy-Quint og fru Mathieu for deres nyttige bidrag i deres betænkninger, som indfører større åbenhed og mere kontrol med tildelingen af disse midler. Vi er godt på vej, og jeg håber, at vi får et resultat inden årets udgang.
<SPEAKER ID="277" NAME="Véronique Mathieu" LANGUAGE="FR">
Fru formand, hr. minister, hr. kommissær, mine damer og herrer! Ved fremlæggelsen af min udtalelse om budgetkontrol fremhævede jeg de fire betingelser, som efter min mening er væsentlige, nemlig at styrke kontrolmekanismerne og derved øge de interne og eksterne revisorers og den anvisningsberettigedes beføjelser, at oprette en supplerende kontrolprocedure, at skelne klart mellem de politiske partiers og fondenes finansielle midler og endelig at præcisere reglerne om finansieringen af kampagner i forbindelse med valg til Europa-Parlamentet.
<P>
Det glæder mig, at Rådet accepterer den famøse 25 %-regel, som Ingeborg Gräßle foreslog sidste år, og som Rådet havde afvist. Vi forstår til fulde, at aftalen fra i år indeholdt et væsentligt undtagelseselement, som havde forbindelse til denne betænkning.
<P>
En vis tøven med hensyn til betænkningens retsgrundlag får os imidlertid til at tvivle på resultatet af afstemningen ved mødets slutning, hvilket er beklageligt.
<P>
Parlamentet var meget hurtig til at udarbejde denne betænkning og komme med udtalelserne. Det er en skam, hvis Rådets beslutning om at dele betænkningen i to betyder, at vi mister tid. Vi ønsker derfor, at den bliver vedtaget hurtigt inden årets udgang.
<SPEAKER ID="278" NAME="Ingo Friedrich" LANGUAGE="DE">
Fru formand! Jeg vil først og fremmest takke ordføreren, Jo Leinen, for at have gjort et godt stykke arbejde. Min gruppe kan fuldt ud støtte betænkningen, og vi støtter også ændringsforslagene. Med betænkningen gøres politiske partier på europæisk plan og det nye instrument, som er politiske fonde, til effektive redskaber, der skal øge EU-borgernes deltagelse og fremme EU's demokratiske legitimitet.
<P>
Folkeafstemningerne i Frankrig og Nederlandene viste, at det er vigtigt at genopbygge borgernes tillid, bl.a. via de politiske partier og fonde. Det er også rigtigt, at de finansielle regler skal tilpasses til de politiske partiers behov, som ændrer sig hurtigt. Vi skal selvfølgelig også sikre åbenhed. Derfor vil Europa-Parlamentet stille oplysninger om støtten til partier og fonde til rådighed for hvert regnskabsår, og de vil være tilgængelige på vores websted.
<P>
En anden god nyskabelse er, at politiske partiers rolle i forbindelse med valget til Europa-Parlamentet endelig anerkendes. Kun hvis europæiske partier inddrages aktivt i valg til Europa-Parlamentet, kan de blive ægte aktører i det europæiske politiske liv samt bidrage til at forme en europæisk bevidsthed og derved medvirke til at afhjælpe det nuværende demokratiske underskud.
<P>
Et andet vigtigt element er fremme af politiske fonde. Deres arbejde inden for politisk oplysning og uddannelse er et supplement til det, de politiske partier gør. Fondene skal spille en særlig rolle i forbindelse med udbygning af uddannelse og styrkelse af viden om EU og derved reducere afstanden mellem borgerne og EU.
<P>
Jeg er overbevist om, at fonde kan fremme borgernes aktive deltagelse i det europæiske politiske liv, og de kan også spille en vigtig rolle i uddannelsen af morgendagens politikere. Rådets legalistiske tænkemåde er lidt svær at forstå, men som Helmut Kohl altid sagde: Det vigtigste er resultatet. Derfor går jeg ind for betænkningen, og jeg takker alle de involverede for deres engagement og samarbejde.
<SPEAKER ID="279" NAME="Richard Corbett" LANGUAGE="EN">
Fru formand! Min gruppe støtter dette forslag og anser det for en praktisk justering af den nuværende lovgivning og mener endvidere, at det faktisk er nyttigt, at de europæiske politiske partier har mulighed for at forske osv. via deres fonde og have fleksibiliteten til at overføre midler fra år til år.
<P>
Med hensyn til spørgsmålet om retsgrundlaget nåede Parlamentet og Kommissionen til enighed, mens Rådet var uenigt. Men indholdet er vigtigere end retsgrundlaget, og jeg vil endda gå så langt som til at sige, at det er bedre at have retssikkerhed, end at der senere opstår retslige problemer om sagen. Så det glæder vi os over, og vi vil gerne forsøge at indgå aftaler ved førstebehandlingen med Rådet og udsætte afstemningen.
<P>
Jeg vil gerne tilføje, at de europæiske politiske partier, af de samme årsager, som ordføreren selv angav, er vigtige, fordi de giver udtryk for de valg, vi står over for som Europæisk Union. Medierne fokuserer alt for ofte kun på Rådet, og særlig på Det Europæiske Råd, som om det var en slags gladiatorkamp mellem landene. Vandt Storbritannien i dag, eller var det franskmændene? Indgik tyskerne en aftale med italienerne? Når de selv samme emner når Parlamentet, ser man imidlertid sjældent, at alle parlamentsmedlemmerne fra ét land stemmer på én måde, og parlamentsmedlemmerne fra et andet land stemmer på en anden måde, og det er fordi vi træffer valg baseret på politik - politiske valg. Ønsker vi højere miljøstandarder, men med højere omkostninger, eller ej? Der vil være personer fra alle lande på begge sider af forhandlingen, og sådan er det med de fleste af de spørgsmål, vi står over for. Politiske grupper og politiske partier understreger den kendsgerning, at det er politiske valg baseret på politik, vi træffer i Unionen, og ikke et spørgsmål om en kamp mellem forskellige nationale synspunkter.
<P>
Derfor skal de styrkes i deres arbejde. Det vil hjælpe borgerne til at få en idé om, hvad det er for spørgsmål, der behandles i Parlamentet, og det vil forbedre vores arbejde for Unionen.
<SPEAKER ID="280" NAME="Andrew Duff" LANGUAGE="EN">
Fru formand! Jeg ville gerne takke Rådets formandskab for det fremskridt, det gør i arbejdet med at nå en aftale ved førstebehandlingen. Jeg er sikker på, at Revisionsretten vil være i stand til med overraskende hurtighed at forelægge os sin udtalelse.
<P>
En frodig politisk tankegang er en vigtig bestanddel af et pluralistisk og livligt parlamentarisk demokrati, og dette vil blive fremmet og tilskyndet af den foranstaltning, vi har foran os, med henblik på at etablere partipolitiske fonde. Det vil anspore til øget partipolitik på EU-plan og anspore spirende europæiske politiske partier til øget selvtillid og til målbevidst at involvere sig i kampagner.
<P>
Hvad angår de politiske partier, må jeg sige, at vi gennem en årrække er gået uden om den varme grød, fordi disse, naturligvis, er fremtidige rivaler og konkurrenter til de gamle, nationale politiske partier, som jeg nogle gange tror vil blive den sidste fæstning, der forsvares af hensyn til den nationale suverænitet. Vi bør derfor hurtigt gå i gang med at udvikle platforme på EU-plan til at støtte og fremme postnational politik, som virkelig afspejler det 21. århundredes paradigmer.
<SPEAKER ID="281" NAME="Janusz Wojciechowski">
for UEN-Gruppen. - (PL) Fru formand! Jeg glæder mig over det nuværende arbejde med henblik på en rimelig regulering af finansieringen af politiske partier på europæisk plan. Det er meget nødvendigt, og jeg lykønsker hr. Leinen med hans betænkning.
<P>
Vi står imidlertid også over for et større problem. Det vedrører konsekvenserne af finansieringen af politiske partier på demokratiets kvalitet både på EU-plan og i de enkelte medlemsstater.
<P>
Af juridiske grunde blev det parti, jeg repræsenterer, nægtet budgetstøtte i et stykke tid i en valgperiode. Jeg ved, hvor svært det er at klare sig over for en politisk opposition, som har penge, når man ikke selv har nogen. Et af de største politiske partier i Polen holdt næsten op med at eksistere for nylig, da det blev truet med, at man ville trække tilskud tilbage på grund af mindre regnskabsfejl.
<P>
Penge er vigtige, men de bør ikke være den eneste faktor, der bestemmer den politiske scenes art, som det sommetider er tilfældet. Det er tydeligvis et emne til en særskilt forhandling, der bør afholdes her i Parlamentet. Demokrati må trods alt ikke afhænge udelukkende af finansiering.
<SPEAKER ID="282" NAME="Andreas Mölzer" LANGUAGE="DE">
Fru formand! Borgernes interesse i EU er stadig mildt sagt beskeden, og det skyldes bl.a. dets uigennemsigtige strukturer, uforståelige beslutninger og manglende interesse fra mediernes side.
<P>
Europas eksisterende politiske partier har kun haft ringe indflydelse på mindskelsen af dette underskud, og det er slet ikke gjort klart, at de er et passende redskab til at opfylde borgernes ønske om større medindflydelse. Dette kan efter min mening kun opnås gennem mere direkte demokrati. At ompakke den kosmetisk styrkede EU-forfatning så uforståeligt som muligt efter en aftale, der blev indgået for lukkede døre, og at undgå en folkeafstemning er helt sikkert også til skade for det fastsatte og højt besungne mål, som er at fremkalde begejstring for EU blandt borgerne.
<P>
På grundlag heraf er det højst usandsynligt, at europæiske partier og deres tilknyttede fonde kan give borgernes EU-fori et skub, men hvis det lykkes dem at styrke debatten på europæisk plan og kommunikationen med borgerne samt også repræsentere deres interesser, har vi i det mindste opnået noget. Finansieringen af dem skal imidlertid være klar og gennemsigtig, og det skal efter min mening omfatte revision udført af uafhængige organer.
<SPEAKER ID="283" NAME="Roger Helmer" AFFILIATION="NI">
- (EN) Fru formand! Lad os med hensyn til hr. Leinens betænkning få på det rene, at den ikke handler om demokrati, men om propaganda og om at anvende de skatter, der opkræves fra vores modstræbende borgere, på at fremme et europæisk projekt, som gør dem stadig mere beklemt. Danskerne stemte imod Maastrichttraktaten, irerne stemte imod Nicetraktaten, svenskerne sagde nej til euroen, franskmændene og nederlænderne stemte imod forfatningstraktaten, men deres skatter vil stadig blive brugt til at fremme integrationen.
<P>
I dag i mødesalen talte præsident Sarkozy om europæisk demokrati, men den fælles offentlige mening, der er en forudsætning for repræsentativt demokrati, er ikke til stede i de forskellige medlemsstater. Demokrati på europæisk plan er svindel og blændværk. Ved at afsætte finansiering til paneuropæiske partier ekskluderer hr. Leinen udtrykkeligt de euroskeptiske partier, som ikke søger paneuropæisk status, så skatteborgernes penge kanaliseres ind i partier, der støtter yderligere europæisk integration, og nægtes andre. I et Europa, som taler om demokrati, er dette en forbrydelse mod befolkningen.
<SPEAKER ID="284" NAME="Íñigo Méndez de Vigo" AFFILIATION="PPE-DE">
(ES) Fru formand! I dag har den franske præsident talt til Parlamentet om behovet for dialog og debat. Jeg tror, at det var det, vi alle lærte i tænkepausen, som næstformand Wallström sagde.
<P>
Til dialog og debat har vi imidlertid brug for instrumenter, og nogle af de vigtigste og bestemt væsentlige instrumenter er politiske partier, selv om de ikke er de eneste instrumenter. Europæiske politiske partier former i lighed med nationale politiske partier, et folks vilje. Det skal være deres rolle i de europæiske repræsentative institutioner.
<P>
Det ville være nytteløst at tale om politiske partier på europæisk plan uden at nævne finansiering. Vi skal se på, hvordan de politiske partier, som er så nødvendige for at forme befolkningens vilje, finansieres. Jeg tror, at det vigtigste spørgsmål i forbindelse med politiske partier på europæisk plan - og også på nationalt plan, men det er det europæiske plan, som er af interesse her - er, at finansieringen er ansvarlig, klar og gennemsigtig. Det er det, der er vigtigt for skatteyderne, nemlig at deres penge bliver brugt fornuftigt, og at der er institutioner, som tager ansvar for den måde, deres penge bruges på.
<P>
Jeg tror, at befolkningen i Europa, selv om de er i tvivl eller tøver over for, hvilken retning EU bør tage, ikke tvivler på, at deres fremtid ligger i EU. Her i Parlamentet hører jeg altid selv dem, der er mest imod europæiske idéer, sige, at de er europæere og ikke er imod EU.
<P>
For at vende tilbage til det, jeg sagde i begyndelsen, og endnu en gang citere Nickolas Sarkozy: Debat er nødvendigt, og for at der kan foregå en debat, er vi nødt til at skabe de nødvendige instrumenter til at organisere den.
<P>
Jeg glæder mig derfor over hr. Leinens betænkning, som genoptager Kommissionens forslag, og jeg takker også Dem, hr. rådsformand, Manuel Lobo Antunes, for Deres forslag til os.
<P>
Det Europæiske Folkeparti vil ikke drøfte retsgrundlaget her. Hvis forordningen skal deles i to for at finde en løsning, som alle kan acceptere, så lad det være sådan. De kan regne med vores støtte.
<SPEAKER ID="285" NAME="Costas Botopoulos" AFFILIATION="PSE">
- (EL) Fru formand! Det glæder mig, at et andet parlamentsmedlem lytter til debatten, særlig om dette emne, på vores smukke sprog.
<P>
Efter min mening kan vi anvende politiske partier her, som er nyttige redskaber. Vi gemmer desværre disse nyttige redskaber væk i vores institutionelle skab, hvor de risikerer at samle støv. De fleste af os, om ikke os alle, er enige om den demokratiske rolle, som politiske partier bør spille i Europa, men jeg tror, at vi også bør være enige om, at de ikke har spillet denne rolle endnu. Det er fordi de nuværende partier, som flere talere har sagt, ikke rigtigt er politiske partier. De er løse sammenslutninger af partier, som min lærer og daværende ordfører, Dimitris Tsatsos, sagde i sin betænkning helt tilbage i 1996. Vi har ingen ægte politiske partier, og denne debat er en god lejlighed til at finde ud af, om vi kan etablere ægte politiske partier på EU-plan.
<P>
Jeg har to bemærkninger til et par punkter i den betænkning, vi diskuterer. Der er to væsentlige fremskridt i betænkningen. Som sagt løser den ikke alle de politiske problemer, men der er to store fremskridt. Det ene er, at vi nu erkender, hvordan de politiske institutioner fungerer, der kommer et element af eftertanke ind i diskussionen. Der er blevet tilført et vigtigt element af ideologisk gærende uro. Et af problemerne med demokrati i EU er netop, at vi ikke indlader os på streng og alvorlig politisk eftertanke, og disse institutioner kan opfylde dette behov.
<P>
Det andet store fremskridt er åbenhed. Det er særlig tydeligt i de regler om åbenhed, der er fastsat for partierne, men efter min mening først og fremmest med den nye artikel 9b om regler om åbenhed i Parlamentet.
<P>
Jeg vil slutte med en kort kommentar til spørgsmålet om opsplitning af retsgrundlaget. Jeg forstår, at der er tekniske problemer her. Personligt beklager jeg denne opsplitning. Hvis vi alle er enige om, at uafhængighed og åbenhed set ud fra et økonomisk synspunkt er en integreret del af selve den politiske mekanisme, ville én enkelt lovmekanisme så ikke være langt mere effektiv?
<SPEAKER ID="286" NAME="Roberto Musacchio" AFFILIATION="GUE/NGL">
(IT) Fru formand, mine damer og herrer! Jeg er positivt indstillet over for denne beslutning, da den fremmer det demokratiske liv i Europa.
<P>
Den Europæiske Venstrefløjs Fællesgruppe, som snart afholder sin anden kongres, har altid sagt, at globaliseringen, og også EU, har oplevet en samling af markeder, erhvervsinteresser og bureaukrati, men at demokratiet har haltet bagefter. Det er alt sammen meget godt for stærke lande, men ikke for os, som tror på en anden type samfund, der sørger for de svageste medlemmers behov.
<P>
Det var førhen massepartiers rolle. I dag står vi over for en ny udfordring, nemlig at oprette partier, som er i stand til at klare nye konflikt- og beslutningstagningsniveauer, og som genopbygger den demokratiske deltagelse og giver Parlamentet en demokratisk rolle uden for systemet med brede koalitioner og mellemstatsligt samarbejde, som kvæler den demokratiske debat. Der er selvfølgelig behov for åbenhed i anvendelsen af fonde, men politik må ikke udelukkende være de riges forret.
<SPEAKER ID="287" NAME="Javier Moreno Sánchez" AFFILIATION="PSE">
(ES) Fru formand, mine damer og herrer! Jeg vil først lykønske ordføreren, hr. Leinen, som er en af ophavsmændene til denne forordning og en utrættelig forsvarer af politiske partier, og med hvem jeg har udkæmpet den ulige kamp for at sikre aftaler.
<P>
Dette forslag må ikke være en fange i slag mellem fællesskabsinstitutionernes juridiske tjenester. Vi skal snarest muligt nå frem til en aftale, for hvis vi ikke gør det bliver de eneste ofre i denne konflikt de politiske partier, som spiller en vigtig rolle med henblik på at bringe EU tættere på borgerne og tilskynde dem til at deltage i politik, således at de føler, at de er en del af et fælles politisk projekt og en politisk fremtid.
<P>
Partierne udgør også den grænseoverskridende dimension i EU's politiske integrationsproces. Betænkningen viser Parlamentets fleksibilitet og operationelle kapacitet. Parlamentet må ikke blive beskyldt for at have undladt at samarbejde for at nå frem til en aftale under førstebehandlingen før udgangen af 2007.
<P>
Jeg vil fremhæve tre idéer, tre grundlæggende forbedringer af dette projekt, som vi glæder os over, og som vil sikre udviklingen af partierne og fondene.
<P>
Den første er europæiske politiske partiers afgørende rolle i valg til Europa-Parlamentet, som muligheden for at anvende de finansielle tilskud til kampagner i forbindelse med valg til Europa-Parlamentet afspejler.
<P>
Den anden er den uafhængige forvaltning af europæiske politiske partier med overførsel af årlige reserver, og muligheden for over flere år at opbygge finansielle reserver baseret på egne midler.
<P>
For det tredje styrker tilskyndelsen til politiske fonde på europæisk plan de europæiske politiske partiers aktivitet. Fondene er et vigtigt instrument til udvidelse af de politiske partiers indsats og til styrkelse af forbindelserne til borgerne, og de kommer til at spille en stor rolle, hvad angår information, debat og politisk uddannelse.
<SPEAKER ID="288" NAME="Esko Seppänen" AFFILIATION="GUE/NGL">
(FI) Fru formand! Vores gruppe er splittet angående dette. Jeg repræsenterer dem, som ikke mener, at europæiske politiske partier vil medvirke til større demokrati. De er partier i partier, og med dem kommer magten længere væk fra befolkningen. De fører en centraliseret politik, som de store partier i de store lande har truffet beslutning om.
<P>
De kan anvende politiske fonde til nationalt at sprede centraliseret propaganda under valg til Europa-Parlamentet. De modtager midler fra politiske fonde til at fremme befolkningens bevidsthed om EU. Formålet med centraliseret magt er at få befolkningen til at indtage en mere sympatisk holdning til den - at gøre dem lydige.
<P>
Der foreslås nu et nyt propagandamiddel i form af et retsgrundlag for særlige europæiske fonde, som begrænser omfanget af europæiske politiske partiers selvfinansiering og gør det muligt for dem at blive fri for at overholde de finansforordninger, som andre er forpligtet til at overholde. Der er nogle i vores gruppe, der siger nej til alt dette.
<SPEAKER ID="289" NAME="Jens-Peter Bonde" AFFILIATION="IND/DEM">
Fru formand! Jeg er ikke antiføderalist. Jeg synes føderalisme er en god styreform for Tyskland, Canada, Schweiz, USA, men det kræver et folk, og der findes endnu ikke et europæisk folk, som er parat til europæisk folkestyre. Valgdeltagelsen er faldet fra 63 %, da jeg blev valgt første gang, til 46 % sidst. Næste gang kommer vi formentlig under 40 %. Der er meget få og små europæiske medier. De lever af kunstige tilskud. Der er ingen fælles partier med medlemmer, som selv har meldt sig ind, som betaler frivilligt kontingent og er med til at lave valgprogrammer. Partierne styres fra de nationale partier og finansieres af skatteyderne. De vil nu have flere penge og mulighed for at bruge dem ved nationale valg. Det bryder den lige konkurrence, det er unfair og formentlig ulovligt, fordi det er i strid med lighedsgrundsætningen.
<P>
Partistøtten forvaltes af medlemmer af de største partier, mit parti har mistet sit tilskud, fordi man kræver en individuel underskrift fra et af vore medlemmer, selv om ikke alle medlemmer i andre partier har underskrevet deres medlemskab individuelt. Vi forskelsbehandles, men der er ikke nogen kritisk presse, som rejser sager med forskelsbehandling. Jeg vil gerne stemme for tilskud til europæiske politiske partier, hvis vælgerne ville et europæisk demokrati. Start med at give de folkevalgte magt over lovgivningsprocessen, tag magten fra embedsmænd og lobbyister, så vælgerne kan gøre en forskel ved at møde frem på valgdagen og stemme på et andet parti. Skab levende partier med direkte medlemskab og frivillige kontingenter, så kan vi siden hen indrette den offentlige støtte, som vælgerne finder rimelig, og som ikke forskelsbehandler. I dag har vi næppe vælgerstøtte til flere sugerør i borgernes lommer.
<SPEAKER ID="290" NAME="Manuel Lobo Antunes" LANGUAGE="PT">
Fru formand, fru kommissær, mine damer og herrer! Kommissær Wallström sluttede sin indledende tale i denne debat med at give udtryk for ønsket om, at vi sammen arbejder videre. Min konklusion af denne debat er, at vi rent faktisk sammen arbejder videre. Det kan kun være gode nyheder for Rådet og det portugisiske formandskab, og jeg takker Kommissionen og Parlamentet for, at vi sammen kan arbejde videre på grundlag af det forslag, jeg har forelagt for Dem her i dag.
<P>
Som det allerede er blevet nævnt, er formen ikke så vigtig. Det vigtige er helt sikkert indholdet, som i dette tilfælde er at tilføre de europæiske politiske partier yderligere midler, således at de til fulde kan gennemføre deres politiske aktiviteter og udøve deres beføjelser, og således at de kan inddrage alle EU-borgerne fuldstændigt i denne fascinerende proces med opbygningen af Europa.
<P>
Det er det egentlige indhold, den egentlige grund og det egentlige spørgsmål. Som jeg har nævnt, kan jeg kun glæde mig over, at de tre institutioner er nået til enighed om, hvordan vi skal komme videre med dette. Jeg må også helt ærligt sige, at den omstændighed, at vi opnåede denne enighed under det portugisiske formandskab for mig og den portugisiske regering naturligvis er et nøgleaspekt i formandskabet, som nærmer sig sin afslutning.
<P>
Jeg vil sige tre ting til Dem. For det første, at vi forhåbentlig snart modtager udtalelsen fra Revisionsretten, og at vi derfor vil være i stand til at få en hurtig afslutning i den forbindelse. For det andet nævnte et parlamentsmedlem her i dag, at der var en række europæiske politiske partier, som ville være udelukket fra de nye forordningers anvendelsesområde. Det er ikke tilfældet, da alle er støtteberettigede. Endelig vil jeg indtrængende gentage vores forpligtelse til at gøre alt, hvad vi kan, for at afslutte denne proces inden årets udgang.
<SPEAKER ID="291" NAME="Jo Leinen" LANGUAGE="DE">
Fru formand! Rådet har lige erklæret, at der er bred enighed om indholdet af denne forordning. På torsdag vil jeg før afstemningen om dette punkt foreslå at udsætte afstemningen, således at vi kan opnå enighed under førstebehandlingen før årets udgang, sandsynligvis på mødet i december.
<SPEAKER ID="292" NAME="Formanden">
Jeg har taget Deres oplysninger til efterretning, hr. Leinen, og vi slutter debatten med et indlæg fra kommissær Wallström.
<SPEAKER ID="293" NAME="Margot Wallström" LANGUAGE="EN">
Fru formand, hr. Lobo Antunes! Jeg mener bestemt, at De bør tage al den ære, der tilkommer Dem, for forhåbentlig at blive i stand til at afslutte dette særlige dokument inden udgangen af året. Så synes jeg, vi skal drikke et glas vin eller portvin for at fejre det, som det portugisiske formandskab har opnået med dette meget vigtige dokument.
<P>
Hvis hr. Helmer var blevet på plenarmødet, ville jeg have fortalt ham, at han er levende bevis for, hvordan europæisk demokrati fungerer, eftersom de europæiske skatteborgere betaler hans løn, så han kan være her til at opponere og til at være imod EU og alle os andre. Vi byder ham velkommen her, og vi accepterer ham, fordi hans stemme også er vigtig i denne forhandling.
<P>
De, som opponerer, spiller således også en meget vigtig rolle her i mødesalen i de europæiske politiske forhandlinger. Dette er netop idéen bag at give alle de politiske partier muligheden for at forme og bidrage til den europæiske politiske fond og til at føre livlige forhandlinger, hvor begge sider og alle de forskellige politiske synspunkter kan komme til udtryk. Og vi gør dette på en åben og gennemsigtig måde, hvad angår kriterierne, hvad angår reglerne, og hvad angår præcis hvilket retsgrundlag, der skal anvendes på alt dette. Der er ingen hemmeligheder i denne bestemte betænkning.
<P>
Som situationen står nu, har alle de nuværende 10 politiske partier på EU-plan oprettet politiske fonde, som repræsenterer et meget bredt spektrum af politiske synspunkter og programmer.
<P>
Dette kan kun anspore denne livlige og mangfoldige forhandling om europæiske politiske spørgsmål, og det vil bidrage til at bringe Europa tættere på befolkningen.
<SPEAKER ID="294" NAME="Formanden">
Forhandlingen er afsluttet.
<P>
Afstemningen finder sted torsdag.
<P>
Skriftlig erklæring (artikel 142)
<SPEAKER ID="295" NAME="Alexandra Dobolyi  " LANGUAGE="HU">
Jeg synes, at Kommissionens anbefalinger er vigtige og viser vejen frem. De europæiske politiske partier spiller en vigtig rolle i politik på europæisk plan. De har en central placering, ikke blot i det europæiske politiske liv, men også i forbindelse med udviklingen af en europæisk offentlig sektor i bred forstand, og derfor mener jeg, at deres rolle og omdefinitionen af deres aktiviteter er aktuel.
<P>
Det er et centralt spørgsmål, om vi skal støtte de europæiske politiske partiers initiativer for at tilskynde borgerne til at deltage bevidst i EU's demokratiske liv og i opbygningen af det. Jeg er sikker på, at der er behov for og en lejlighed til at træffe foranstaltninger, som kan styrke og udvide den politiske dialog: At sikre den bredest mulige deltagelse fra borgerne i EU's demokratiske liv, ikke mindst unge menneskers deltagelse, for at sikre, at alle høres.
<P>
Jeg vil her nævne, at et af de politiske mål, der er vedtaget for EU, stadig er fremme og udvikling af udviklingen af et europæisk offentligt liv. I den forbindelse er et af de aspekter, der understreges i Kommissionens dokument, støtte til politiske fonde på europæisk plan, som yder bistand eller støtte og supplerer aktiviteterne hos grupper af politiske partier, som er tæt forbundet med fondene, ved hjælp af forskellige initiativer, f.eks. afholdelse af europæiske seminarer og konferencer samt uddannelse.
<P>
Endelig kan fonde på europæisk plan sikre en effektiv finansiel ramme for samarbejde mellem nationale politiske fonde og lærere på europæisk plan, herunder andre repræsentanter for ungdomsorganisationer og det civile samfund.
