<CHAPTER ID="023">
Socialpolitikkens eksterne dimension (kortfattet forelæggelse) 
<SPEAKER ID="221" NAME="Formanden">
Næste punkt på dagsordenen er betænkning af Richard Falbr for Udvalget om Beskæftigelse og Sociale Anliggender om socialpolitikkens eksterne dimension, fremme af arbejdsstandarder og sociale standarder og de europæiske virksomheders sociale ansvar.
<SPEAKER ID="222" NAME="Richard Falbr">
ordfører. - (CS) Hr. formand! Som jeg sagde i mine tale for et øjeblik siden omfatter socialpolitikkens eksterne dimension EU-foranstaltninger og -initiativer, der sigter mod at fremme beskæftigelsesstandarder og sociale standarder i tredjelande. Selv om der i Lissabonstrategien og i Europa 2020-initiativet lægges langt større vægt på socialpolitikken end nogensinde før, er konkurrencedygtighed og økonomiske faktorer fortsat de centrale elementer. Jeg indtog derfor en meget kritisk holdning ved udarbejdelsen af denne betænkning. Hvis vi ønsker, at tredjelande, som vi forhandler aftaler med, skal respektere principperne i og selve grundlaget for den europæiske sociale model, så må vi respektere denne model inden for EU. Hvis vi ønsker, at de lande, vi forhandler internationale aftaler med, skal respektere ILO's grundlæggende konventioner, så må vi selv respektere dem. Det er dog tydeligt at se, at ILO's konventioner tilsidesættes i nogle medlemsstater.
<P>
Med hensyn til virksomhedernes sociale ansvar er det utvivlsomt en god idé, og det er blevet drøftet siden 1970'erne. Problemet er imidlertid, at det ikke kan håndhæves. Da vi drøftede kommentarerne til denne betænkning og ændringsforslagene til den, var et af de synspunkter, der kom til udtryk, at der skal udarbejdes et direktiv, da nogle virksomheder ganske enkelt ikke opfører sig på en socialt ansvarlig måde. Der blev fremsat over 150 ændringsforslag til betænkningen, men jeg mener, at den alligevel stadig indtager en kritisk holdning. EU skal gøre mere for at støtte ILO, da det er absurd, at færre og færre lande ratificerer og respekterer konventionerne, mens vi giver udtryk for vores støtte til dem. Under den forrige valgperiode fremlagde Kommissionen endog forslag f.eks. i forbindelse med arbejdstidsdirektivet, der var fuldstændig i strid med ILO-konvention nr. 1 om arbejdstid, som blev vedtaget i 1919, og hvori den ugentlige arbejdstid er fastsat til 48 timer. Jeg er meget glad for, at Parlamentet forkastede dette direktiv.
<P>
Dermed nærmer min begrundelse sig sin afslutning. Der er ingen grund til, at jeg siger mere, da dette er et spørgsmål, som alle forstår. Det, jeg først og fremmest ønsker, er respekt for sociale rettigheder og respekt for noget, vi hævder, er et stort resultat i EU.
<SPEAKER ID="223" NAME="Vasilica Viorica Dăncilă" AFFILIATION="S&amp;D">
(RO) Hr. formand! Ifølge de europæiske statistikker er et godt stykke over halvdelen af arbejdstagerne i EU, særlig indvandrere, ikke omfattet af nogen social beskyttelse. Derfor mener jeg, at grundlæggende fælles standarder, når det gælder social beskyttelse af arbejdstagere i EU, fremmes sammen med sanktioner, hvis den aktuelle lovgivning tilsidesættes. Ratificering af den reviderede europæiske socialpagt ville tilskynde til interne sociale reformer på medlemsstatsplan samtidig med, at processen med harmonisering af den nationale lovgivning og EU-bestemmelserne fremmes. Det er vigtigt som et politisk engagement at fremme og garantere sociale standarder og at tilpasse de juridiske og institutionelle mekanismer til de europæiske demokratiers specifikke standarder og værdier. De sociale rettigheder, der er fastsat i denne aftale, er i overensstemmelse med Fællesskabets sociallovgivning og de relevante standarder i EU's medlemsstater.
<SPEAKER ID="224" NAME="Tatjana Ždanoka" AFFILIATION="Verts/ALE">
(EN) Hr. formand! Som skyggeordfører for Verts/ALE-Gruppen ønsker jeg, at vores holdning til denne betænkning er helt klar. For det første er vi klar over, at den endelige tekst kan blive forbedret ved afstemningerne i morgen, men den er stærk nok, og vi vil ganske enkelt understrege, at ILO's rolle bør styrkes. Her er vi enige med ordføreren.
<P>
Virksomhedernes frivillige sociale ansvar er en god ting, men den primære rolle i fremme og beskyttelse af menneskerettigheder ligger hos lande og internationale organisationer. Vi mener ikke, at juridisk bindende standarder skal undgås inden for virksomhedsansvar.
<P>
Tilsidesættelse af grundlæggende principper og rettigheder på arbejdspladsen kan ikke bruges som en legitim komparativ fordel, og vi må i bilaterale og multilaterale forbindelser med vores partnere insistere på, at anstændige arbejdsstandarder overholdes ordentligt.
<SPEAKER ID="225" NAME="Ilda Figueiredo" AFFILIATION="GUE/NGL">
(PT) Hr. formand! Når man husker på, at det i ILO's rapport om global social sikkerhed fra 2010 anføres, at mere end 50 % af alle arbejdstagere ikke har social beskyttelse, er det let at konkludere, at der i de fleste tilfælde ikke er noget socialt ansvar i virksomhederne.
<P>
Alligevel fortsætter Kommissionen med at forhandle frihandelsaftaler, der generelt kun tjener de store virksomheders og finansielle institutioners interesser, ikke lægger tilstrækkelig vægt på arbejdstagerrettigheder og ikke fremmer foreningsfrihed og retten til kollektive forhandlinger. De træffer ikke de foranstaltninger, der er nødvendige for en effektiv fjernelse af diskrimination på arbejdspladsen eller inden for et erhverv eller for fjernelse af tvangsarbejde eller dårligt betalt arbejde, herunder børnearbejde.
<P>
Denne betænkning burde derfor gøre opmærksom på alle disse spørgsmål, men den lever ikke op til det, der kræves, og vi håber, at Kommissionen vil gå endnu længere i morgen i dens tilgang til disse spørgsmål ...
<P>
(Formanden afbrød taleren)
<SPEAKER ID="226" NAME="Jaroslav Paška" AFFILIATION="EFD">
(SK) Hr. formand! Det er rigtigt, at den sociale beskyttelse af arbejdstagere ofte er langt svagere, end den burde være, selv inden for EU.
<P>
Dette gælder navnlig for migrantgrupper i befolkningen, som rejser til udlandet for at arbejde på steder, hvor de ofte ikke kender sproget og de lokale regler og derfor naturligvis er ude af stand til fagligt at leve op til lokale arbejdstagere.
<P>
Til trods herfor mener jeg, at det er vigtigt, at EU søger at anvende ILO's regler og aftaler i internationale aftaler med tredjelande, for det forekommer mig, at vi, efterhånden som vi lærer mere om arbejdsmarkedet og arbejdsvilkårene i Asien, Afrika og andre steder i verden, må bestræbe os på at sikre, at der også sker væsentlige forbedringer i arbejdstagernes status i disse regioner og områder.
<P>
Derfor støtter jeg personligt hr. Falbr og hans betænkning. Jeg er sikker på, at den også vil føre til forbedring af disse regler i Europa.
<SPEAKER ID="227" NAME="Silvia-Adriana Ţicău" AFFILIATION="S&amp;D">
(RO) Hr. formand! Også jeg ønsker at lykønske ordføreren samtidig med, at jeg opfordrer Kommissionen til at vedtage de nødvendige foranstaltninger, så de europæiske virksomheder lever op til europæiske principper og værdier, selv når de opererer i andre lande.
<P>
EU bør fremme den europæiske sociale model. Derfor er det af afgørende betydning at tilslutte sig EU's principper og værdier. Vi beklager, at EU ikke har en ensartet formulering af en social klausul, der kan indsættes i alle bilaterale handelsaftaler. Jeg vil gerne påpege, at der for nylig blev vedtaget en horisontal aftale om civil luftfart mellem EU og Canada. Det er den mest ambitiøse aftale af sin art, som EU har underskrevet, selv om den ikke indeholder nogen sociale bestemmelser. Begge sider har forpligtet sig til at arbejde på og udvikle tingene inden for dette område. Desværre vil jeg dog gerne understrege, at vi beklager, at EU ikke har en ensartet formulering af en social klausul, der kan indsættes i alle internationale handelsaftaler
<SPEAKER ID="228" NAME="Richard Howitt" AFFILIATION="S&amp;D">
(EN) Hr. formand! Jeg vil gerne lykønske Richard Falbr med den detaljerede tilgang til internationale arbejdsstandarder i hans betænkning. Jeg var glad for at bidrage til hans arbejde i forbindelse med det specifikke spørgsmål om virksomhedernes sociale ansvar.
<P>
I aften giver dette os en chance for at påvirke Kommissionen forud for dens meddelelse om virksomhedernes sociale ansvar ved for det første at bede den om at bevare en åben definition af virksomhedernes sociale ansvar, som den på det seneste har vedtaget i multiinteressentforummet, om at vende tilbage til princippet om konvergens i private og frivillige initiativer inden for virksomhedernes sociale ansvar, specifikt de ajourførte OECD-retningslinjer om multinationale virksomheder og den nye Ruggie-rammeaftale om virksomheder og menneskerettigheder, om at tilslutte sig princippet om virksomhedernes indberetning af integrerede finansielle, miljømæssige og sociale rettigheder samt menneskerettigheder - og således bane vejen for en fremtidig lovgivning på dette område, og om at fremme de europæiske virksomheders ansvar i deres globale forsyningskæde svarende til de mangler ved regeringsførelsen, som Kommissionen påviste i sin egen Edinburghundersøgelse for nylig.
<P>
Parlamentet vil altid gerne hjælpe Kommissionen. Jeg håber, at disse forslag vil hjælpe i aften.
<SPEAKER ID="229" NAME="Viviane Reding" LANGUAGE="EN">
Hr. formand! På vegne af min kollega, László Andor, vil jeg gerne give udtryk for glæde over, at det beslutningsforslag, der drøftes i dag, omhandler så mange vigtige aspekter af socialpolitikkens eksterne dimension.
<P>
Kommissionen støtter kraftigt tættere samarbejde på globalt plan, idet beskæftigelsesmæssige og sociale mål går hånd i hånd med økonomiske mål. Vi støtter navnlig videreførelsen af drøftelserne og koordinering af indsatsen inden for G20. I denne forbindelse er forberedelserne til et møde mellem arbejds- og beskæftigelsesministrene fra G20-landene et godt eksempel på den øgede samhørighed, der er ved at opstå på verdensplan.
<P>
Kommissionen støtter også tæt samarbejde med og imellem internationale organisationer, der - og her citerer jeg OECD og ILO - er afgørende for realiseringen af ens spilleregler på internationalt plan, og navnlig for fastsættelse af internationale arbejdsstandarder.
<P>
Det 100. møde i ILO begyndte i sidste uge. Det vil fokusere på en ny ILO-konvention om hushjælp, et spørgsmål, som Parlamentet drøftede for nylig. Social beskyttelse, herunder udvikling af initiativet om social mindstebeskyttelse, er et andet interesseområde for dette års ILO-konference. Vi vil nøje følge drøftelserne om gennemførelse af de arbejdsstandarder, der er stadfæstet i ILO-konventionen, og jeg vil gerne påpege, at Kommissionen glæder sig over den vægt, der i dagens beslutningsforslag lægges på behovet for, at EU fremmer ILO's centrale arbejdsstandarder og dagsorden for et anstændigt arbejde på verdensplan, herunder ligestilling mellem kvinder og mænd og en ikkediskrimineringspolitik som et tværgående emne.
<P>
Kommissionen vil også fortsat fremme bæredygtig udvikling, et anstændigt arbejde, arbejdsstandarder og virksomhedernes sociale ansvar på andre politiske områder såsom handels- og udviklingspolitikken. I 2011 agter Kommissionen at fremlægge en meddelelse om virksomhedernes sociale ansvar, hvori skitseres forslag til yderligere foranstaltninger på internationalt plan, herunder fremme af virksomhedernes sociale ansvar i forbindelser med partnerlande.
<P>
Efter vores mening er inddragelse af virksomhederne også vigtig for at løse spørgsmål såsom beskæftigelse for unge, uddannelse, arbejdskraftens færdigheder, sundhed og mangfoldighed, en ansvarlig omstrukturering og lokal udvikling, særlig i lyset af de aktuelle økonomiske og sociale problemer, Europa står over for.
<SPEAKER ID="230" NAME="Formanden">
Forhandlingen er afsluttet.
<P>
Afstemningen finder sted tirsdag, den 7. juni kl. 12.00.
<P>
Skriftlige erklæringer (artikel 149)
<SPEAKER ID="230" NAME="Siiri Oviir" LANGUAGE="ET">
Jeg lægger stor vægt på aktiviteter og initiativer i tilknytning til EU's socialpolitiks eksterne dimension, hvis formål er at fremme sociale standarder i tredjelande for bl.a. at forhindre moderne slaveri, hvor folk behandles udelukkende som "produktionsmaskiner" snarere end værdifulde individer.
<P>
Som et resultat af den fremherskende og voksende økonomiske konkurrence i verden forringes arbejdstagernes vilkår yderligere, da det hovedsageligt er arbejdstagernes lønninger, der nedskæres, og den arbejdsdygtige alder forlænges i et forsøg på at skabe profit. For at ændre den nuværende tendens må vi derfor gå fra ord til handling og gennemføre Den Internationale Arbejdsorganisations (ILO) dagsorden for et anstændigt arbejde og de relevante konventioner. Vi må om nødvendigt anvende ekstreme foranstaltninger - forskellige økonomiske sanktioner og restriktioner - over for lande og virksomheder, der konsekvent ser bort fra dem. De relevante sanktioner bør naturligvis ikke sættes i værk uden nøjere overvejelser eller ud fra et ønske om at fjerne økonomisk konkurrence.
<P>
Tredjelandes tilsidesættelse af arbejdsstandarder bidrager også til overdrevent høje toldafgifter i udviklede lande og på EU's indre marked, så vi må ikke undlade at følge ILO's betingelser, hvis vi ønsker at være konkurrencedygtige. EU bør ikke pege fingre her. I stedet bør det fremkomme med sine egne løsninger og kompromiser for at forbedre situationen.
<P>
Jeg glæder mig over stigningen i virksomhedernes sociale ansvar og respektfulde holdninger til deres egne arbejdstagere. Alligevel kan vi ikke acceptere en situation, hvor landenes og de lokale regeringers forpligtelser lægges over på virksomhederne. Det er mere den form for politik, man forbinder med det tidligere Sovjetunionen og de nuværende SNG-lande, hvor myndighederne hovedsageligt kanaliserer virksomhedernes penge.
<SPEAKER ID="230" NAME="Sirpa Pietikäinen" LANGUAGE="FI">
Jeg vil gerne lykønske hr. Falbr med hans fremragende arbejde med betænkningen om socialpolitikkens eksterne dimension, fremme af arbejdsstandarder og sociale standarder og de europæiske virksomheders sociale ansvar. Et politisk og økonomisk integreret EU har også mere end nogensinde behov for en social dimension. Det er vigtigt at garantere eksistensen af grundlæggende tjenester, grundlæggende sikkerhed og anstændige arbejdsvilkår for alle EU-borgere, navnlig nu under den økonomiske krise. Som ordføreren siger, bør den tilgang til socialpolitikken, som Europa vælger, også tilpasses vores forbindelser med tredjelande. EU må insistere kraftigere på, at en betingelse for fremtidige handels- og investeringsaftaler bør være, at de internationale aftaler ratificeres, gennemføres og overvåges. Desuden bør det også kræves, at europæiske virksomheder er mere åbne med hensyn til deres regnskaber og underleverandørkæder, så EU's stærke sociopolitiske værdier ikke blot forbliver illusoriske.
