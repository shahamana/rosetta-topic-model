<CHAPTER ID="004">
Resultaterne fra Det Europæiske Råd (18.-19.6.2009) - Det tjekkiske formandskabs aktivitetsperiode (forhandling) 
<SPEAKER ID="013" NAME="Formanden">
Næste punkt på dagsordenen er forhandling under ét om:
<P>
Det Europæiske Råds rapport og Kommissionens redegørelse om resultaterne af Det Europæiske Råds møde den 18. og 19. juni 2009
<P>
Redegørelse fra det afgående formandskab for Rådet om det tjekkiske formandskabs aktivitetsperiode.
<P>
Jeg vil gerne benytte lejligheden til at byde den tjekkiske premierminister Jan Fischer velkommen. Samtidig vil jeg sige hjertelig velkommen til formanden for Europa-Kommissionen, José Manuel Barroso.
<P>
Vi skal i dag drøfte redegørelsen fra det afgående formandskab for Rådet om det tjekkiske formandskabs aktivitetsperiode. Tillad mig at indlede denne forhandling med et par ord. I går påbegyndte vi Europa-Parlamentets syvende valgperiode. De har betroet mig det arbejde, det ansvar, det store privilegium og den store ære at være formand for Europa-Parlamentet i de næste to et halvt år. I dag, der er min anden arbejdsdag, vil jeg gerne gentage min varme tak for den tillid, De har vist mig. Jeg vil gøre alt for at overbevise Dem om, at De har truffet den rette beslutning.
<P>
I første halvdel af 2009 var formandskabet betroet et andet land fra den gruppe lande, som tiltrådte EU for knap fem år siden. Dette giver os derfor muligheden for at forene os endnu mere og stå endnu tættere sammen. Vi ved, at det var et vanskeligt formandskab på grund af krisen og også på grund af energiproblemerne. Der var også krisen i Gaza. Og valget til Europa-Parlamentet. Men som De ved, er kontakten mellem formandskabet, Parlamentet og Kommissionen ikke så tæt under et valg til Parlamentet. I dag vil vi gerne høre, hvordan det afgående tjekkiske formandskab opfatter de forgangne seks måneder, og hvilke hovedkommentarer det har til, hvad vi bør gøre i den nærmeste fremtid.
<P>
Jeg vil derfor bede Tjekkiets premierminister tage ordet og fremlægge formandskabets holdning til det seneste halve år, og hvad der bør ske i den nærmeste fremtid.
<SPEAKER ID="014" NAME="Jan Fischer">
formand for Rådet. - (CS) Hr. formand, mine damer og herrer! Det er mig en stor ære at møde Dem her ved starten på Deres femårige mandat. Det tjekkiske formandskab er nu afsluttet, og et nyt Parlament indleder sit arbejde. Jeg vil gerne benytte lejligheden til at lykønske Dem med Deres valg og med, at vælgerne i Deres land har vist Dem den tillid at lade sig repræsentere af Dem i denne vigtige europæiske institution. Jeg lykønsker Jerzy Buzek med hans valg til formand for Europa-Parlamentet, og også alle næstformændene, som blev valgt i går, og jeg ønsker Dem held og lykke med Deres vigtige arbejde og gennemførelsen af de ideer, som De står for her ved begyndelsen af Deres arbejde i Europa-Parlamentet.
<P>
Den Tjekkiske Republik gør nu status over de seks måneders formandskab for Det Europæiske Råd over for et andet Parlament end det, der fandtes, da det påtog sig opgaven. Det forandrer naturligvis ikke noget ved vores egen vurdering af vores formandskab. Tværtimod opfatter jeg det snarere som en bekræftelse på kontinuiteten i europæisk politik. Med sin håndtering af følgerne af den globale økonomiske krise og spørgsmålet om energi og energisikkerhed vil det nye svenske formandskab på samme måde fortsætte arbejdet med de største opgaver, som optog os. Årets første halvdel vil blive husket i EU's historie som en periode med krævende opgaver på grund af en vanskelig økonomisk og politisk situation. Vi forventede at komme til at stå over for nogle af disse opgaver, især den fortsatte, altomfattende økonomiske krise og nødvendigheden af at få afsluttet den institutionelle reform af EU. Andre var uventede og atter andre endda helt uventede såsom konflikten i Gaza og gasforsyningskrisen med Rusland i det tjekkiske formandskabs allerførste timer. Derefter kom vores evne til at varetage formandskabet naturligvis på prøve med hændelserne på den nationale politiske scene, da Tjekkiet skiftede regering, kort efter at vi var gennem to tredjedele af formandskabet. Til forskel fra mange andre mener jeg ikke, at den politiske krise i Tjekkiet generelt påførte EU alvorlig skade, selvom jeg er enig i, at regeringens fald var uheldigt. Alligevel er jeg helt overbevist om, at vi håndterede administrationen af vores formandskab uden vaklen, og at det lykkedes os at opfylde vores prioriteringer i løbet af de seks måneder - de opgaver, der var opført på EU's dagsorden - og løbende at håndtere uventede situationer med udelt opmærksomhed. Det skyldes også, at de forskellige arbejdshold i Tjekkiet alle arbejdede med totalt engagement, loyalitet og 100 % professionalisme. Det skyldes også, at det tjekkiske formandskab blev bakket op af Kommissionen efter regeringsskiftet. Personligt var støtten fra Kommissionens formand José Manuel Barroso en stor hjælp for mig, og i samme forbindelse fik jeg - hvis De tillader, at jeg her bliver lidt personlig - også kraftig støtte fra forskellige medlemsstaters repræsentanter. Det var en enorm hjælp på daværende tidspunkt, både for den tjekkiske regering og for mig personligt.
<P>
Jeg har ikke tænkt mig at kaste mig ud i lange filosofiske eller politiske analyser. Jeg vil ikke sammenholde de politiske dimensioner eller styrker ved et EU-lederskab under store lande i forhold til små lande eller gamle over for nye, eller for og imod politiske over for bureaukratiske regeringer i det land, der har formandskabet. Det vil jeg overlade til andre og blot selv sige, at en anstændig, åben analyse forudsætter en vis afstand, hvor man ikke lader sig styre af følelser eller kortsigtede interesser. Fra nu af vil jeg holde mig fra store og patos. Jeg vil i stedet koncentrere mig om fakta, om nødvendigt underbygget af statistik - da statistik jo altid har været mit arbejdsområde og endog min lidenskab - eller om det, som Tomáš Garrigue Masaryk, Tjekkiets første præsident, kaldte dagligdagens små opgaver. Som De vil vide, var Tjekkiets tre vigtigste opgaver under formandskabet økonomi, energipolitik og EU's rolle i verden. Omstændighederne har klart vist, at disse områder både var relevante og vigtige, og at de ikke kun var vigtige i første halvdel af 2009. Disse områder vil fortsat kræve alle vores forenede kræfter i fremtiden, hvis EU skal stå fast i tider med ustabilitet og beskytte sine borgere - hvilket jo er hovedformålet med, at vi er her. Disse prioriteringer satte integrationen på prøve og viste, hvor tro vi i praksis er over for de værdier, der ligger til grund for Fællesskabet, og som definerer Europa som et fælles område med frihed, sikkerhed og velstand. Vi valgte mottoet "Europa uden barrierer" som symbol for disse bestræbelser. Den økonomiske krise var en lakmusprøve på vores troskab over for tanken om integration, hvilket i endnu højere grad understregede vigtigheden af det tjekkiske formandskabs motto. Resultaterne af de mange drøftelser i det sidste halve år og konklusionerne fra Det Europæiske Råds møder viser, at de 27 medlemsstater bestod prøven med kryds og slange. Under det tjekkiske formandskab vendte vi ryggen til protektionisme og fastlagde en fælles, koordineret tilgang til håndteringen af krisens følger, både i EU-sammenhæng og på den internationale arena.
<P>
På samme måde lykkedes det os at fuldføre en opgave, som mange ikke troede, at vi magtede at løfte, nemlig den institutionelle reform. Det lykkedes for det tjekkiske formandskab at få ratificeret Lissabontraktaten i begge parlamentets kamre. Dette var et klart og overbevisende udtryk for den politiske vilje og banede vejen for muligheden af at finde en troværdig løsning på spørgsmålet om de irske garantier. Jeg er fast overbevist om, at der som følge af de garantier, Det Europæiske Råd vedtog på sit møde i juni, er en god chance for, at Irland også vil ratificere Lissabontraktaten, så den kan træde i kraft ved udgangen af 2009. Det tjekkiske formandskab arbejdede også seriøst med en opgave, der hænger sammen med valget til dette nye Europa-Parlament, idet det nemlig iværksatte processen med at få udnævnt en Kommission til den næste valgperiode 2009-2014. På Det Europæiske Råds møde i juni tegnede der sig en klar konsensus om at opstille José Manuel Barroso som kandidat til formand for den næste Kommission. Det tjekkiske og også det kommende svenske formandskabs klare hensigt om at afholde regelmæssige møder med Europa-Parlamentet skaber forudsætningen for at bevare den institutionelle kontinuitet. Generelt er det lykkedes for det tjekkiske formandskab at opnå en række konkrete resultater eller synlige fremskridt på alle de tre indsatsområder. På det lovgivningsmæssige område blev forhandlinger om over 80 konkrete foranstaltninger afsluttet med held, først og fremmest takket være et tæt samarbejde med medlemsstaterne og EU-institutionerne, især Europa-Parlamentet. På det ikke-lovgivningsmæssige område opnåede vi også en række succeser, bl.a. håndteringen af udenrigspolitikken og energikrisen ved årets begyndelse, afvisningen af protektionistiske tendenser, afgørende foranstaltninger til støtte for Europas økonomi, skridt i retning af at diversificere energiforsyningen, klimabeskyttelse og resultaterne af forhandlinger med vigtige partnere i EU.
<P>
For så vidt angår de enkelte prioriteringer, var den vigtigste opgave på det økonomiske område at afbøde følgerne af den globale krise og fortsætte gennemførelsen af den europæiske økonomiske genopretningsplan som et af de vigtigste instrumenter til genoprettelse af økonomisk fremgang. Vi modstod også kritikken af de foranstaltninger, som blev vedtaget for at stabilisere banksektoren. De vedtagne foranstaltninger ér effektive. Takket være garantier og rekapitalisering ydede medlemsstaterne potentielt bankerne en støtte, der svarer til over 30 % af EU's BNP. Kompromisset om pakken med 5 mia. EUR til projekter inden for energi og bredbåndsforbindelser og foranstaltningerne om at kontrollere effektiviteten af den fælles landbrugspolitik var positive budskaber fra Det Europæiske Råds forårsmøde. Aftalen om et bidrag fra EU's medlemsstater til de 75 mia. EUR som supplement til Den Internationale Valutafonds reserver var i høj grad medvirkende til at takle den globale økonomiske krise. Under det tjekkiske formandskab ydede EU med kraftig støtte fra Kommissionen et stort bidrag til de fortræffelige forberedelser til og den vellykkede afvikling af G20-topmødet i London, som mundede ud i enighed om den kraftige forhøjelse af IMF's ressourcer og om at udbetale ressourcerne gennem andre internationale institutioner for at bekæmpe følgerne af den globale økonomiske recession. EU havde en stærk position på topmødet takket være de fælles konklusioner, som Det Europæiske Råd vedtog på sit forårsmøde. Her bekræftedes ambitionen om at gøre EU til en stærk global spiller. Som jeg sagde før, skal foranstaltningerne til bekæmpelse af krisen, som blev truffet under det tjekkiske formandskab, ses på baggrund af den enstemmige afvisning af protektionisme.
<P>
Vedrørende lovgivningsmæssige foranstaltninger lykkedes det for det tjekkiske formandskab inden for rammerne af genopretningsplanen at opnå enighed om muligheden af at anvende reducerede momssatser for arbejdskraftintensive og lokalt leverede tjenesteydelser. Aftalen er et vigtigt bidrag til at bevare beskæftigelsen i de mest sårbare økonomiske sektorer og er især tænkt som en hjælp til små og mellemstore virksomheder. Ændringerne i reguleringsforanstaltningerne for finansmarkedet er et helt selvstændigt kapitel i indsatsen for at bekæmpe den nuværende økonomiske og finansielle krise. Der er gjort store fremskridt med genetableringen af tilliden under det tjekkiske formandskab. Vi har afsluttet forhandlingerne om alle de vigtigste lovgivningsmæssige forslag, hvilket var et af formandskabets erklærede mål. Her skal især nævnes Solvens II-direktivet for forsikringsområderne, forordninger for kreditvurderingsbureauer osv. I den vanskelige debat om forordningen om og tilsynet med finansmarkederne nåede man til enighed om grundelementerne i reformen, som skal skabe stabilitet på medlemsstatsniveau, men også for de enkelte finansinstitutioner og deres bestemmelser. Det Europæiske Råd bekræftede Kommissionens initiativ på sit møde i juni. Tilslutningen til Kommissionens planer bør munde ud i konkrete lovgivningsforslag, som så kan vedtages til efteråret.
<P>
Energipolitikken, som var det tjekkiske formandskabs andet indsatsområde, kom på en hård prøve i formandskabets allerførste dage. Samtidig så vi, at det ikke altid er fornuftigt at løse problemer med energikriser på ad hoc-basis, da der opstår en krise ca. hvert halve år. I stedet bør vi vedtage systematiske foranstaltninger, så EU kan have en sikker energiforsyning og modstå energikriser. Under det tjekkiske formandskab tog vi skridt til at øge energisikkerheden med fokus på aktiviteter, der diversificerer energikilderne og forsyningsruterne gennem den såkaldte sydlige korridor. Støtten til energieffektivitet kom bl.a. til udtryk i de reviderede forordninger for Den Europæiske Udviklingsfond, hvor der også ydes et stort bidrag til energisikkerheden. Nu kan der foretages finansielle investeringer i større energieffektivitet og vedvarende energi i boliger. Dette skaber forbindelse til det svenske formandskab, som har valgt energieffektivitet som et af sine indsatsområder. Også på dette område sikres den kontinuitet, der er så nødvendig for hele EU's funktion. Sidst, men under ingen omstændigheder mindst, bekræftede Rådet på sine møder i marts og juni, at det ikke vil være fornuftigt at give køb på vores ambitiøse mål om at reducere emissionerne af drivhusgasser eller om at finansiere afhjælpende tilpasningsforanstaltninger i udviklingslandene. Samtidig fastlagde vi klare prioriteringer og mål, som skal opfyldes før FN's klimakonference i København til december, således at EU kan forsvare sin holdning som førende inden for håndtering af klimaændringer.
<P>
Det tjekkiske formandskabs tredje indsatsområde handlede om EU's position i verden, og begivenhederne viser klart, hvor vigtigt det er, at EU udvikler og forfølger en fælles udenrigspolitik. Dette blev grundigt bekræftet under det tjekkiske formandskab. Mens det lykkedes for EU at løse gaskrisen, fordi vi stod sammen, viste den anden krise ved årets begyndelse, krisen i Gaza, at hvis EU ønsker at være en reel global partner, skal vi lære at tale med en stemme. Begge disse kriser indtraf under samme formandskab, og det viser, at det ikke så meget handler om, hvem der rent faktisk leder EU, som at alle 27 medlemsstater står sammen. Det lykkedes for det tjekkiske formandskab at få sat skub i det østlige partnerskab, som er en videreførelse af naboskabspolitikken, denne gang i retning mod øst. Øverst på det tjekkiske formandskabs dagsorden stod EU's udvidelsesproces. Det omfattede især et europæisk perspektiv for landene i Vestbalkan. På grund af situationen i regionen havde formandskabet begrænsede handlemuligheder. Men trods ophævelsen af tiltrædelsesforhandlingerne med Kroatien blev der gjort fremskridt med liberaliseringen af visa. Jeg har her givet en kort, saglig gennemgang af det tjekkiske formandskabs prioriteringer og deres opfyldelse. Der findes naturligvis mere detaljerede oplysninger, og jeg er nu klar til at besvare Deres spørgsmål og lytte til Deres bemærkninger.
<SPEAKER ID="015" NAME="José Manuel Barroso" LANGUAGE="FR">
Hr. formand, hr. premierminister, mine damer og herrer! Det første plenarmøde for et nyvalgt Parlament er et enestående politisk øjeblik. Det markerer åbningen på en valgperiode, som kommer til at påvirke hundredvis af europæiske borgeres hverdag og et helt kontinents skæbne.
<P>
Jeg vil gerne lykønske de nyvalgte medlemmer af Parlamentet. Deres tilstedeværelse her er resultatet af det største eksempel på tværnationalt demokrati nogensinde i hele verden. Jeg ønsker Dem alt mulig held og lykke i Deres arbejde.
<P>
De udfordringer, som Europa står over for, og som vi skal håndtere i de næste par år, er enorme. For det første er der den økonomiske og finansielle krise, som kræver, at vi fortsætter den systematiske, koordinerede indsats, vi har iværksat. Krisen har store sociale omkostninger, og den er derfor vores øverste prioritering. Så er der kampen mod klimaændringerne og overgangen til en grøn, bæredygtig økonomi, som viser den politiske retning, vi skal gå i.
<P>
Alle disse udfordringer har også kendetegnet det tjekkiske formandskab, som netop er afsluttet. Jeg vil gerne lykønske premierminister Fischer og hans forgænger, Mirek Topolánek, med de resultater, de har opnået i denne yderst vanskelige fase. Tak til dem og hele deres hold for det fortræffelige samarbejde trods nogle interne politiske vanskeligheder.
<P>
Jeg vil også understrege dette tjekkiske formandskabs politiske betydning. For første gang har et land, som for blot et par år siden var medlem af Warszawapagten, stået i spidsen for vores europæiske projekt om frihed og solidaritet. Det er et meget vigtigt signal, som viser, hvor store fremskridt vi har gjort med vores eget Europa.
<P>
Under det tjekkiske formandskab har vi nået nogle imponerende resultater i praksis: 54 lovtekster er vedtaget i henhold til den fælles beslutningsprocedure. Her vil jeg især nævne aftalen om en lang række foranstaltninger til regulering af finansmarkederne og om de 5 mia. EUR til den europæiske genopretningsplan. De ved alle, hvor hårdt vi i både Kommissionen og Parlamentet har kæmpet for at opnå dette resultat. Jeg vil også nævne revisionen af Den Europæiske Fond til Globaliseringstilpasning. Jeg glæder mig over udviklingen af det indre energimarked og det indre transportmarked.
<P>
På alle disse områder havde Kommissionen stillet nogle ambitiøse forslag, som Parlamentet støttede. Det glæder mig, at der var enstemmig støtte fra Det Europæiske Råd til den køreplan, som Kommissionen havde foreslået vedrørende tilsynet med finansmarkederne. Nu har vi en ambitiøs enighed, som ingen havde turdet håbe på for blot et par måneder siden, dengang jeg nedsatte en gruppe af højtstående eksperter under forsæde af hr. de Larosière. På den måde kan vi blive spydspids i reformen af det internationale finansieringssystem. Og det var i samme ånd, at vi deltog i G20-topmødet i London, som satte skub i nogle meget vigtige beslutningsprocesser.
<P>
Ud over det lovgivningsmæssige arbejde lykkedes det også for det tjekkiske formandskab at tage hånd om nogle udfordringer af politisk art, hvoraf enkelte var meget sensitive, ja endog yderst alvorlige. Vi har skullet håndtere gaskrisen mellem Ukraine og Rusland, som igen understregede behovet for, at Europa styrker sin energisikkerhed. I de sidste par måneder har vi gjort store fremskridt, bl.a. med udviklingen af planen for sammenkobling af det baltiske energimarked.
<P>
I forgårs deltog jeg i ceremonien med underskrivelsen af Nabucco-projektet mellem Tyrkiet og fire af vores medlemsstater - Østrig, Ungarn, Bulgarien og Rumænien - der også havde deltagelse af mange lande, som vi håber at importere gas fra i fremtiden. Dette er et ægte europæisk projekt, og jeg er stolt over, at det er lykkedes for Kommissionen at fungere som mægler, og at alle deltagere erkendte vigtigheden af denne rolle.
<P>
(EN) Hr. formand! Under det tjekkiske formandskab kom der også fart i udviklingen omkring Lissabontraktaten. Det Europæiske Råd vedtog på sit seneste møde at stille de nødvendige garantier, så den irske regering kan afholde en anden folkeafstemning i bevidstheden om, at der er blevet taget hånd om det irske folks bekymringer på tilfredsstillende vis. Vi må ikke glemme, at det også var under det tjekkiske formandskab, at det tjekkiske senat afsluttede parlamentets ratificering, således at der nu er i alt 26 medlemsstater, som har gennemført ratificeringen.
<P>
Det tjekkiske formandskab har nu givet stafetten videre til det svenske formandskab, men Europas udfordringer er stadig de samme og rækker langt videre end blot et enkelt formandskab.
<P>
Det europæiske projekt har altid været langsigtet. Vi gør fremskridt, når vi arbejder sammen som gruppe. Og som i en gruppe er hvert medlem vigtigt for succes. Rådet, Kommissionen og Parlamentet har alle en vigtig rolle at spille, hvis vi skal opfylde vores fælles europæiske ambitioner på alle Europas borgeres vegne.
<P>
Det Europa, vi skal blive ved med at opbygge sammen, er et stærkt Europa, et åbent Europa, et solidaritetens Europa. Det er et Europa, der giver borgerne så mange muligheder som muligt. Et Europa, der bygger på sin kontinentale dimension og til fulde udnytter potentialet i det indre marked, som er så vigtigt for forbrugerne og de små og mellemstore virksomheder. Et kvalifikationernes og innovationens Europa. Et Europa, der respekterer miljøet og sikrer energiforsyningen. Et Europa, der rækker ud til andre globale spillere i en ånd af partnerskab, så vi sammen kan løfte udfordringerne.
<P>
I en tid med global krise har vi mere end nogensinde brug for et stærkt Europa - og et stærkt Europa betyder et forenet Europa, der er rede til at påtage sig og forme sin egen skæbne. Lad os sammen - Parlamentet, Rådet og Kommissionen - vise, at de europæiske borgeres forventninger er sikre i vores hænder, at deres ønske om frihed, retfærdighed og solidaritet ikke bliver overhørt.
<P>
(Bifald)
<SPEAKER ID="017" NAME="Ádám Kósa" LANGUAGE="HU">
Hr. formand, mine damer og herrer! Jeg er dybt rørt, som jeg står her i Europa-Parlamentet som den første døve, der kan tale til Dem på mit modersmål ved hjælp af tegnsprog. Det gør jeg ikke kun for min egen og døvesamfundets skyld, men for alle andre handicappede også. Nu begynder jeg virkelig at føle, at jeg tilhører det europæiske samfund, hvor selv mindretal kan få succes. Bare tag Robert Schuman som eksempel. Han kom fra Alsace-Lorraine og blev en af EU's grundlæggere for 50 år siden. Ved slutningen af det tjekkiske formandskab tog tingene en uheldig vending, som jeg også gerne vil henlede det svenske formandskabs opmærksomhed på. For to uger siden vedtog det slovakiske parlament en forordning, som indebærer en alvorlig begrænsning af de derboende mindretals ret til at bruge deres eget sprog. Som tegnsprogsbruger følger jeg, at det er min pligt at forsvare de europæiske folkeslags ret til at bruge deres eget sprog. Det er grunden til, at jeg har valgt at arbejde her i Parlamentet. Men jeg ønsker at sende et budskab til alle Europas borgere. Jeg ønsker et Europa, hvor alle sikres retten til at leve deres liv fuldt og helt og udnytte deres potentiale. Jeg ønsker et Europa, hvor døve repræsenteret af mig eller enhver anden, der lever med et handicap, virkelig får adgang til lige muligheder. Jeg vil især gerne takke Joseph Daul, formand for Gruppen for Det Europæiske Folkeparti (Kristelige Demokrater), for at give mig mulighed for at tale her på denne særlige dag. Det beviser også, at Europa virkelig handler om forskellighed, tolerance og lige muligheder.
<SPEAKER ID="018" NAME="Libor Rouček">
for S&D-Gruppen. - (CS) Hr. premierminister, hr. formand for Kommission, mine damer og herrer! I januar advarede jeg Parlamentet om, at det tjekkiske formandskab ikke ville få det let, og at det sandsynligvis ville blive kendetegnet med stor ustabilitet. Grunden til min frygt var den ustabile koalition i den tjekkiske regering, uenigheden mellem regering og opposition og skænderierne mellem regeringen og præsidenten. Ganske kort vil jeg sige, at den tjekkiske præsident Václav Klaus' tale her i Parlamentet desværre bekræftede min frygt for ustabilitet og beviste, at formandskabet ville blive mærket af ustabilitet og det ikke kun på grund af regeringens fald. Alligevel er nogle ting lykkedes i det sidste halve år, andre ikke. På plus-siden vil jeg nævne energipolitikken, som også er blevet nævnt tidligere. Jeg synes, at det lykkedes vældig godt for det tjekkiske formandskab at løse gaskrisen i januar. Underskrivelsen af Nabucco-aftalen, som hr. Barroso nævnte, var også resultatet af det tjekkiske formandskabs indsats. Desværre opfyldte håndteringen af den økonomiske krise ikke til fulde Europas og Europa-Parlamentets forventninger. Husk bare den tidligere tjekkiske premierminister Topoláneks tale, da han sendte den amerikanske præsident Obama og hans økonomipolitik ad helvede til.
<P>
Alligevel vil jeg her til sidst lykønske især hr. premierminister Fischer med at have reddet det tjekkiske formandskab. Det bevistes af topmødet i juni, da alle punkter på dette topmødes dagsorden blev gennemført. Jeg vil også takke de hundredvis af tjekkiske embedsmænd, ikke kun i Bruxelles, men også i alle de tjekkiske ministerier. Jeg synes, at disse embedsmænd har gjort et rigtig godt stykke arbejde, og det er ikke deres skyld, hvad der skete på den politiske scene i Tjekkiet.
<SPEAKER ID="019" NAME="Alexander Graf Lambsdorff" LANGUAGE="DE">
Hr. formand! Tillad mig at starte med at lykønske Dem med Deres valg. Jeg ønsker Dem held og lykke i de næste to et halvt år. Jeg forstod Deres sidste anmodning om at holde os inden for taletiden, og det endda uden høretelefoner.
<P>
Hr. premierminister, Deres forgænger havde hverken en let eller positiv start. Vægten lå med rette på energi, økonomi og eksterne relationer, men som det så ofte er tilfældet i livet, er det, der sker i virkeligheden, undertiden noget helt andet end det, man planlægger. I Gazakonflikten styrtede formandskabet af sted uden først at have opnået fælles fodslag om en europæisk tilgang. I gaskrisen mellem Rusland og Ukraine frøs millioner af mennesker, før Deres regering trådte frem og med stor succes handlede som mellemmand.
<P>
Trods kritikken har De også haft succes på andre områder. Et af det tjekkiske formandskabs varige succeser er, at EU ikke begik den fejl at glide over i protektionisme som i 1930'erne. Dette var og er stadig et reelt problem. Her indtog formandskabet en fast holdning, især med støtte fra kommissæren med ansvar for konkurrence. Mange mennesker ønsker at udnytte krisen til at fremme en ny økonomisk nationalisme. Det ville være en katastrofe. For os i Gruppen Alliancen af Liberale og Demokrater for Europa er fair konkurrence som fastlagt i traktaterne vejen til vækst og velstand.
<P>
Men hvis vores borgere skal acceptere fri konkurrence, skal de kunne være sikre på, at samme regler gælder for alle. Konkurrencefordrejning, markedsafskærmning, præference for en stats egne nationale selskaber - alt dette vil ikke sætte en stopper for krisen, men føre direkte ind i en blindgyde. I løbet af sit formandskab måtte Tjekkiet som ny medlemsstat kalde mange af de gamle medlemsstater til orden, hvilket desværre var nødvendigt for at undgå at underminere det indre marked, og reglerne skulle følges.
<P>
Den tjekkiske regering var i sidste instans hjælpeløs over for den konstante chikane fra Prag Slot og mistillidsvotummet. Dens fald i midten af formandskabet var uden fortilfælde. Hele Europa iagttog undrende Prag. Med dette træk gjorde den tjekkiske politiske klasse både sig selv og Europa en bjørnetjeneste.
<P>
Hr. premierminister, De har imidlertid vist, at heldet kan skifte i politik som i fodbold, hvis der ikke foretages udskiftninger, inden der kommer forlænget spilletid. På sit møde i juni besluttede Det Europæiske Råd at foretage en tilbundsgående gennemgang af tilsynet med finansmarkederne. Nu er det op til Kommissionen at gennemføre dette initiativ uden at tøve. De har forhandlet garantierne for Irland på plads, således at vi forhåbentlig får et positivt resultat i afstemningen den 2. oktober. Medlemsstaterne har formelt valgt en kandidat til formand for Kommissionen og dermed opfyldt et stort krav fra vores gruppe.
<P>
De har personligt gjort et godt stykke arbejde, hr. premierminister, og indhøstet stor respekt. Men det første tjekkiske formandskab kommer nok ikke til at indtage den plads i historiebøgerne, som vi havde håbet på. Men under alle omstændigheder bør vi huske på Deres motto: "Europa uden barrierer".
<SPEAKER ID="020" NAME="Rebecca Harms" LANGUAGE="DE">
Hr. formand, hr. premierminister, hr. formand for Kommissionen! Det er ikke let at måle det fremskridt, der burde være gjort under det tjekkiske formandskab. Jeg har virkelig gjort en ihærdig indsats for at måle det på vegne af min gruppe, men det, vi gerne havde set, nemlig et tjekkisk formandskab, der stod mål med udfordringerne, var ikke, hvad virkeligheden bød på.
<P>
Med hensyn til finanskrisen vil vi, når vi mødes igen til september efter sommerferien, have talt om den nødvendige nye forordning om finansmarkederne i et helt år, men uden at have gjort reelle fremskridt. Der er sagt en masse, som skal berolige borgerne, men der er ikke gjort ret meget.
<P>
Med hensyn til den økonomiske krise er den europæiske genopretningsplan - jeg synes næsten, det er pinligt, at den bliver nævnt så tit - ikke andet end et symbolsk program, der skal gøre det muligt for os at tale om planlægning af den europæiske genopretning, men det mangler reelt indhold Der er kun afsat 5 mia. EUR, og så er der den smålige diskussion om, hvordan disse 5 mia. EUR skal bruges. Det synes jeg ikke er noget at være stolt af. Et program, som vi har arbejdet hårdt for, nemlig et sammenhængende program for energisikkerhed i Europa, som ville sikre millioner af job, er faktisk slet ikke blevet diskuteret.
<P>
Og nu lidt om klimakrisen. Jeg behøver næppe bede de grønne politikere evaluere politikken på dette område. Ivo de Boer, FN's klimachef, og Ban Ki-moon understregede kraftigt over for os efter den sidste konference i Bonn, at ingen af de lande i verden, som sagde, at de vil indtage en førerposition i denne globale politik om bekæmpelse af klimakrisen, rent faktisk har gjort det, der er behov for. Hvis vi ser på den europæiske energipolitik som et mål for, hvad vi som europæere reelt er parate til at gøre, mener jeg virkelig ikke, at vi kan betragte den overbudspolitik, som helt klart blev brugt i forbindelse med North Stream- og Nabucco-projektet, som udgangspunkt for en fælles, fremtidsorienteret europæisk energipolitik.
<P>
Hvorfor det? Hvad skyldes det? Jeg mener ikke, at kritikken bør rettes mod Dem, hr. Fischer. Det land, som min gruppeformand, hr. Cohn-Bendit, besøgte med et europæisk flag i sin rygsæk, så han kunne give det til præsidenten, var i realiteten et svagt land. Og selvom der desværre ofte tales om Deres styrke, hr. Barroso, hvor var denne styrke så, da dette formandskab var svagt? Den så vi overhovedet ikke noget til.
<P>
(Bifald)
<SPEAKER ID="021" NAME="Jan Zahradil" LANGUAGE="CS">
Hr. premierminister, hr. formand for Kommissionen! Det er mig en stor ære at kunne tale her i dag om det tjekkiske formandskab som den første fra de mange nye medlemmer af De Europæiske Konservative og Reformister og også som tjekkisk medlem. Men jeg tager nu ordet som medlem af Europa-Parlamentet og taler ikke blot ud fra et smalt nationalt synsfelt. Samtidig taler jeg som repræsentant for min gruppe, og jeg vil derfor tage hensyn til denne gruppes politiske prioriteringer. Jeg havde allerede lejlighed til at tage ordet på plenarmødet i januar, da den tjekkiske premierminister Topolánek fremlagde det tjekkiske formandskabs indsatsområder, og jeg taler her i dag, efter at den tjekkiske premierminister Fischer har fremlagt sin beretning om, hvad Tjekkiet har opnået. Det er ikke et tilfælde, at jeg nævner det. Jeg vil gerne gøre opmærksom på, at det lykkedes den tjekkiske regering at sikre både den politiske og den organisatoriske kontinuitet i formandskabet trods regeringens fald, som ene og alene skyldtes interne politiske faktorer. Her vil jeg gerne bifalde premierministerens tale, da den netop blev holdt i den tone, der har karakteriseret det tjekkiske formandskab - saglig og resultatorienteret. Efter min mening var nogle af de kritiske vurderinger baseret på subjektive følelser hos visse europæiske repræsentanter eller mediepersonligheder; de har på ingen måde bidraget til vores højt besungne europæiske samhørighed, men hører i stedet hjemme i private politiske kampagner rettet mod det hjemlige publikum.
<P>
Og nu lidt om det tjekkiske formandskabs tre prioriteringer. I relation til økonomien vil jeg igen understrege, at det er lykkedes for Tjekkiet at afværge en kraftig bølge af nationale protektionistiske foranstaltninger, som ville have medført en alvorlig underminering af de grundlæggende værdier for den europæiske integration og især principperne om det fælles indre marked. Vedrørende energipolitikken viste det sig, at sikre, pålidelige forsyninger til energisektoren var et velvalgt tema. I det tjekkiske formandskabs første dage blev en truende krise over gasleverancer afværget, hvilket naturligvis skal ses i lyset af, at reelle fremskridt på dette område kræver langsigtede strategiske foranstaltninger, bl.a. diversificering af forsyningerne og liberalisering af det indre energimarked. Og nu den symbolske værdi af det andet mål for EU's eksterne relationer - her vil jeg gerne understrege topmøderne med de store globale spillere, med andre ord EU-USA-topmødet, som atter bekræftede den grundlæggende vigtighed af de transatlantiske relationer, og også topmødet med Rusland og med Kina. Også det østlige partnerskabsinitiativ og dets gennemførelse er af stor betydning. Til sidst vil jeg sige, at det tjekkiske formandskab efter min mening stort set kan sammenfattes til, at det beviste, at mellemstore lande og såkaldte nye medlemsstater kan udfylde sådan en funktion med bravur.
<SPEAKER ID="023" NAME="Miloslav Ransdorf" LANGUAGE="CS">
Hr. formand! Jeg vil gerne sige, at det tjekkiske formandskab rent faktisk blev reddet af hr. Fischers regering og af ham selv. Jeg vil gerne understrege, at formandskabet faldt sammen med tyveårsdagen for den politiske forandring, som medierne kalder en befrielse, men vi har også haft tyve år med tomme løfter, fordi kompetenceniveauet i den offentlige forvaltning er styrtdykket i Tjekkiet. Jeg vil også sige, at hr. Fischers regering fra denne synsvinkel har været en positiv overraskelse. Han er premierminister og en mand, der nægter at lyve. Jeg hørte første gang hans navn, da han protesterede mod forfalskningen af statistiske data i Tjekkiet. Han er en mand, der undgår de store ord, som vi har hørt under de forskellige formandskaber, og som handler med velovervejet hu. Jeg synes, det er godt, at Tjekkiet endelig har fået sådan en leder. Har hvor vi markerer Calvins 500. fødselsdag - han blev født i Frankrig den 10. juli 1508 - vil jeg gerne sige, at det eneste, som virkelig kan redde os ud af denne vanskelige situation med to kriser ... (Formanden afbrød taleren)
<SPEAKER ID="024" NAME="Nigel Farage">
for EFD-Gruppen. - (EN) Fru formand! Det tjekkiske formandskab har fulgt et deprimerende velkendt mønster: kontinuitet, mere af samme skuffe, den fortsatte besættelse af klimaændringer og det fortsatte krav om at få ny lovgivning. De sagde, at der under dette formandskab var udarbejdet lovgivning på 18 nye områder, og det ser De ud til at være stolt af. Jeg synes ellers, tiden er kommet til at tage et par skridt baglæns og sagde, at det, vi har i EU, er en overreguleret model, der slet ikke er egnet til at føre os ud af recessionens dybe vande.
<P>
Og så lidt mere status quo. De var med til at skubbe hr. Barroso frem på scenen igen uden nogen form for konkurrence, men det er nu Lissabontraktaten, jeg var mest interesseret i. De ratificerede traktaten i Deres egne parlamentskamre, naturligvis uden overhovedet at overveje at give befolkningen i Deres land en afstemning, så den kunne fortælle, hvad den mener. Men det er, når vi kommer til Irland, at jeg bliver virkelig interesseret. De sagde, at De ønskede en troværdig politik for Irland med deres anden folkeafstemning, og så lavede De disse her garantier, og her er de så - garantier for retten til liv, til beskatning, til sikkerhed og til forsvar.
<P>
Dette dokument har overhovedet ingen retskraft. Den er ikke det papir værd, den er skrevet på. De har forfattet et skamløst forsøg på at narre irerne til at stemme for Lissabontraktaten til den kommende afstemning. Det har De naturligvis fået støtte til af hr. Barroso. Han respekterer aldrig resultatet af demokratiske folkeafstemninger, uanset om det er i Frankrig, Nederlandene eller Irland. Han siger, at vi skal ignorere dem, at vi bare skal videre. Det handler alt sammen om magt. Det handler alt sammen om at give ham og EU's institutioner mere magt på medlemsstaternes bekostning. Jeg håber, at irerne fortæller Dem alle, hvor De kan tage hen, med den anden afstemning den 2. oktober - og det er der en god chance for!
<P>
(Blandede reaktioner)
<P>
Men jeg ønsker ikke at være ondskabsfuld, for der var et vidunderligt, lysende, opløftende øjeblik under det tjekkiske formandskab, et øjeblik, hvor alle vi, der tror på nationalstaten, som tror på demokrati, som tror på retsstaten, kunne komme ind her i Parlamentet og for første gang i min tid her kunne føle os stolte over, at vi var en del af dette Parlament. Jeg tænker naturligvis på Václav Klaus' besøg. Sikken fantastisk tale: At komme herind og fortælle os alle et par sandheder og påpege, at de europæiske parlamentsmedlemmer og ledere ikke lytter til Europas folk - hvorefter 200 af Dem udvandrede. Så kan vi ikke takke dem for andet for disse seks måneder, vil vi i hvert tilfælde meget gerne takke Dem for Václav Klaus.
<P>
(Bifald)
<SPEAKER ID="025" NAME="José Manuel Barroso">
formand for Kommissionen. - (EN) Fru formand! Blot et lille spørgsmål. Det er ikke for at kritisere, men er det tilladt at have flag her i Parlamentet?
<P>
(Protester. Hr. Farage holdt et Union Jack-flag op.)
<P>
For hvis det er, ville jeg bare gerne sætte et europæisk flag her, hvis jeg må.
<P>
(Hr. Barroso stillede et europæisk flag på bordet. Bifald.)
<SPEAKER ID="026" NAME="Andreas Mölzer" AFFILIATION="NI">
(DE) Fru formand! Med hensyn til europæisk integration er det sandsynligvis godt, at et af de nye EU-lande, nemlig Tjekkiet, har haft formandsposten for EU. Men mindre godt var dog det kaos, som formandskabet er delvist ansvarligt for at have ført os ud i.
<P>
Vi kunne selvfølgelig ikke forvente det perfekte fra et nyt land med begrænset europæisk erfaring, men vi kunne i det mindste forvente et mindstemål af indlevelsesevne. Kunstskandalen ved formandskabets start kunne ikke bebrejdes regeringen i Prag, men formandskabet er helt og fuldt ansvarligt for sin halvhjertede reaktion og for, at kunstværket fortsat var udstillet.
<P>
Men det tjekkiske formandskab udviste især politisk lederskab i håndteringen af problemer og i krisestyring. Særligt i den sammenhæng var der store mangler: en tyve dage lang energikrise i Europa under gaskrisen mellem Rusland og Ukraine kunne have været løst på en eller anden måde. Styringen af krisen i Mellemøsten var efter min mening mere end klodset. Og som om amerikanernes missilskjold i Tjekkiet ikke var slemt nok, afspejledes afhængigheden af USA også i formandskabet, f.eks. i den måde, man banaliserede israelernes offensiv i Gaza på ved at kalde den et defensivt indgreb.
<P>
Selv Lissabontraktaten blev kun halvhjertet kritiseret og forsinket af lederskabet i Prag. Det er grunden til, at vi er gået glip af en god lejlighed til at bringe noget mere demokrati tilbage til EU.
<P>
Det er også yderst beklageligt, at det ikke lykkedes at skabe enighed mellem Slovenien og Kroatien om havgrænser. Kroatien er jo ikke mindre klar til at komme med i EU end de ti nye medlemsstaterne var, dengang de tiltrådte EU. Tværtimod er de måske bedre forberedt. Og det er efter min mening endnu mere trist, at Sverige ikke ønsker at fortsætte forligsbestræbelserne. Det fortjener Kroatien ikke.
<P>
Generelt er mine konklusioner med hensyn til det tjekkiske formandskabs succes noget blandede.
<SPEAKER ID="027" NAME="Jan Fischer">
formand for Rådet. - (CS) Fru formand, mine damer og herrer! Først en ganske kort reaktion på vegne af Rådet og det tidligere tjekkiske formandskab. For at starte på det personlige plan er det altid lærerigt for en mand som mig, der især arbejder som specialist og har kraftige akademiske tilbøjeligheder, at blive stillet over for atmosfæren i et parlament, uanset om det er det tjekkiske eller europæiske. Det kan vise, hvor forskellige opfattelser der undertiden kan herske af, hvor hurtigt og intenst den europæiske integration foregår, eller hvad EU er. Alt dette afspejler blot den store bredde i Deres holdninger, som efter min mening er et led i og en del af ægte demokrati. Derfor vil jeg gerne takke Dem for at give udtryk for Deres holdning og i sidste instans også for Deres kritiske forslag.
<P>
Med hensyn til hr. Kósas indlæg ønsker jeg ikke at gå i detaljer med det, men jeg synes, det viser vigtigheden af vores motto, "Europa uden barrierer", og jeg håber, at EU vil blive ved med at leve op til dette motto. Jeg er fast overbevist om, at de foranstaltninger, der er truffet for at afbøde følgerne af den yderst alvorlige økonomiske og finansielle krise, var relevante og fornuftige, da de blev vedtaget. Der er blevet rettet kritik mod den hast, hvormed finansmarkedet er blevet reguleret. Vi har vedtaget grundlæggende foranstaltninger på dette område, og de blev vedtaget efter meget seriøse, udfordrende og vanskelige drøftelser, hvor vi jonglerede med detaljerne helt op til Det Europæiske Råds møde i juni, og som mundede ud i et resultat, der måske ikke tilfredsstiller alle, da nogen jo mener, at verden er overreguleret. Men vi er klar til Kommissionens udkast til lovgivningsmæssige løsninger på regulering af finansmarkederne og banktilsyn i europæisk format til efteråret. Det er yderst vigtigt, at vi ikke har set eksempler på protektionisme, og også, at det lykkedes for os at nå til enighed om at følge princippet om solidaritet, især over for de lande, hvis økonomi har haft de største problemer.
<P>
Jeg skal mødes med præsident Klaus i aften og vil viderebringe Deres rosende ord. Ratificeringen af Lissabontraktaten i Tjekkiet er naturligvis forløbet i fuld overensstemmelse med den tjekkiske forfatning. Traktaten blev ratificeret i parlamentets to kamre, og vi afventer nu præsidentens underskrift. Jeg håber, at den bliver endelig, afgørende og korrekt. Det forhold, at der ikke blev afholdt nogen folkeafstemning i Tjekkiet, er helt og aldeles et internt anliggende for Tjekkiet og fuldstændig foreneligt og i overensstemmelse med den tjekkiske forfatning. Og det var, hvad jeg havde at sige om interne anliggender.
<P>
Jeg vil gerne takke de mange talere, som har rost den kontinuitet, som det tjekkiske formandskab har opnået. Personligt synes jeg, at det har været en stor udfordring for både mit kabinet og mig selv. Det var en prøve for det nye kabinet og for alle ministrene og ekspertholdene, og alle bestod prøven til ug - som jeg allerede har sagt, og som også er blevet understreget af nogle af medlemmerne. Jeg opfattede min tredjedel af formandskabet som en personlig opgave, og det glæder mig meget, at det tjekkiske formandskab har klaret opgaven med hæder og ære.
<SPEAKER ID="028" NAME="Zuzana Roithová" AFFILIATION="PPE">
(CS) Fru formand, hr. formand for Kommissionen, hr. formand for Rådet, mine damer og herrer! Jeg er stolt over, at det tjekkiske formandskab vil gå over i EU's historie som en model for en tilpasningsdygtig, professionel, upartisk og velforberedt administration. Stik imod den fuldstændig vilkårlige kritik fra de europæiske medier og den tjekkiske opposition lykkedes det tjekkerne at få gennemført aftaler om snesevis af lovgivningsmæssige standarder. Det klarede tjekkerne inden halvlegen - før Parlamentet afsluttede sin valgperiode. Aftalerne dækkede f.eks. roaming, energipakken og foranstaltninger til bekæmpelse af krisen. Og det var tjekkerne, som til sidst fik indført en lavere moms for arbejdskraftintensive tjenesteydelser, hvilket sætter gang i væksten og bekæmper krisen. Tjekkerne var ikke blot med til at få genoptaget gas- og olieforsyningerne fra Rusland til Europa, men også til at få en aftale i hus om den sydlige Nabucco-gasledning og gøre klar til at få den underskrevet sammen med Kommissionens formand.
<P>
Desværre vil Tjekket også gå over i EU's historie som et eksempel på politisk ustabilitet, fordi socialdemokraten Paroubek satte sine egne ambitioner over EU's interesser og sammen med mange andre vendekåber stod bag den tjekkiske regerings fald halvvejs gennem dette vellykkede formandskab. Jeg vil gerne takke premierminister Topolánek og premierminister Fischer samt den tjekkiske delegation i Bruxelles for deres store indsats for at fremme EU's og Tjekkiets interesser. De forskellige hold viste, at disse interesser ikke udelukker hinanden, end ikke i krisetider. Og de overbeviste bl.a. den franske præsident om, at protektionisme er et fyord. Det vil jeg lykønske os alle sammen med.
<P>
Og nu opfordrer jeg det svenske formandskab til snarest at indlede forhandlingerne om suspenderingen af canadiske visa til tjekkiske borgere. Jeg er sikker på, at disse forhandlinger også vil krones med held. Når alt kommer til alt, er solidaritet jo EU's største styrke.
<SPEAKER ID="029" NAME="Edite Estrela" AFFILIATION="S&amp;D">
(PT) Fru formand! Premierminister Fischer sagde, at det tjekkiske formandskab havde haft stor succes. Jeg må med beklagelse sige, at det er jeg ikke enig i. Det er ikke premierministerens skyld, men det tjekkiske formandskab var på ingen måde konsensuelt. Først vil jeg nævne kontroversen om kunstværker, en kontrovers, der var god for kunstnerne, men ikke for formandskabet. Så var der den nationale politiske ustabilitet, som var en plet på EU's eller med andre ord på vores alles image. Det er rigtigt, at Tjekkiet fik ratificeret Lissabontraktaten, men vi mangler stadig præsident Václav Klaus' underskrift, og vi er alle enige om, at en euroskeptiker som præsident, når man har formandskabet for EU, ikke er nogen stor hjælp. Den tjekkiske præsident sendte forskellige euroskeptiske signaler, primært ved at nægte at bruge EU-flaget. Men vigtigere er det, at han ikke har underskrevet Lissabontraktaten. Dette er en despektfuld handling mod os alle og mod Europas folk.
<P>
Men det tjekkiske formandskab begik især en fejl vedrørende direktivet om barselsorlov. Jeg ved, hvad jeg taler om, for jeg var ordfører for denne betænkning. Formandskabets deltagelse i dette spørgsmål var yderst negativ, og her fik de stor hjælp fra fru Lulling, som boykottede afstemningen om min betænkning. Det tjekkiske formandskab var imod at forlænge barselsorloven til 20 uger, og det var imod at medtage orlov for faderen, som ellers er vigtigt, hvis man ønsker at sikre, at ansvaret for familien deles mellem mænd og kvinder og dermed fremme lighed mellem kønnene.
<P>
Der er lige så stort behov for mænd i hjemmet, som der er for kvinder på arbejdsmarkedet, hr. premierminister. Mænd har lige så stor ret til at se deres børn udvikle sig, som kvinder har til at få en karriere. Jeg beder Dem om ikke at devaluere kvinders rettigheder eller kvalifikationer, hr. premierminister.
<SPEAKER ID="030" NAME="Bairbre de Brún" AFFILIATION="GUE/NGL">
(GA) Fru formand! Et overvældende antal mennesker stemte mod Lissabontraktaten sidste år, fordi man mente at kunne opnå et bedre Europa, Et Europa, der er demokratisk og ansvarligt, et Europa, der fremmer arbejdstagernes rettigheder, der forsvarer offentlige tjenesteydelser, og som søger at få en positiv rolle i verden.
<P>
Vi får at vide, at Det Europæiske Råd har vedtaget en pakke med retligt bindende garantier til det irske folk, men det, man har offentliggjort, er blot en afklaring af Lissabontraktaten. Det ændrer på ingen måde ved hverken form eller indhold.
<P>
Når vi stemmer til oktober, bliver det om nøjagtig den samme traktat, som vi afviste sidste år - uden ændringsforslag, uden tilføjelser, uden udstregninger. Nøjagtig den samme Lissabontraktat, som 53 % af vælgerne stemte nej til.
<P>
Vi skal have en ny traktat til en ny æra.
<SPEAKER ID="031" NAME="Mario Mauro" AFFILIATION="PPE">
(IT) Fru formand, mine damer og herrer! Jeg takker det tjekkiske formandskab for dets indsats, der måske kan fortolkes som et billede på den situation, som vores institutioner befinder sig i lige nu.
<P>
Vi erkender alle, at EU er den eneste platform, der kan tage hånd om nogle af de store udfordringer, vi står over for. Der er f.eks. ingen, som kan forestille sig, at Malta alene eller Italien med sine 5 000 km kystlinje kan løse problemerne med indvandring, lige som mange andre lande ikke kan løse problemerne med energiforsyning alene.
<P>
Men det er netop det tjekkiske formandskab - med de store interne problemer, men også en forskellig fortolkning af Europa - der giver os en bedre forståelse af, hvad det er, man beder os om at gøre. Jeg har ikke taget flag med her til formiddag, men der er en ting, jeg er sikker på: jeg har ikke tillid til indskrænket nationalisme og heller ikke til bureaukratiske uhyrer, der kan rive hjertet ud af vores politiske erfaring og få os til at glemme, hvad det er, vi er her for at opnå.
<P>
Sandheden er, at vi nu betaler prisen for vores ubeslutsomhed. Vi betaler en tragisk pris for ikke at have haft modet til at træffe visse beslutninger, som i dag er enorme beslutninger, og dette afspejles måske også i det forhold, at vi ikke her og nu har styrken til at håndtere de eksisterende forhold, som hænger tæt sammen med starten på en meget problematisk ny valgperiode for Parlamentet.
<P>
Men jeg synes, at vi har en rigtig god mulighed. Nogle klarede sig bedre end andre til valget, men vi ved alle, at vi ikke kan løse problemerne, hvis vi ikke står sammen. Derfor mener jeg, at vi skal tage ansvaret på os og give disse institutioner styrken til at kunne genskabe forbindelsen til vores borgere, for én ting er sikker: det, vi især betaler prisen for, er, at vi overhovedet er nødt til at betale denne pris, for det fremmedgør os over for vores borgere, som tager afstand fra vores idealer.
<SPEAKER ID="032" NAME="Jiří Havel" AFFILIATION="S&amp;D">
- (CS) Fru formand, hr. premierminister, hr. formand for Kommissionen, mine damer og herrer! Vi er her for at evaluere det foregående formandskab. Formandskabet har to ansigter. Vi er nødt til at huske dem begge, også selvom der skulle være nogle ting, som vi måske hellere ville glemme. Mange har klaget over, at det tjekkiske formandskab ikke har været aktivt nok i bekæmpelsen af finanskrisen. Andre husker præsident Klaus' kontroversielle tale her i Parlamentet. Atter andre klager over den taktløse beskrivelse af Barack Obamas kriseprogram som vejen til helvede. Men det tjekkiske formandskab kan bestemt også tilskrives fremskridt. Her tænker jeg f.eks. på miljøpakken og fremskridtet med vedtagelsen af Lissabontraktaten. Det tjekkiske formandskab har to ansigter, og symbolsk nok har det også haft to premierministre. I dag er det den mest succesrige, der står foran Dem. Jeg vil gerne takke premierministeren og hans regering for deres indsats og også takke embedsmændene i europæiske og tjekkiske institutioner for deres arbejde. En stor hånd til Tjekkiets præsident!
<SPEAKER ID="033" NAME="Joe Higgins" AFFILIATION="GUE/NGL">
(EN) Fru formand! Dette Parlament domineres af en kynisk, storslået koalition mellem det vigtigste parti i europæisk kapitalisme, PPE, og socialdemokraterne, der lader, som om de repræsenterer venstrefløjen, men som i virkeligheden gennemfører samme neoliberale dagsorden med at tvinge arbejderne til at betale for den internationale kapitalismes krise.
<P>
Nu ønsker denne storslåede koalition at påtvinge det irske folk og Europas folk Lissabontraktaten, fordi Lissabon repræsenterer den neoliberale dagsorden, herunder angreb på arbejdernes rettigheder, og en styrkelse af militariseringen og våbenindustrien. De såkaldte garantier til det irske folk ændrer ingenting, betyder ingenting og er irrelevante.
<P>
Som irsk socialist udfordrer jeg denne koalition. Jeg udfordrer hr. Buzek, hr. Barroso, hr. Schulz og hr. Verhofstadt: kom til Irland til september, diskutér med os foran et publikum af arbejdere, hvorfor de skulle støtte Deres Lissabonprojekt, som er fuldstændig i strid med deres interesser.
<P>
(GA) Vær forberedt på en stærk kampagne mod Lissabontraktaten i Irland. Vi taler på vegne af millioner af europæere, som ikke fik chancen for at stemme mod Lissabontraktaten, en traktat, der ikke gavner flertallet af Europas borgere, men derimod bureaukraterne, de store multinationale selskaber og våbenindustrien.
<SPEAKER ID="036" NAME="Manfred Weber" AFFILIATION="PPE">
(DE) Hr. formand, hr. premierminister, hr. formand for Kommissionen, mine damer og herrer! Under denne forhandling har mange takket det tjekkiske formandskab for at have fået afsluttet et par projekter rent administrativt inden dets udløb.
<P>
Helt seriøst: Er vi virkelig blevet så beskedne i vores forventninger? Vores arbejdsområde er politik. Det, vi forventer af et formandskab her i den største økonomiske krise i årtier, der er kombineret med miljøproblemer, er lederskab og visioner. Dét er, hvad vi forventer. Vi har konstateret, at det administrative arbejde er blevet afsluttet, men der ligger stadig mange ting på bordet her ved formandskabets afslutning. Jeg havde virkelig forventet mig mere.
<P>
Hvis den tjekkiske premierminister mødes med præsident Klaus her i aften, vil jeg bede ham fortælle præsidenten, at han i de forgangne seks måneder havde chancen for at vise Europa den tjekkiske nationale identitet og suverænitet ved at udvise et stærkt lederskab. Naturligvis understregede han vigtigheden af national suverænitet her i Parlamentet. Men desværre udnyttede han ikke sin chance.
<SPEAKER ID="037" NAME="Mairead McGuinness" AFFILIATION="PPE">
(EN) Hr. formand! Vi har kun et minut, så jeg går lige til sagen. Jeg vil gerne forsvare Deres ære over for en af mine irske kolleger, Joe Higgins. Jeg vil minde hr. Higgins om, at De i Deres arbejde i solidaritetsbevægelsen forsvarede arbejdstagerne og deres rettigheder, og jeg synes, at de historiske fakta skal afspejles her i Parlamentet. En smule kontrovers er ikke dårligt, men det er helt usædvanligt, at vi her til formiddag har Nigel Farage på den ene side og Sinn Féin og Joe Higgins på den anden - hhv. det yderste højre og venstre- som begge taler mod Lissabontraktaten.
<P>
Det er i sig selv en god grund til, at resten af os stemmer ja til Lissabontraktaten og til, at de irske vælgere, som træffer deres helt egen beslutning den 2. oktober, lytter til de stemmer, som opfordrer dem til at stemme nej, og at de lytter meget opmærksomt, så de kan bedømme, hvad de står for, og derefter lytter til fornuftens stemme og tænker over, at EU er vældig godt for Irland, og Irland er godt for EU, og at vi stadig i fremtiden vil være i Europas hjerte ved at støtte denne traktat.
<SPEAKER ID="038" NAME="Jean-Pierre Audy" AFFILIATION="PPE">
(FR) Hr. formand, hr. Fischer, hr. Barroso! Hr. Fischer, Deres formandskab viser endnu en gang, hvor meget det haster med at få indført et stabilt formandskab for EU. Og det er netop det, vi får med Lissabontraktaten.
<P>
Jeg synes ikke, De har sagt så meget, hr. Fischer, og vil gerne høre, hvad De mener om trojkaens program, som Deres regering underskrev i juni 2008 sammen med Frankrig og Sverige. Vi er også meget interesserede i at høre om Sveriges arbejdsprogram for dette emne og især tre områder: Doha-programmet, millenniumudviklingsmålene og Middelhavsunionen.
<P>
Hvad er Deres opfattelse af dette instrument, hr. Fischer, og hvordan vurderer De trojkaen, som allerede er det første tegn på et stabilt formandskab for EU?
<SPEAKER ID="039" NAME="Zoltán Balczó" AFFILIATION="NI">
(HU) Hr. formand, mine damer og herrer! Den korte, skarpe meningsudveksling mellem gruppeleder Nigel Farage og hr. Barroso var yderst oplysende i henseende til Europas fremtid. Det gjorde det blændende klart, at endemålet for Lissabontraktaten er at få ophævet nationalstaterne, hvilket også forklarer, hvorfor hr. Barroso blev så irriteret over at se et nationalflag her i Parlamentet. Vi har naturligvis samme fælles mål for Europa. Men vi ønsker at gøre det helt klart, at vi i stedet for at tilslutte os mottoet "Forenet i mangfoldighed" ønsker at kæmpe for samarbejde i mangfoldighed, hvilket betyder, at vi ønsker at bevare nationalstaterne. Det er inden for disse rammer, at vi vil arbejde for et fælles Europa.
<SPEAKER ID="040" NAME="Elmar Brok" AFFILIATION="PPE">
(DE) Hr. formand! Jeg vil gerne slå fast en gang til, at Rådets formandskab under de omstændigheder, som hverken premierminister Topolánek eller premierminister Fischer var ansvarlige for, var mere vellykket, end det ser ud til, og jeg vil også gerne takke Saša Vondra for forberedelserne til dette formandskab.
<P>
Jeg har en bemærkning mere som reaktion på hr. Higgins' indlæg. Lissabontraktaten indeholder en horisontal social klausul. Den giver os flere sociale rettigheder, og vi får charteret om grundlæggende rettigheder. Hvis vi ikke får denne traktat, ender vi med et Europa med færre sociale rettigheder. Dette skal gøres helt klart, så den irske befolkning ikke længere tror på de løgne, den får fortalt. Vi skal fortælle sandheden. Uden Lissabontraktaten har vi kun Nicetraktaten og færre sociale rettigheder i Europa. Derfor skal vi have sat en stopper for denne rædsomme kampagne og fortælle det irske folk sandheden.
<P>
(Bifald)
<SPEAKER ID="041" NAME="Bernd Posselt" AFFILIATION="PPE">
(DE) Hr. formand! Jeg vil gerne påpege, at ikke blot har det tjekkiske formandskab opnået mere, end det bliver tillagt, men det har også været meget varieret. Førsteklasses embedsmænd og fortrinlige ministre som Karel Schwarzenberg, Saša Vondra, Ondřej Liška og andre samt også premierminister Fischer har gjort en fortræffelig indsats. Det vil jeg gerne takke dem for. Dette land har kun ét problem, og det er præsident Klaus, som har skadet sit land alvorligt ved vel vidende og bevist at have undermineret dette vellykkede formandskab. Tak til premierminister Fischer for hans bestemte afvisning af dette og for selv at tage til topmødet i Bruxelles og afslutte dette vellykkede formandskab for EU.
<SPEAKER ID="042" NAME="Jan Fischer">
formand for Rådet. - (CS) Hr. formand, mine damer og herrer! Jeg skal fatte mig i korthed. Jeg vil gerne takke Parlamentet for Deres bidrag til denne forhandling. De har atter vist den store bredde i holdninger og ideer om Europa, der findes her i Parlamentet, og hvor både vanskeligt og nødvendigt det er at søge efter en fællesnævner og en fælles stemme. Jeg synes, denne forskellighed er livgivende for vores kontinent og for integrationsprocessen, og at den hører til her. De tager sikkert Deres holdninger, Deres analytiske synspunkter og Deres vurderinger med Dem herfra, og jeg kan under ingen omstændigheder overbevise Dem om noget andet, da dette ikke er en akademisk debat. Jeg vil sige med det samme, at både min og den foregående regering har gjort alt, hvad der stod i vores magt for at gennemføre vores program og dagsorden for formandskabet, og det har vi gjort med stor udholdenhed, uden hensyn til Tjekkiets fremskridt med ratificeringen af Lissabontraktaten. Det vil jeg gerne slå helt fast. Vedrørende trojkaens, dvs. Frankrigs, Tjekkiets og Sveriges, arbejde, sætter jeg stor pris på denne mekanisme. Vi har samarbejdet meget tæt om dagsordenen for hver dag. Det er en mekanisme, som i høj grad bidrager til kontinuitet og en smidig overdragelse af formandskabet, og det er jeg meget glad for. Vedrørende det tjekkiske formandskabs ambitioner og i hvor høj grad formandskabet var teknokratisk, udviste lederskab, var visionært elle hvad ved jeg, så er jeg sikker på, at det begyndte med en vision for EU og med et program, og at det også lykkedes at gennemføre dette program. Det er op til Dem at vurdere, i hvor høj grad disse mål er nået. Jeg for min del er fast overbevist om, at formandskabet har nået sine mål og ambitioner, selvom der altid vil være kritik, og selvom vi uanset årsagen ikke fik gennemført, hvad vi ville. Tak igen for denne debat og de kritiske bemærkninger, tak til alle, som udviste forståelse og påskønnelse, både på det politiske og personlige plan.
<SPEAKER ID="043" NAME="José Manuel Barroso">
formand for Kommissionen. - (EN) Hr. formand! Der er stillet nogle konkrete spørgsmål.
<P>
Først vedrørende genindførelsen af visumkrav for tjekkiske statsborgere, som rejser til Canada. Kommissionen beklager, at Canada har genindført dette krav. Jeg har drøftet spørgsmålet med den canadiske premierminister i forbindelse med det seneste G8-møde. Jeg forventer, at denne foranstaltning kun bliver midlertidig, og jeg håber, at der snart kan indføres visumfri indrejse for alle mellem Tjekkiet og Canada.
<P>
Jeg bad kommissær Barrot om hurtigst muligt at drøfte dette med tjekkiske embedsmænd, og jeg forstår, at det første møde mellem Kommissionens embedsmænd og embedsmænd fra det tjekkiske udenrigsministerium fandt sted i Bruxelles i går. På dette grundlag vil Kommissionen se nøje på situationen og rapportere herom i rapporten om gensidighed med hensyn til visum, der sandsynligvis offentliggøres i september 2009. I samarbejde med den tjekkiske regering vil vi kontakte de canadiske myndigheder for at få flere oplysninger om årsagerne til deres beslutning og gøre det nødvendige for at få genetableret visumfrie rejser.
<P>
Vedrørende regulering og overvågning af finansmarkedet, som også blev nævnt under forhandlingen, er der naturligvis stadig punkter på dagsordenen, f.eks. det, som Det Europæiske Råd enstemmigt vedtog på grundlag af Larosière-rapporten, som jeg bestilte fra en højtstående gruppe, men vi skal også notere os de fremskridt, der er gjort.
<P>
Kommissionens forslag vedrørende kapitalkrav, indskudsgarantier, kreditvurderingsbureauer og solvens-direktivet for forsikringssektoren er alle blevet vedtaget af Parlamentet og Rådet. Kommissionen har fremlagt udkast til lovgivning om hedgefonde og private equityfonde, om securisation og aflønningsniveau i banksektoren. Nu er det op til Parlamentet og Rådet at vedtage dem hurtigt, hvis de da er enige i dem.
<P>
Noget andet, der blev nævnt i dag, var modstanden mod protektionisme. Det var et meget vigtigt emne på Det Europæiske Råds møde den 1. marts. I løbet af andet halvår af 2008 var der en farlig tendens til interne protektionistiske foranstaltninger i EU. Her bør det siges, at det tjekkiske formandskab og mange medlemsstater gjorde det klart, at vi ikke kan acceptere denne form for opsplitning af vores indre marked, så den diskussion, der fandt sted i løbet af disse måneder, var også en meget vigtig udvikling.
<P>
Endelig vedrørende kritikken af parlamenternes ratificering af Lissabontraktaten vil jeg sige, at jeg ikke kan forstå, hvordan nogen, der er valgt til et parlament, kan sætte spørgsmålstegn ved, at det er parlamenter, der vedtager en traktat. Et parlament er grundlaget for demokrati, og et parlaments ratificering er lige så legitim som en folkeafstemning.
<P>
(Bifald)
<SPEAKER ID="044" NAME="Formanden">
Jeg vil gentage min tak til Tjekkiets premierminister for hans formandskab, hans sammendrag og hans deltagelse i denne forhandling.
<P>
Forhandlingen er afsluttet.
<P>
(Mødet udsat kl. 10.35 og genoptaget kl. 10.40)
<P>
Skriftlige erklæringer (artikel 149)
<SPEAKER ID="102" NAME="João Ferreira  " LANGUAGE="PT">
Verden står i den alvorligste kapitalistiske krise nogen sinde med dramatiske følger for arbejderne og folk generelt
<P>
I EU er krisen resultatet af en neoliberal politik, der stadig forfølges. Denne politik er knæsat i traktaterne og den såkaldte Lissabonstrategi, som Lissabontraktaten er et forsøg på at institutionalisere, blot med større dybde og anvendelsesområde. I stedet for en ordentlig håndtering af årsagerne til krisen gentager Rådet grundtrinene i denne politik, som var årsagen til krisen, i et foruroligende og uansvarligt forsøg på at videreføre denne politik på trods af alle beviser. Det betyder, at Rådet støtter:
<P>
hensigten om at vedtage Lissabontraktaten, nu ved hjælp af snyd og bedrag, idet nøjagtig det samme, som det irske folk allerede har afvist, nu bare bliver kaldt noget andet,
<P>
fri, ureguleret bevægelse af kapital og eksistensen af offshorefinanscentre,
<P>
liberalisering af markederne, privatisering af offentlige tjenesteydelser og øget finansialisering af økonomien,
<P>
deregulering af arbejdsmarkedsforhold, devaluering af lønninger, intensivering af udnyttelse og forsvar for flexicurity,
<P>
ingen ordentlig håndtering af arbejdsløshed ved fortsat at kanalisere enorme summer til finanssektoren uden at vie de produktive sektorer samme opmærksomhed.
