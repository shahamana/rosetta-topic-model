<CHAPTER ID="009">
Erklæring fra formanden for Europa-Parlamentets delegation til Forligsudvalget - nye fødevarer (forhandling) 
<SPEAKER ID="480" NAME="Formanden">
Næste punkt på dagsordenen er drøftelsen om erklæringen fra formanden for Europa-Parlamentets delegation til Forligsudvalget - nye fødevarer.
<P>
Forligsprocedure vedrørende ændringen af forordning (EF) nr. 1331/2008 og ophævelse af forordning (EF) nr. 258/97 og Kommissionens forordning (EF) nr. 1852/2001 om nye levnedsmidler.
<SPEAKER ID="481" NAME="Gianni Pittella" LANGUAGE="IT">
Fru formand, hr. Kommissær, mine damer og herrer! Vi er skuffede over, at det ikke har været muligt at nå til enighed om forordningen om nye fødevarer, og at det derfor ikke er muligt at garantere, at forbrugerne får tilstrækkelige oplysninger om de fødevarer, vi spiser, eller sikre, at Europa har klare og strenge regler om fødevarer fra klonede dyr.
<P>
Mine udtalelser skulle ikke være kontroversielle: Det er ikke Parlamentets fejl. Hvis vi ikke har været i stand til at regulere kloning - et af de vigtigste punkter i denne forhandling - er det, fordi regeringerne ikke har vist tilstrækkelig vilje til det. Men - og her henvender jeg mig til regeringerne og Kommissionen - fødevaresikkerhed og oplysninger om de produkter, der når frem til vores bord, er grundlæggende principper i EU. Det er, hvad alle siger, men vi skal handle derefter, ellers bliver det et slogan, som forbrugerne ikke tror på.
<P>
Når disse spørgsmål drøftes, er Parlamentet ikke parat til at se den anden vej og stille sig tilfreds med den form for generelle forsikringer, som Rådet giver under forhandlingerne. I et så følsomt og alvorligt spørgsmål om fødevaresikkerhed er det ikke acceptabelt blot at sminke det lidt for at få det til at se godt ud over for forbrugerne. Parlamentet opfordrede til en troværdig løsning: mærkning af alle fødevarer fra klonede dyr og deres afkom. Det ville virkelig have været et skridt i den rigtige retning.
<P>
Jeg vil gerne komme med en anden og mere generel bemærkning: Regeringerne mener fortsat, at de har ret til at træffe alle beslutninger. De er stadig ikke klar over, at der findes en institution - Europa-Parlamentet - som deltager i beslutningerne. Vi vælges direkte af borgerne, og vi er fast besluttede på at håndhæve vores rettigheder. Jeg opfordrer regeringerne til at læse Lissabontraktaten grundigt igennem, for jeg er sikker på, at de ikke har været opmærksomme på alle dele af den.
<P>
Jeg vil gerne appellere til Kommissionen og til kommissær Dalli, hvis adfærd under forhandlingerne var prisværdig, selv om Kommissionen muligvis ikke forklarede hans rolle i forbindelse med at formidle holdningerne. Hr. kommissær, jeg opfordrer Dem til hurtigst muligt at fremsætte et forslag om kloning for én gang for alle at regulere sektoren effektivt. Det er det, såvel Europas befolkning som Parlamentet ønsker.
<P>
Jeg vil også gerne takke det ungarske formandskab, som først overtog dette problem i den sidste del af proceduren, for at have gjort sig alle mulige bestræbelser på at indhente det forsømte. Jeg vil gerne takke alle det ungarske formandskabs repræsentanter for dette. Jeg ved, at de ikke fortjener at blive bebrejdet, da det i stedet skyldes det dødvande, der opstod i Rådet mellem de forskellige nationale regeringers holdninger.
<P>
Endelig vil jeg gerne takke ordføreren, som var helt fantastisk: meget lidenskabelig, entusiastisk og kompetent. Hun har fulgt sagen med en kærlighed, der virkelig gør hende ære, og jeg mener, at vi alle skylder hende en stor tak, ligesom vi skylder hele Parlamentets delegation tak, alle vores medlemmer, formanden for Udvalget om Miljø, Folkesundhed og Fødevaresikkerhed samt alle andre.
<P>
Vi arbejdede alle sammen dag og nat for at nå et mål. Det lykkedes os ikke, men spørgsmålene er blevet rejst, og jeg er sikker på, at hvis kommissær Dalli holder sit ord, vil vi igen kunne finde en måde, hvorpå vi kan give os selv en god lovgivning om kloning og nye fødevarer.
<SPEAKER ID="482" NAME="Formanden">
Tak hr. Pittella! Ikke mindst for den entusiasme, De lagde for dagen i Deres erklæring.
<P>
Jeg giver nu ordet til fru Győri, som vil svare på vegne af Rådet, selv om jeg forstår, at De har mistet stemmen, så en repræsentant vil tale for Dem.
<P>
Jeg opfordrer Dem til at tale på vegne af Rådet.
<SPEAKER ID="483" NAME="Enikő Győri" LANGUAGE="HU">
Fru formand, hr. kommissær, mine damer og herrer! Dagens forhandling er en god lejlighed for mig til at fremlægge formandskabets bemærkninger til den seneste høring om forslaget til en forordning om nye fødevarer. Det er også en god lejlighed for formandskabet til at høre Parlamentets holdning til dette vigtige spørgsmål.
<P>
Vores europæiske institutioner har fejlet kollektivt. Det er ikke andet at sige til det, end at vi skal tage ved lære af dette på en konstruktiv måde baseret på professionelle kriterier. Det er i denne ånd, jeg henvender mig til Dem i dag. Jeg er ikke kun kommet for at tale, men for at lytte til Dem.
<P>
Jeg vil gerne begynde med at understrege, at formandskabet beklager, at Deres institution og vores, Rådet, ikke kunne nå til enighed. Især fordi både formandskabet og Rådet tillagde dette forslag stor betydning. Det var en hidtil uset mulighed for os til at opdatere EU's lovgivning på et område, som påvirker os alle direkte: fødevarer. Der var en reel chance for, at EU kunne vise, hvordan den på håndgribelig vis bidrager til at gøre europæiske borgeres liv bedre. Den foreslåede forordning ville have været et særligt godt middel til at svare på omdiskuterede spørgsmål om fødevarer fra klonede dyr ved at stramme op på bestemmelserne i forordningen fra 1997. I 1997-forordningen fastlægges det, at fødevarer først må markedsføres efter en tilladelsesprocedure. I stedet blev der som følge af den seneste forligsprocedure indgået en klar, men midlertidig aftale. Alle parterne var enige i, at markedsføring af fødevarer fra klonede dyr skal forbydes fuldstændig. Dette forbud skulle endvidere have trådt i kraft straks efter forordningen. Hvis forligsproceduren var lykkedes, kunne vi nu sammen glæde os over et omgående forbud mod markedsføring af fødevarer fra klonede dyr. Dette forbud kunne være trådt i kraft allerede i slutningen af denne måned. Men sådan skulle det uheldigvis ikke være. I lyset af de mislykkede forhandlinger er vi nok hurtige til at bebrejde hinanden. Samtidig er det i vores fælles interesse ikke at give efter for denne lyst, men søge en løsning sammen. Selv om forligsproceduren er afsluttet, har europæiske forbrugeres behov og forventninger på ingen måde ændret sig, og jeg glæder mig derfor over, at vi har fået en ny chance for at gøre fremskridt. Det er op til os at genstarte denne proces så hurtigt og effektivt som muligt. Vi må gøre vores bedste, navnlig for at sikre, at det, vi er blevet enige om i forhandlingerne indtil i dag, ikke går tabt.
<P>
Under tredjebehandlingen har vi nået et punkt, hvor vi i princippet er enige om et omgående forbud mod fødevarer fra klonede dyr. Vi må ikke tillade, at denne aftale i princippet går tabt. På samme vis skal vi beskytte de store fremskridt, som vi har gjort i forbindelse med forarbejdede nanomaterialer og traditionelle fødevarer fra tredjelande samt lignende vigtige spørgsmål. Jeg mener, at det vi spiser, er vigtigt for os alle, og den næring, vores børn og børnebørn vokser op på, er endnu mere vigtig. Jeg vil gerne benytte lejligheden til at takke kommissæren og hans organisatoriske enheder for det store arbejde, de har lagt for dagen de sidste par måneder. Jeg glæder mig også over, at Kommissionen - som vi uofficielt har fået at vide - arbejder på hurtigt at udarbejde et nyt forslag, idet det tilstræbes at bevare så mange elementer som muligt i den foreløbige aftale, som blev indgået under de seneste forhandlinger, i det nye lovforslag. Formanden garanterer sin støtte til både Kommissionen og Parlamentet og håber, at der hurtigst muligt opstår en mulighed for at vedtage dette nye forslag.
<P>
Fru formand, mine damer og herrer! Vi er klar over, at Kommissionen ikke har de store manøvremuligheder. Det er trods alt Rådets og Parlamentets opgave som de to medlovgivere at finde frem til en løsning, som tilfredsstiller de europæiske borgeres behov og forventninger med en fælles indsats. I lyset heraf ser jeg frem til deres holdninger med virkelig stor interesse.
