<CHAPTER ID="007-01">
1. Valg af en næstformand i Europa-Parlamentet (afstemning) 
<SPEAKER ID="128" NAME="Formanden">
Vi er nu nået frem til valget af en næstformand i Europa-Parlamentet i overensstemmelse med forretningsordenens artikel 13, 15 og 18.
<P>
Som De ved, er en af vores kolleger - og den 11. næstformand - blevet valgt til formand for det ungarske parlament, nemlig hr. Schmitt. Vi skal i dag vælge en ny næstformand, der skal indtage hans plads. Jeg har modtaget følgende kandidatur: László Tőkés. Kandidaten har formelt meddelt mig, at han accepterer indstillingen. Jeg foreslår, at han vælges med akklamation, jf. forretningsordenens artikel 13, stk. 1, eftersom han er den eneste kandidat.
<P>
Er der nogen, der ønsker at gøre indsigelse? Jeg er forpligtet til at spørge herom i henhold til artiklen.
<SPEAKER ID="129" NAME="Corneliu Vadim Tudor" AFFILIATION="NI">
(EN) Hr. formand! Jeg skammer mig i dag for første gang over at være medlem af Europa-Parlamentet. Det er første gang, at en mand, der ikke anerkender Trianonfredstraktaten, der blev undertegnet efter Første Verdenskrig, indstilles og vælges til en så vigtig post i EU. Det rumænske folk...
<P>
(Formanden afbrød taleren)
<SPEAKER ID="130" NAME="Formanden">
De er ikke enig i dette valg, og vi gennemfører derfor en formel afstemning. Vi foretager elektronisk afstemning.
<SPEAKER ID="131" NAME="Hannes Swoboda" AFFILIATION="S&amp;D">
(DE) Hr. formand! Vi fik at vide, at kandidaten ønskede at afgive en erklæring først. Måske er vi blevet fejlinformeret, men hvis kandidaten ønsker at afgive en erklæring, bør De give ham ordet.
<SPEAKER ID="132" NAME="László Tőkés" AFFILIATION="PPE">
. - (EN) Hr. formand! Jeg har forberedt en kort erklæring til i dag, som jeg gerne vil læse.
<P>
Jeg er meget beæret over at blive indstillet til posten som næstformand i Europa-Parlamentet med støtte fra Det Europæiske Folkepartis Gruppe. Det var også en stor ære at modtage Rumæniens højeste orden, Stjerneordenen, i december 2009 i anledning af 20-årsdagen for det kommunistiske diktaturs fald i Rumænien. For 20 år siden gjorde borgerne i Timişoara med forskellig etnisk baggrund og forskellig tro, men forenet gennem fælles forståelse og mod og vilje til at løbe den samme risiko, oprør mod Ceausescus regime. På samme måde som dengang fortsætter jeg i dag mit arbejde med at repræsentere mit lands interesser og kæmpe for menneskerettigheder, mindretalsrettigheder og religiøse rettigheder i overensstemmelse med europæiske og kristne værdier.
<P>
Jeg er fast besluttet på at fremme den europæiske integration af tidligere kommunistiske lande og nationer i Øst- og Centraleuropa, navnlig af det ungarske mindretal i Rumænien, som jeg repræsenterer som medlem af Det Europæiske Folkepartis Gruppe. Det fylder mig med glæde at være medlem af Europa-Parlamentet i perioden efter Lissabontraktatens ikrafttræden, der markerer en ny begyndelse i det forenede Europas historie.
<P>
(Bifald)
<SPEAKER ID="133" NAME="Formanden">
Vi foretager elektronisk afstemning. Når jeg har erklæret afstemningen for påbegyndt, vil følgende oplysninger blive vist på skærmen: emnet for afstemningen og kandidatens navn. Hvis De ønsker at stemme for kandidaten, tryk på "+"knappen. De kan naturligvis også undlade at deltage i afstemningen - det er som bekendt "0"knappen. Det er således meget enkelt. I henhold til forretningsordenens artikel 15 vælges den kandidat, som opnår absolut flertal af de afgivne stemmer, og der tages således kun hensyn til ja-stemmerne.
<SPEAKER ID="134" NAME="Marc Tarabella" AFFILIATION="S&amp;D">
(FR) Hr. formand! Undskyld mig, jeg er måske den eneste her i Parlamentet, som ikke aner, hvad der foregår, men jeg ved virkelig ikke, hvordan vi skal stemme. Der er et nul, et nr. 1 og et kryds. Helt ærligt, jeg ved ikke, hvordan jeg stemmer for eller imod eller hverken for eller imod. Det ville være hensigtsmæssigt, hvis vi fik en ordentlig forklaring.
<SPEAKER ID="135" NAME="Martin Schulz" AFFILIATION="S&amp;D">
(DE) Hr. formand! Jeg vil gerne i al beskedenhed stille Dem et spørgsmål. De er omgivet af en lang række højt betalte kolleger, og jeg er sikker på, at de vil hjælpe Dem med at besvare følgende spørgsmål. Navnet Tőkés vises på min skærm.
<P>
Mit anlæg har tre knapper til brug for afstemninger ved navneopråb. Den første er ja-knappen, den mellemste er knappen "hverken for eller imod", og den tredje er nej-knappen. Er det korrekt?
<P>
(Bekræftende tilråb)
<P>
Betyder det, at de medlemmer, der ønsker at stemme for hr. Tőkés, skal trykke på ja-knappen, at de medlemmer der ikke ønsker at stemme for ham, skal trykke på nej-knappen, og at de medlemmer, der ikke ønsker at deltage i afstemningen - som min gruppe - skal trykke på knappen "hverken for eller imod"? Er det korrekt?
<P>
(Bifald)
<SPEAKER ID="136" NAME="Formanden">
Det er præcis det, jeg sagde for et øjeblik siden. De medlemmer, som ønsker at stemme ja, trykker på ja-knappen, de medlemmer, der ønsker at stemme nej, trykker på nej-knappen, og de medlemmer, som ikke ønsker at deltage i afstemningen, trykker 0.
<SPEAKER ID="137" NAME="Marc Tarabella" AFFILIATION="S&amp;D">
(FR) Hr. formand! Undskyld, men jeg vil gerne følge op på hr. Schulz' spørgsmål og Deres meget klare svar, der imidlertid er i strid med den forklaring, jeg har fået af Parlamentets tjenestegrene.
<P>
Parlamentets tjenestegrene har netop fortalt mig, at jeg kan stemme for eller hverken for eller imod, men at jeg ikke kan stemme imod. Så det er overhovedet ikke klart. Jeg er ked af at blande mig på denne måde, men vi bør forsøge at være konsekvente. De må meget gerne give mig et klart svar.
<SPEAKER ID="138" NAME="Formanden">
Det klare svar er, at vi i forbindelse med denne afstemning kun tager hensyn til ja-stemmerne. Nej-stemmer og blanke stemmer optælles under ét, da der kun tages hensyn til antallet af ja-stemmer. Det er ligetil. Det har samme virkning, om vi trykker på nej-knappen eller knappen "hverken for eller imod".
<P>
Nu vil jeg besvare tre yderligere spørgsmål.
<SPEAKER ID="139" NAME="Georgios Toussas" AFFILIATION="GUE/NGL">
(EL) Hr. formand! Jeg mener, at vi helt åbenlyst har overtrådt Europa-Parlamentets forretningsorden. Denne tilgang er uacceptabel. Det er uacceptabelt ikke at registrere antallet af ja- og nej-stemmer og stemmer "hverken for eller imod". Vi kan se på knapperne, at nej-stemmerne ikke registreres. De må anmode om, at afstemningsresultatet registreret klart, dvs. hvem der stemte "for", "imod" og "hverken for eller imod".
<SPEAKER ID="140" NAME="Robert Atkins" AFFILIATION="ECR">
(EN) Hr. formand! Jeg er sikker på, at intelligente mennesker sagtens kan forstå, at vi ønsker at stemme for, imod eller hverken for eller imod, som vi plejer. Kan De ikke sørge for det? I modsat fald kan vi ikke stemme.
<SPEAKER ID="141" NAME="Hans-Peter Martin" AFFILIATION="NI">
(DE) Hr. formand! Jeg har en teknisk bemærkning. På vores anlæg er man nødt til at trykke på ja-knappen først, og når man så trykker på nej-knappen, er den stadig blå. Det er ikke muligt at aktivere nej-knappen direkte. Man kan med andre ord kun aktivere nej-knappen via ja-knappen, hvilket ikke er en hensigtsmæssig teknisk løsning.
<SPEAKER ID="142" NAME="Dagmar Roth-Behrendt" AFFILIATION="S&amp;D">
(DE) Hr. formand! Lad os se lidt mere roligt på hele denne proces. Normalt vælges Parlamentets næstformænd på én stemmeseddel ved valgperiodens start eller i løbet af valgperioden. Når vi gør det, kan vi se antallet af ja-stemmer til en kandidat - hvilket også er bestemmende for den rækkefølge, i hvilken de vælges til Præsidiet. Idet et medlem er holdt op, skal vi vælge en ny næstformand i dag - og det eneste afgørende er derfor, om den pågældende har opnået det nødvendige antal ja-stemmer til at blive valgt. Alt andet er ligegyldigt. Denne afstemning kan ikke sammenlignes med andre afstemninger.
<P>
(Bifald)
<P>
Parlamentets formand har redegjort udførligt for den hemmelige afstemning, og det har fungeret perfekt for mig, og jeg har ikke skulle trykke på forskellige knapper. Jeg trykkede på den knap, jeg ønskede at trykke på, og den lyste blåt. Måske kunne vi alle blot gøre et nyt forsøg.
<P>
(Bifald)
<SPEAKER ID="143" NAME="Formanden">
Afstemningen er påbegyndt.
<P>
(Ved VE (621 medlemmer som deltagere i afstemningen, 334 stemmer for, 287 blanke stemmesedler) valgte Parlamentet László Tőkés)
<P>
Vores næstformand har opnået et kvalificeret flertal. Jeg vil gerne lykønske vores kollega hr. Tőkés, der har opnået et resultat, der kvalificerer ham til posten som næstformand i Parlamentet, og jeg ønsker ham held og lykke med udøvelsen af hvervet. Hr. Tőkés indtager ellevtepladsen i næstformændenes rangfølge.
<SPEAKER ID="144" NAME="Norica Nicolai" AFFILIATION="ALDE">
(RO) Hr. formand! Mit kort virkede ikke. Jeg stemmer imod.
<SPEAKER ID="145" NAME="Stavros Lambrinidis" AFFILIATION="S&amp;D">
(EN) Hr. formand! Jeg vil meget nødig trække sagen yderligere i langdrag. De sagde, at medlemmerne enten kunne stemme for eller hverken for eller imod. Af det endelige resultat fremgår imidlertid stemmerne "for", "hverken for eller imod" og "imod". Jeg kan forstå, at nogle medlemmer måske ville have stemt anderledes, hvis de havde vidst, at de havde tre valgmuligheder. Jeg mener, at vi bør foretage en ny sidste afstemning, hvis dette er den korrekte fremgangsmåde.
<SPEAKER ID="146" NAME="Formanden">
Jeg opfordrer alle medlemmerne til at tilkendegive deres forbehold over for mig under en særlige procedure efter afstemningen. Vi vil ikke tage stilling til dette spørgsmål her og nu. I overensstemmelse med resultatet af afstemningen er hr. Tőkés blevet valgt med et kvalificeret flertal. Alle Deres forbehold vil blive taget i betragtning. Jeg opfordrer Dem til at tilkendegive Deres forbehold over for mig senere i dag. Vi vil tage stilling til dette spørgsmål i morgen. Jeg vil give Dem et direkte svar på Deres forbehold.
<SPEAKER ID="148" NAME="Hannes Swoboda" AFFILIATION="S&amp;D">
(DE) Hr. formand! Jeg vil blot gøre opmærksom på, at Parlamentet ifølge den tidligere afstemning har 789 medlemmer. Det er en smule overdrevet. Jeg håber ikke, at det ved fremtidige afstemninger igen vil blive angivet, at vi har 789 medlemmer.
<SPEAKER ID="149" NAME="Formanden">
Hvis der er noget at tilføje efter afstemningen, vil De få det at vide.
<SPEAKER ID="150" NAME="Robert Atkins" AFFILIATION="ECR">
(EN) Hr. formand! Hr. Swobodas bemærkning er helt berettiget. Min gode ven Malcolm Harbour har talt stemmerne op, og hvis det viser sig, at der er flere medlemmer, der har stemt, end det antal, der rent faktisk er til stede - 785 eller endog 789 - er afstemningen helt sikkert ikke gyldig.
<P>
(Bifald)
<P>
Vi er nødt til at overveje, om vi skal gennemføre en ny afstemning i morgen, og jeg opfordrer Dem på det kraftigste til at drøfte dette spørgsmål med Præsidiet, straks efter at de har overladt formandssædet. Afstemningen skal helst gennemføres ved brug af stemmeseddel, og i tilfælde af elektronisk afstemning skal anlægget i hvert fald fungere korrekt.
<SPEAKER ID="151" NAME="Formanden">
Jeg vil som sagt om muligt vende tilbage efter afstemningen. Der synes ganske rigtigt at være en uoverensstemmelse. Hr. Swoboda har rejst spørgsmålet, og Sir Robert Atkins har også været inde på det. Vi vil forsøge at få det afklaret hurtigst muligt og underrette Parlamentet. Jeg ønsker ikke at trække dette i langdrag. Der er et problem, som skal undersøges. Vi er i gang med at undersøge det, og jeg vender tilbage hurtigst muligt.
