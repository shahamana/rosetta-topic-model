<CHAPTER ID=4>
Alvorlige problemer inden for fødevaresikkerheden i Unionen i den senere tid
<SPEAKER ID=4 NAME="Formanden.">
Næste punkt på dagsordenen er redegørelse fra Kommissionen om alvorlige problemer inden for fødevaresikkerheden i Unionen i den senere tid.

<SPEAKER ID=5 NAME="Byrne">
Hr. formand, jeg vil gerne benytte mig af lejligheden til at fortælle om den nylige forurening af fødekæden (foder og fødevarer) med medroxyprogesteronacetat.
<P>
Jeg vil understrege, at Kommissionen tager denne sag meget alvorligt. Tilstedeværelsen af hormoner i fødekæden (foder og fødevarer) er helt uacceptabel.
<P>
Hvilke foranstaltninger har vi så truffet i denne uheldige situation?
<P>
Først og fremmest indkaldte de relevante tjenestegrene til et hastemøde i Den Stående Komité for Fødevarekæden og Dyresundhed den 10. juli med yderligere møder den 16. og 24. juli ud over den løbende kontakt mellem Kommissionens tjenestegrene og medlemsstaterne.
<P>
Bestræbelserne resulterede i en minimering af risikoen for den offentlige sundhed. Resultatet var dog forbundet med store omkostninger. Betydelige mængder fødevarer og foder blev opsporet og destrueret, især i Nederlandene.
<P>
Der er naturligvis udført undersøgelser af de faktorer, der spillede ind i forbindelse med forureningen. Der er to vigtige faktorer: mangelfuld anvendelse af fællesskabslovgivning om transport og bortskaffelse af farligt affald og visse fødevareproducenters sløsede valg af råmaterialeleverandører.
<P>
Undersøgelser af videredistribution af forurenet glukosesirup afslørede, at der havde været leveringer til foderstoffabrikker og -forhandlere og i begrænset omfang til fødevareindustrien.
<P>
Det forurenede foder var hovedsagelig produceret til svin, men også - i mindre omfang - til kvæg, fjerkræ, dyr i zoologiske haver og kæledyr.
<P>
Det forurenede foder kan opdeles i to grupper - en mindre mængde stærkt forurenet foder, som er distribueret til 57 landbrug i Nederlandene, og større mængder let forurenet foder.
<P>
Den Stående Komité traf følgende foranstaltninger til afhjælpning af situationen: Alle dyr, der havde fået stærkt forurenet foder, skulle holdes under streng officiel kontrol. Medlemsstaterne skulle teste de enkelte dyr, der havde fået stærkt forurenet foder og kun frigive dem til konsum, hvis resultaterne bekræftede, at der ikke kunne spores medroxyprogesteronacetat. De nederlandske myndigheder valgte at destruere de svinebesætninger, der havde fået det stærkt forurenede foder, og dermed fjerne dem helt fra fødekæden.
<P>
Ingen af prøverne fra dyr, der havde fået let forurenet foder, indeholdt medroxyprogesteronacetat, og restriktionen blev derfor ophævet. Adskillige hundrede prøver af glukosesirup, melasse og foder er analyseret, og som resultat heraf er mange tusinde tons forurenede råmaterialer og foder lokaliseret, trukket tilbage og destrueret.
<P>
Den Stående Komités næste møde skal afholdes den 11. september. På mødet gennemgås alle de foranstaltninger, der er truffet af medlemsstaterne vedrørende forurening med medroxyprogesteronacetat. Vi kan dog allerede konkludere, at foranstaltningerne har medført en mindskelse af den potentielle risiko for offentligheden. Ved hjælp af foranstaltningerne har man også undgået unilaterale handelshindringer fra medlemsstaterne eller tredjelandene, især over for Nederlandene.
<P>
Vi skal helt klart lære af dette tilfælde af forurening og undgå en gentagelse af situationen. På mødet i Rådet (landbrug) den 15. juli 2002 gentog jeg min henstilling til medlemsstaternes kompetente myndigheder for fødevarer og foder om at udøve strengere kontrol for at sikre et højere niveau af forbrugerbeskyttelse.
<P>
Foder- og fødevareforhandlere skal være mere bevidste om deres ansvar på dette område. Vi betragter alle fødevarelovgivningen som et stort skridt i retning af større beskyttelse af den offentlige sundhed. Foder- og fødevareforhandlernes ansvar er i denne forbindelse klart defineret. Foderforhandlere skal kontrollere, at de råmaterialer, som de køber, er sikre.
<P>
I den nærmeste fremtid vil Kommissionen foreslå en gennemgribende reform af Fællesskabets kontrolsystem for at skabe et harmoniseret, koordineret og effektivt system til kontrol af fødevarer og foder.
<P>
Derudover undersøger Levnedsmiddel- og Veterinærkontoret i øjeblikket driften af og kontrollen med dyrefodersektoren. Formålet er at afdække, hvordan de nylige tilfælde af forurening kunne ske, og træffe relevante foranstaltninger til forhindring af lignende tilfælde i fremtiden.
<P>
For at færdiggøre retsgrundlaget for hele fodersektoren vil Kommissionen ved førstkommende lejlighed præsentere et nyt forslag om foderhygiejne.
<P>
Vi har i sinde at fastsætte generelle hygiejneregler for produktion, distribution og fodring af dyr og samtidig udvide anvendelsesområdet for registreringssystemet i forbindelse med arbejdsgangen for foder.
<P>
Under de nuværende ordninger er det kun de virksomheder, der benytter særlige fodertilsætningsstoffer, som er registreret. Det er helt klart ikke tilstrækkeligt til at sikre sporbarhed i alt fodermateriale.
<P>
I denne sammenhæng overvejes en positivliste over fodermateriale med henblik på at øge forbrugerbeskyttelsen, som Parlamentet har anmodet om. Det glæder mig at kunne meddele, at den gennemførlighedsundersøgelse, som Parlamentet har anmodet om, næsten er færdig. Rapporten med vores analyse vil blive offentliggjort inden slutningen af året.
<P>
Samtidig opstår spørgsmålet om, hvorvidt fællesskabslovgivningen om affald er tilstrækkelig stringent og tilstrækkelig gennemført. Jeg vil gerne minde om, at korrekt gennemførelse af den eksisterende lovgivning om affald i sagen om medroxyprogesteronacetat ville have forhindret denne situation. Jeg henvendte mig til min kollega, fru Wallström, så snart det stod klart, at problemet omhandlede affald fra medicinalindustrien. Der har været møder mellem affaldseksperter fra medlemsstaterne, og disse drøftelser fortsætter.
<P>
Hvis der er én ting, vi kan lære af denne hændelse, er det behovet for bedre koordination og samarbejde mellem de myndigheder, der er ansvarlige for affaldssektoren og foder- og fødevaresikkerhed.
<P>
De myndigheder i medlemsstaterne, der er involverede i denne sag, er blevet anmodet om at fremlægge alle relevante oplysninger, så sagen kan vurderes fra et miljømæssigt synspunkt. På grundlag af denne vurdering vil Kommissionen træffe eventuelle yderligere foranstaltninger.
<P>
Endelig er det jo åbenbart, at sådanne hændelser kun tjener til at underminere vores bestræbelser på at genskabe forbrugernes tillid til vores fødevarer. Vi skal fordoble indsatsen, både i forbindelse med lovgivning, men også i forbindelse med håndhævelse og kontrol, for at undgå en gentagelse af denne hændelse.

<SPEAKER ID=6 LANGUAGE="EN" NAME="Bowis (PPE-DE).">
Hr. formand, fødevaresikkerhed har været øverst på Parlamentets dagsorden i de seneste tre år. Vi har oplevet forskrækkelser og skandaler i Europa i forbindelse med olivenolie, forurenet vin, mineralvand, listeria, salmonella, E. coli, BSE, dioxiner og slam. Det påvirker vores valgkredse og vores lovgivning. Nu oplever vi endnu et problem med hormoner. Vi har drøftet og forhandlet hvidbogen om fødevaresikkerhed og vedtaget lovgivning om fødevarer og foder og oprettelse af Den Europæiske Fødevaresikkerhedsautoritet.
<P>
Nu er medierne fulde af nye fødevareskandaler. I Holland skal 50.000 svin slagtes, fordi de har fået ulovligt foder, der er forurenet med hormonet medroxyprogesteronacetat i fodertilsætningsstoffer. Omkostningerne for Nederlandene alene er enorme og drejer sig om mange millioner euro. Problemet opstod formentlig, som vi har hørt, da spildevand fra en amerikansk lægemiddelvirksomhed i Irland via et irsk affaldsanlæg blev sendt til et belgisk forarbejdningsanlæg, som nu er gået konkurs. Det pågældende anlæg leverede glukosesirup eller melasse til hollandske foderproducenter. Alle 40.000 svin blev derefter eksporteret fra Holland til Belgien. Det forbudte hormon blev fundet i svinefoder i Tyskland. 300 tyske landbrug fik forbud mod at sælge mælk eller dyr. Men der blev solgt svinekød, som blev forarbejdet og anvendt til konsum, og medroxyprogesteronacetat kan som bekendt forårsage infertilitet hos mennesker. En del af siruppen havnede hos sodavandsproducenter. Foderet havnede også i Danmark, Spanien, Frankrig og muligvis Luxembourg og Storbritannien.
<P>
Et af de budskaber, som kommissæren har fremhævet, er behovet for koordination, ikke kun mellem regeringerne, men mellem Kommissionens direktorater. Jeg bifalder hans beslutning om at henvende sig til fru Wallström.
<P>
Hr. kommissær, hvad er meningen med at vedtage love, hvis de ikke håndhæves? Hvor var kontrollen og overvågningen? Hvilke nye forslag har Kommissionen udarbejdet om kontrol? Var der tale om forsømmelse eller et ulovligt forsøg på at øge svinenes vægt? Hvor ofte ser man igennem fingrene med ulovligheder? Der blev fundet et forbudt carcinogent ukrudtsmiddel i foder til økologiske kyllinger i Tyskland i juni. Der blev dog ikke nedlagt forbud mod eksport af økologiske kyllinger eller æg fra Tyskland.
<P>
Jeg har tiltro til vores nye fødevaresikkerhedsforanstaltninger. Jeg har tiltro til vores nye Fødevaresikkerhedsautoritet, og jeg ville ønske, at den kunne oprettes hurtigere. Men Den Europæiske Fødevaresikkerhedsautoritet vil kun være effektiv, hvis lovgivningen håndhæves i hele EU.
<P>
(Bifald fra højre)

<SPEAKER ID=7 LANGUAGE="DE" NAME="Roth-Behrendt (PSE).">
Hr. formand, jeg har her i Parlamentet i de forgangne år - jeg vil mene siden 1996 - sagt mindst fem gange, at dyrefoder ikke må være den skraldespand, hvor vi kan komme af med alt vores skidt på en billig måde. Man må med overraskelse konstatere, at en så enkel sætning aldrig ophører med at være aktuel og ikke er en kilde til kedsomhed, for den bliver ved med at være aktuel. Hvad skyldes det? Det skyldes naturligvis vores landbrugspolitik. Når vi forsøger at producere alt så billigt som muligt, kan det også kun betale sig at producere kvægfoder så billigt som muligt.
<P>
Jeg sagde engang, at producenterne og vi selv skulle prøve at forestille os, hvordan det ville se ud, hvis vi lagde alt dyrefoder på en tallerken og en kniv og en gaffel til højre og til venstre. Hr. Bowis har netop påpeget, at der er tale om forsømmelighed, men også om kriminelle hensigter. Det er rigtigt! Forsømmelighed er det mildeste udtryk, man kan bruge om opbevaring af dyrefoder i en gammel kemisk fabrik. Jeg ved ikke, hvad der får folk til at gøre eller godkende noget sådant. Hvad skal man mene om, at der fremstilles glukosesirup på et affaldsanlæg? Er det ikke sådan, at vi måske burde være mistroiske, når et irsk firma vil bortskaffe sit affald, hvilket man ikke kan indvende noget imod, men gør dette i Belgien, og det firma, der bortskaffer affaldet, samtidig producerer glukosesirup? Det affald, som firmaet bortskaffer, stammer fra det afvaskede overtræk fra p-piller, der naturligvis indeholder sukker.
<P>
Det er der ingen af os, der bemærker, og vi synes heller ikke, det er mærkeligt! Men hvis det kommer frem i forbindelse med en kontrol, så er opstandelsen stor.
<P>
Hvis vi ikke begynder at ændre på systemet, kommer vi til at føre denne diskussion her mindst tre gange om året. Altså, hvad skal vi ændre ved systemet? Hr. Byrne har gjort opmærksom på et par punkter, og det skal han have tak for. Ja, vi har brug for en streng lovgivning om foderstofhygiejne. Ja, vi skal holde fremstillingen af animalske foderstoffer adskilt fra fremstillingen af vegetabilske foderstoffer. Ja, vi har brug for strengere kriterier for godkendelse af producenter af foderstoffer, en registreringsprocedure for de fabrikker, der producerer foderstoffer. Ja, alle foderstofproducenter skal beskæftige en biokemiker, og det skal være en fastansat, funktionen må ikke være outsourcet et eller andet sted. Det er alt sammen banaliteter, som vi selvfølgelig alle ville kunne nævne.
<P>
Hvordan forholder det sig med affaldslovgivningen? Ja, der findes anstændige affaldslovgivninger. Kontrollerer medlemsstaterne dem anstændigt? Tilsyneladende kontrollerer hverken afsenderlandet eller modtagerlandet. Vil Kommissionen gå hurtigere til EF-Domstolen? Bliver lande, der åbenlyst misligholder deres forpligtelse til at kontrollere den eksisterende lovgivning, hurtigere draget til ansvar og også straffet? Hvordan ser det ud med kontrollen i medlemslandene? Vi har siden BSE-krisen kunnet konstatere, at den største bermudatrekant i EU medlemslandenes kontrolsystemer. Lad os tvinge samtlige medlemslande til langt om længe at gøre dette mere gennemsigtigt, til at sige til os, hvor mange inspektører der kontrollerer hvad, hvornår, hvor og med hvilket resultat, ganske enkelt på et stykke papir, gennemsigtigt, offentligt for alle og enhver, for min skyld også gerne på internettet! Er det for meget forlangt? Nej, det er ikke for meget forlangt!
<P>
Vi har i mange år - siden 1996 - sagt, at vi ønsker en positivliste for indholdsstoffer og additiver i dyrefoder. Hr. Byrne har sagt, at vi nu er nået så vidt med kontrollen, at vi måske snart kan starte. Det er jeg taknemmelig for. Men hvis vi ikke også alle gør os det klart, at vi indtil nu har holdt begge øjne lukkede, så dyrefoder kunne blive fremstillet billigt, og så kød kunne blive produceret billigt, vil vi stadig opmuntre virksomhederne til, at al slags affald, alt muligt, som ikke kan genbruges andetsteds, skal ende i dyrefoderet. Derfor skal vi have kvalitetskrav til dyrefoder. Vi skal have andre kontroller af animalske proteiner. Vi må imidlertid også som forbrugere selv tænke over, hvad vi konsumerer, og hvad vi er parate til at betale for vores produkter.
<SPEAKER ID=8 LANGUAGE="NL" NAME="Mulder (ELDR).">
Hr. formand, fødevaresikkerhed vil uden tvivl stå højt på dagsordenen i de kommende år. Hvis vi ser på de seneste skandaler, er det store spørgsmål, om Kommissionen havde mulighed for at forhindre dem. Levnedsmiddel- og Veterinærkontoret i Dublin blev etableret for nogle år siden. Hvilke typer af inspektioner er det, kontoret helt præcis foretager? Hvor ofte foretages de? Kan der foretages forbedringer? Kan Kommissionen svare på disse spørgsmål? Importen af levnedsmidler, af kød fra andre lande, er allerede blevet nævnt. Har Levnedsmiddel- og Veterinærkontoret i Dublin tilstrækkeligt med personale til at inspicere denne import?
<P>
Jeg vil også gerne komme ind på spørgsmålet om Den Europæiske Fødevaresikkerhedsautoritet. Når denne er fuldt funktionsdygtig, vil den skulle analysere alle produktionsprocesser og undersøge, om disse kan forbedres. Fødevaresikkerhedsautoriteten skal også give henstillinger til Levnedsmiddel- og Veterinærkontoret i Dublin om mulighederne for yderligere forbedringer af inspektionsprocedurerne. Der bliver også behov for samarbejde med medlemsstaterne. Men det vigtigste er, at kontoret udfører sin opgave med at gennemføre den eksisterende lovgivning bedst muligt. I lyset af den øgede liberalisering vil vi naturligvis blive stillet over for en stadig større import og, som jeg ser det, dermed også for stadig større risici.
<P>
Et andet spørgsmål er produktionen i selve Europa. Tanken om, at hele produktionskæden skal overvåges, vinder stadig større indpas i de forskellige lande. Dette betegnes "integreret produktion". Hvorfor foreskriver Kommissionen ikke standarder på dette område? Hvad betyder integreret produktion helt præcis i en europæisk sammenhæng? Hvordan kan vi overvåge alle led i produktionskæden? Europa har lovgivning vedrørende økologisk produktion, hvori dette fastlægges. På et lidt andet område findes der europæisk lovgivning med en nøjagtig definition af regionale produkter. Hvorfor har vi så ikke lovgivning, hvor man identificerer, hvad integreret produktion er, ved hjælp af et kvalitetsmærke? Så ville vi være i stand til at spore alting med det samme. Desuden ville de europæiske forbrugere have mulighed for at vælge europæiske produkter fra europæiske landmænd.

<SPEAKER ID=9 LANGUAGE="DE" NAME="Fiebiger (GUE/NGL).">
Hr. formand, der er uden tvivl en række svage punkter inden for fødevarekontrollen, og fødevaresikkerheden har en uacceptabelt lav prioritet. Det nye fødevaredirektiv kan bidrage til at ændre situationen afgørende. Det er også i høj grad nødvendigt, da der er stigende global tendens til, at fødevarer fremstilles kunstigt. Kontrollerne i værdiskabelseskæden er ikke dækkende for øjeblikket, og bevidstheden omkring de statslige fødevarekontroller skal styrkes.
<P>
Denne tilstand vil helt sikkert blive bedre, hvis det lykkes os at inddrage landbruget, fødevareindustrien og dem, der forestår fødevarekontrollen. Det bliver ikke en let opgave, da den afvisende holdning fra de ansvarlige parters side i denne kæde er meget udpræget. De statslige kontroller er nødvendige, men der skal skabes bedre incitamenter til at fremme frivillige og privatretlige egenkontroller. Så kan den statslige kontrol beskæftige sig med de risikovirksomheder og -bedrifter, som altid vil findes. Det er ikke acceptabelt, at produkter markedsføres i strid med sundhedsbestemmelserne, og dette deklareres som produktionsuheld gennem skjulte eller åbne tilbagekøbsordninger med udsigt til at gå i glemmebogen.
<P>
Erfaringen viser, at kravet om at opklare sådanne forhold hurtigt og nøjagtigt er meget vanskeligt at realisere. En indberetningspligt i forbindelse med - som det hedder - alvorlige sundhedsrisici er helt klart ikke tilstrækkeligt. I delstaten Mecklenburg-Vorpommern blev 320 virksomheder lukket midlertidigt på grund af mistanke om nitrofenforurening. Afsløringen og opklaringen skal ikke måles efter kvantitet, men efter kvalitet.

<SPEAKER ID=10 LANGUAGE="NL" NAME="Staes (Verts/ALE).">
Hr. formand, hr. kommissær, mine damer og herrer, vi har allerede set, at kriser som oftest er de situationer, som politikerne skal tage ved lære af. Det er også de situationer, hvor man kan lære en hel del om samfundet. Fru Roth-Behrendt og hr. Bowis påpegede, at der tilsyneladende findes mennesker inden for levnedsmiddelindustrien, der handler uansvarligt og er skødesløse, og for hvem kun store profitter, rent økonomiske gevinster og grådighed tæller. Hvilke erfaringer kan jeg og min gruppe drage af nitrofensagen i Tyskland og Whyeth Pharmaceutical/Bioland-sagen i Irland og Belgien?
<P>
For det første må vi forhindre, at produkter, der stammer fra genbrug af affald, kommer ind i menneskers og dyrs fødekæde, og kontrollen skal ligeledes intensiveres, herunder over for affaldsstrømmen fra den kemiske og den farmaceutiske industri. I mit eget land - og jeg går ud fra, at det er tilfældet i de fleste lande - må vi bestræbe os på at sikre et bedre samarbejde mellem de tjenester, der overvåger fødekæden, og de tjenester, der forvalter affaldsstrømmene. Det glæder mig, at De, hr. kommissær, er nået frem til samme konklusion.
<P>
For det andet findes der et tidligt varslingssystem på europæisk plan, der også gælder for dyrefoder, og, så vidt jeg ved, fungerer det udmærket i øjeblikket. Bør vi ikke insistere på, at vores kolleger på nationalt og regionalt plan indfører en form for tidligt varslingssystem i de enkelte medlemsstater og helt klart i føderale medlemsstater som Tyskland og Belgien, hvor beføjelserne er spredt ud på forskellige myndigheder? 
<P>
For det tredje må vi indføre et system med perfekt sporbarhed for de råvarer, der ender i fødekæden.
<P>
For det fjerde, og dette er noget, som min gruppe har tilrådet, forbyder vi ved lov enhver praksis, der ikke medfører yderligere næringsværdi eller giver yderligere fordele for forbrugeren, eller som er overflødig ud fra et teknisk synspunkt.
<P>
For det femte er det klart, at antallet af inspektioner skal øges. De skal også spredes mere ud, for vi kan kun finde noget, hvis vi leder efter det. Dette fremgik med al ønskelig tydelighed af nitrofensagen i Tyskland, da den økologiske sektor besluttede at udføre frivillige kontroller.
<P>
For det sjette vil jeg presse på, for at producentansvaret kommer til at gælde fuldt ud. Hele diskussionen om miljøansvar skal fremskyndes, og vi må sørge for, at den kan afsluttes hurtigere. Endelig, hr. kommissær, vil jeg endnu en gang opfordre Kommissionen til at udarbejde en positivliste over produkter, der er tilladt i kvægfoder. De har meddelt, at det skal være genstand for en gennemførlighedsundersøgelse. Jeg vil gerne specifikt spørge Dem, hvilke fremskridt der er sket i denne sag. Endelig findes der en hel del komiske personer i fødevareindustrien, og kun en velorganiseret myndighed, der foretager konsekvente inspektioner, kan befri branchen for disse personager en gang for alle.

<SPEAKER ID=11 LANGUAGE="EN" NAME="Hyland (UEN).">
Hr. formand, der er mange eksempler på Parlamentets og institutionernes hurtige reaktion på spørgsmål af offentlig interesse, og især når det drejer sig om fødevaresikkerhed og forbrugerbeskyttelse. Jeg vil i denne forbindelse gerne takke kommissæren for hans reaktion på den nyeste forskrækkelse og deler fuldt ud hans synspunkter med hensyn til den pågældende situation.
<P>
Selv om antallet af hændelser er minimalt i forhold til den mængde af kvalitetsfødevarer, der bliver produceret, er den negative virkning på forbrugerne betydelig. Genoprettelse af tilliden til fødekæden har været en lang, trættende og kostbar proces. Heldigvis har tiltagene vist sig at være effektive, og alle involverede, fra producenter til forarbejdningsvirksomheder og fra detail- til cateringbranchen, er nu helt bevidste om, at enhver overtrædelse af bestemmelserne er uacceptabel og vil få alvorlige konsekvenser.
<P>
Selv om EU's forbrugere altid har adgang til kvalitetsfødevarer, er det vigtigt at fastslå, at effektiviteten af den nye kontrol og større gennemsigtighed i fødekæden vil give den nødvendige yderligere sikkerhed for at mindske den frygt, der opstår som resultat af isolerede hændelser og især den utilgivelige hændelse, som Parlamentet drøfter her til morgen.

<SPEAKER ID=12 LANGUAGE="DE" NAME="Keppelhoff-Wiechert (PPE-DE).">
Hr. formand, hr. kommissær, kære kolleger, jeg mener ikke, man kan kontrollere sikkerhed - sikkerhed skal produceres. Når jeg lytter til dagens diskussion om fødevaresikkerhed, frygter jeg, at vi ikke er kommet så skrækkeligt meget videre i de forgangne år. Producenter og forbrugere har samme mål, de sidder i samme båd. Det handler nemlig ikke kun om forbrugerne, producenterne er også selv ramt. De alvorlige problemer, vi havde for nogen tid siden, den række af skandaler, som allerede er blevet oplistet - BSE, dioxin, nitrofen - listen er jo uendelig lang - rystede forbrugerne, og det efter min mening med rette. Men det svageste led i kæden er i sidste ende altid landmændene, producenterne, der i betragtning af prissituationen får en hård medfart. Derfor har netop landbruget ret stor interesse i at producere høj kvalitet.
<P>
Jeg beskæftiger mig for øjeblikket som ordfører med tilsætningsstoffer i foderstoffer. Hr. kommissær, jeg er helt sikkert enig med Dem i, at vi skal fastlægge nogle meget strenge foranstaltninger for de forskellige tilsætningsstoffer. Vi taler her om antibiotika og coccidiostatika. Jeg har lige drøftet det med nogle af Deres kolleger. Som praktiker fastholder jeg, at vi for længst har reguleret tingene tilstrækkeligt på papiret, men i praksis, ved gennemførelsen, ved kontrollen kommer vi - hvor meget jeg end beklager det - fremover til at have med sorte får at gøre gang på gang. Vi kommer kun videre i sagen, hvis vi indfører nogle langt hårdere sanktioner i kontrolsystemet. De, der sjusker, skal efter min mening i gabestokken. Man bør fratage dem deres koncession. Man skal lukke produktionsstedet.
<P>
Kun hvis De viser vejen med vores støtte, kan vi udøve et pres, således at vi langt om længe igen kan få en fornuftig situation i EU, hvor producenterne og forbrugerne kan producere og forbruge mad i vished om, at den er sikker, og hvor vores høje fødevarekvalitet kan bevares fremover.
<P>
Jeg ville jo gerne give min fulde støtte til fru Roth-Behrendt, men vi har jo i 20 år talt om folks vilje til at bruge flere penge på mad. Men fordelingsprocessen er en helt anden. Man må i sandhedens navn sige, at mange i befolkningen slet ikke har råd til det. De vil nemlig have det hele. De vil ikke kun spise og drikke, de vil også på ferie og rejse osv., osv. Derfor har vi fødevarer, der jo nærmest kan købes for ingenting.

<SPEAKER ID=13 LANGUAGE="EN" NAME="Whitehead (PSE).">
Hr. formand, jeg er sikker på, at kommissæren deltager i disse forhandlinger med et tungt hjerte, for han har ansvaret - ikke blot for fødekæden, men også for den værst tænkelige kæde, forureningskæden. Et af de problemer, som vi står over for i Parlamentet, er vores evige snak om, at alt skal være perfekt, uden at vi altid er villige til at yde det, der skal til. Det, der skal til, er f.eks. et effektivt Levnedsmiddel- og Veterinærkontor, som i øjeblikket er overbebyrdet og underbemandet, og tilstrækkelig kontrol, hvor alle medlemsstater, uanset om de er store eller små og har få hundrede eller mange millioner indbyggere, træffer de samme foranstaltninger og prioriterer udvekslingen af oplysninger. I nogle af tilfældene er dette ikke sket, og jeg har forståelse for de vanskeligheder, som kommissæren derfor står over for.
<P>
Med hensyn til skandalen om nitrofen i korn til økologiske kyllinger ved vi - gennem oplysninger fra maj og juli - at ikke alle medlemsstater blev informeret hurtigt nok. Vores oplysninger i forbindelse med sagen om forurenet spæk - svin, der blev fodret med dette grufulde materiale - viser, at fire medlemsstater havde købt forurenet spæk, som deres indbyggere uden tvivl også har indtaget, inden kontrollen var effektivt etableret.
<P>
Kontrollen fungerer bedre nu, og som resultat af oprettelsen af Den Stående Komité for Fødevarekæden og Dyresundhed i februar og den efterfølgende indsamling af dokumentation kan vi nu sige, at vi har et system for hurtig varsling, som burde virke. Det er kommissærens ansvar og fortjeneste, så det vil vi gerne rose ham for.
<P>
Spørgsmålet er, om medlemsstaterne er gode nok til at udveksle oplysninger. Kan man stole på, at de får deres egne lovovertrædere under kontrol? Jeg ved det ikke. Jeg vil gerne spørge kommissæren om, hvorvidt han mener, at der er tilstrækkelige ressourcer. Hr. Bowis sagde tidligere, at institutionerne har været længe om at oprette Den Europæiske Fødevaresikkerhedsautoritet. Den vil træde i funktion senere end forventet. Er det en af grundene til, at vi skal vente længere på de positivlister over fodermaterialer og de generelle hygiejnekrav, som efterfølger de reformer, som vi hilste så begejstret velkommen sidste år? Jeg håber, at kommissæren kan fortælle os, at der i alle medlemsstater udføres tilstrækkelige undersøgelser af årsagerne til, at organisationer som Bioland kunne slippe af sted med disse uhyrligheder.

<SPEAKER ID=14 LANGUAGE="DE" NAME="Graefe zu Baringdorf (Verts/ALE).">
Hr. formand, hr. kommissær Byrne, foderstoffer er fødevarer, og vi har brug for positivlisten. De blev i den tyske presse citeret for, at der findes tusinder af stoffer, der skal kontrolleres. Jeg håber, at det var forkert citeret, for hvis vi havde tusinder af stoffer, der kom i foderstofferne, så ville det alene være en skandale. Det skal begrænses, og det bør håndteres restriktivt. Hvis industrien så bagefter kommer og siger, at den har glemt et stof, og straks stiller en prøve til rådighed, kan man jo tilføje stoffet.
<P>
Det er naturligvis rigtigt, at positivlisten ikke fjerner alle vores bekymringer. Hvis der findes mennesker, der bortskaffer toksiske stoffer, der skal destrueres, i foderstoffer, fordi det er billigere, vidner det om kriminelle hensigter, og det skal straffes tilsvarende. Det fører mig imidlertid også til den overvejelse - og det er vi også enige om her i Parlamentet - at et forbud alene ikke er tilstrækkeligt. Man må se på, hvilke stoffer vi forbyder, og hvad der derefter bliver af dem. Fru Roth-Behrendt har påpeget, at affaldslovgivningen er tæt forbundet med og skal være forbundet med kontrollerne, og det samme gælder det, vi drøfter her, så der ikke forekommer overlapninger. Vi har gang på gang set, at stoffer, der egentlig skal destrueres, bliver fundet i foderstoffer.
<P>
Vi må dog heller ikke kaste barnet ud med badevandet, og det siger jeg til formanden. Vi har netop set det med madresterne. Vi skal også have en fornuftig genanvendelse dér, hvor det er fornuftigt. I går besøgte jeg en fabrik, der producerer hunde- og kattefoder. Når man ser, med hvilken nøjagtighed der kontrolleres, må man sige, at det ikke er et spørgsmål om kontrol, det er derimod et spørgsmål om sanktionerne, også dem, som forbrugerne kan udøve over for industrien via deres indkøbsadfærd.
<SPEAKER ID=15 LANGUAGE="NL" NAME="Oomen-Ruijten (PPE-DE).">
Hr. formand, jeg vil gerne erklære mig enig i det, som mange af de tidligere talere har sagt. Jeg vil også gerne takke kommissæren for det, han sagde. Jeg bemærkede imidlertid, at selv om han introducerer en lang række foranstaltninger, nævner han ikke den bedste nyhed, nemlig at det var landmændene, der opdagede, at der var noget galt med deres svin, fordi søerne ikke farede rigtigt. Det er op til landmændene. Det betyder så, at vi kan lære noget meget vigtigt af dette, og at vi skal være klar over, at inspektionssystemet, uanset hvor effektivt det er indrettet, hidtil har fejlet.
<P>
Med alle de fine foranstaltninger, som nu foreslås, har jeg et overordnet spørgsmål, og fru Roth-Behrendt har vist også allerede nævnt det. Hvordan er sammenhængen mellem affaldslovgivningen og måden, vi behandler vores kvægfoder på? Hvem overvåger dette? Hr. kommissær, hvis De siger, at vi i henhold til kommissær Wallström ikke ville stå med disse problemer nu, hvis affaldslovgivningen var blevet håndhævet, synes jeg, at De skal spørge de irske myndigheder, hvorfor de ikke kontrollerede, at disse hormoner fejlagtigt endte i et affaldsbehandlingsanlæg. Hvorfor kontrollerede de ikke efterfølgende ved grænsen, at disse hormoner blev eksporteret til en virksomhed, som i hvert fald i Belgien burde føre til, at der blev stillet spørgsmål? Det betyder altså, at irerne og belgierne har begået en brøler i denne sag.
<P>
Hr. formand, hvorfor - og jeg taler også på mit eget lands vegne - kontrollerede vi ikke disse virksomheder, når vi ved, at de ud over husdyrgødning også producerer deres eget foder, og når de allerede er omgivet af stor mistro? Hvad med produktansvarslovgivningen? Jeg håber, at de mennesker, der har lidt tab, vil modtage erstatning fra de ansvarlige regeringer.

<SPEAKER ID=16 LANGUAGE="DE" NAME="Müller, Emilia Franziska (PPE-DE).">
Hr. formand, hr. kommissær, kære kolleger, fødevarer bliver i dag fremstillet på et højt niveau og under hensyntagen til de forskelligste krav. Fødevarer udbydes i alle former, inklusive fødevarer fra de forskelligste lande uden for EU. Det vigtigste princip må fortsat være, at vores fødevarer er sikre og af høj kvalitet, således at forbrugerbeskyttelsen sikres. Det er de mest elementære forudsætninger for menneskers sundhed og livskvalitet.
<P>
Alligevel har fortidens skandaler udløst en enorm usikkerhed og forskrækkelse hos forbrugerne. Det er f.eks. efter min mening ansvarsløst, når tvivlsomme farmaceutiske virksomheder bortskaffer hormonprodukter gennem foderstoffer og fødevarer og dermed benytter forbrugerne som levende skraldespande. Når der selv i sukkersirup og læskedrikke kan findes metroxyprogesteronacetat, fylder det mig med forfærdelig afsky! Hvilke retslige skridt har man taget indtil nu, hr. kommissær, for at forhindre det i fremtiden?
<P>
Jeg bifalder den nye fødevaresikkerhedsautoritet som system til tidlig varsling i Europa og dermed en effektiv, afstemt krisestyring mellem Kommissionen og medlemsstaterne. Det er vigtigt for mig, at kontrollerne i EU fungerer. Netværket bliver udbygget med henblik på bedre information, og virksomhedernes indberetningspligt skal indføres så hurtigt som muligt, således at varer og produkter fjernes fra markedet, hvis de er skadelige.
<P>
Hvad har Kommissionen foretaget sig i mellemtiden for at gennemføre dette, for at sikre øget gennemsigtighed og sporbarhed? Vi ønsker forbrugerbeskyttelse, også i forbindelse med import! Derfor er det også yderst vigtigt for mig, at systemerne til fødevarekontrol også skal installeres så hurtigt som muligt i de central- og østeuropæiske lande, og det også dér, hvor der allerede nu fremstilles fødevarer efter europæiske standarder. Hvis forbrugerne skal kunne vælge, hvad de vil forbruge, på ansvarlig vis, skal vi sikre en anvendelig og forståelig mærkning, både for konventionelt fremstillede fødevarer og genetisk modificerede fødevarer. Jeg mener virkelig, vi skal sætte kursen så hurtigt som muligt.

<SPEAKER ID=17 LANGUAGE="DE" NAME="Flemming (PPE-DE).">
Hr. formand, for befolkningen er sundhed og sunde fødevarer det vigtigste. Men hvordan skal jeg som forbruger dog vide, om en fødevare er sund? At se på den er ikke tilstrækkeligt! Et ormstukkent æble kan udmærket være sundere end et dejligt rundt, skinnende æble. Landbruget, og det gælder ikke kun Østrig, bekender sig til principperne om fødevaresikkerhed, sporbarhed og hygiejne.
<P>
For mig er denne diskussion en anledning til at kæmpe for de små landbrug, for skandalerne indtræffer jo altid hos de store, de industrialiserede bedrifter, der slet ikke længere har noget med landmandsbedrifter at gøre. Naturligvis er de små prisgivet foderstofproducenten eller lægen, der kan ordinere alle former for hormoner og andre lægemidler.
<P>
Én ting kan vi sige: Kontrollerne har svigtet! Nu kan man selvfølgelig vende og dreje det, som man vil, og man kan sige: "Ja, lad os lave nogle endnu strengere regler." Men hvis vi ikke engang kontrollerer de nuværende regler, hvordan vil vi så håndtere nogle endnu strengere regler? Det hjælper overhovedet ingenting. Uanset hvilke love vi laver, vil de aldrig blive andet end skrivebordslove, hvis vi ikke kontrollerer, om de bliver overholdt. Kontrollen af inspektørerne er efter min mening en opgave, der ligger hos Kommissionen. Her kan man ikke bare snige sig udenom. Billige fødevarer kan være udmærkede, hvis man vil vinde det kommende valg, men de er ikke gode for befolkningens sundhed, og det tror jeg også, befolkningen forstår.
<P>
Jeg vil gerne endnu en gang understrege, at strenge pålæg og en omfattende dokumentation af kontrollerne helt sikkert er vigtige for store bedrifter. Det ville blot være meningsløst, hvis man chikanerer små familielandbrug derved. Helt konkret: For de mindste forarbejdende virksomheder handler det om mere information og mere motivation og mindre bureaukrati og mindre dokumentation. Der er ingen tvivl om, at en forhindring af fødevarekriser er helt, helt afgørende ikke alene for landmændenes fremtid, men også for folkesundheden i EU fremover. De egnede midler, hr. kommissær, har vi endnu ikke fundet.

<SPEAKER ID=18 NAME="Byrne">
Hr. formand, en række talere har henvist til problemet med affald og affaldspolitik. Vi får lejlighed til at drøfte spørgsmålet i Parlamentet senere på måneden, når vi vedtager forordningen om animalske biprodukter. Denne meget vigtige lovgivning vil sikre, at især én nøglefaktor - animalske biprodukter - bliver bedre reguleret.
<P>
Positivlisten blev nævnt af flere, og jeg vil gerne sige noget i den sammenhæng. Kommissionen vil om kort tid fremlægge den undersøgelse, der er udført vedrørende positivlisten, for Parlamentet samt vores synspunkter om gennemførligheden af en sådan liste, og det vil være muligt at drøfte sagen i Parlamentet til den tid. Men vi skal huske, at en positivliste ikke vil omfatte medroxyprogesteronacetat. En sådan liste ville derfor ikke kunne have forhindret det nye tilfælde af forurening. Medroxyprogesteronacetat skal ikke med på listen. Det ville aldrig blive godkendt, og derfor er en positivliste ikke den endelige løsning. Jeg anerkender dog, at der er mange, som gerne ser fremskridt på dette område, og sagen vil blive drøftet i Parlamentet inden udgangen af året.
<P>
En række medlemmer nævnte også Fødevaresikkerhedsautoriteten. Arbejdet fortsætter, og som alle ved, er bestyrelsen udnævnt. Der arbejdes nu på at udpege en direktør. Bestyrelsen vil afholde sit første møde den 18. september. Med hensyn til yderligere fremskridt vedrørende Fødevaresikkerhedsautoriteten vil det lette vores arbejde, hvis Parlamentet vil stille sine bevillinger til rådighed for Kommissionen som anmodet. Jeg ved, at der er grunde til, at Parlamentet ønsker at tilbageholde disse midler til andre formål, men det er muligvis ikke legitimt. Det gavner ikke ligefrem oprettelsen af Fødevaresikkerhedsautoriteten og sikringen af en tilfredsstillende funktion. Jeg vil gerne anmode Parlamentet om endnu en gang at overveje sin holdning til disse bevillinger.
<P>
Enkelte medlemmer rejste andre spørgsmål, og jeg håber, at jeg kan behandle alle spørgsmål, men hvis ikke det lader sig gøre, beklager jeg. Hr. Bowis henviste til vækstfremmere. Vi kan med sikkerhed konkludere, at den forurening, som vi taler om her til morgen, ikke skete på grund af ulovlige forsøg på at fremme væksten hos svin. Anvendelse af hormoner som vækstfremmere er ulovlig.
<P>
Som jeg allerede har sagt, vil Kommissionen om kort tid fremlægge et omfattende forslag om kontrol. Formålet er hovedsagelig at forbedre gennemførelsen af den eksisterende lovgivning. Jeg vil især fokusere på større bøder og omkostninger i forbindelse med manglende overholdelse.
<P>
Jeg tror, at vi alle er enige om, at manglende overholdelse af fællesskabslovgivningen skal være pinefuldt og dyrt for medlemsstaterne og producenterne.
<P>
Fru Roth-Behrendt fremlagde nogle relevante punkter. Hun har helt ret i, at foder ikke skal være skraldespand for affald. Adskillige af de seneste store fødevaresikkerhedskriser er opstået på grund af sjusket affaldshåndtering, både tilfældet med dioxin, den nylige nitrofenkrise i Tyskland, slam og nu tilfældene med medroxyprogesteronacetat og BSE. Alle disse har en sammenhæng med foderspørgsmålet.
<P>
Som jeg allerede har nævnt, skal kontakten mellem medlemsstaterne forbedres vedrørende behandling og bortskaffelse af affald - et kontroversielt spørgsmål i en række medlemsstater, men ikke desto mindre et spørgsmål, der skal tackles med mod og effektivitet.
<P>
Fru Mulder henviste til Levnedsmiddel- og Veterinærkontoret, som gør et godt stykke arbejde i forbindelse med sikring af overholdelse af fællesskabslovgivningen. I Levnedsmiddel- og Veterinærkontorets rapporter fremhæves stadig alvorlige mangler i gennemførelsen af lovgivningen. Kontoret kunne godt bruge flere midler, men det er et spørgsmål, som budgetmyndigheden skal drøfte. Jeg er utilfreds med opfølgningen på FAO's henstillinger på en række områder. Derfor er Kommissionen i færd med at udarbejde et nyt forslag til forbedring af kontrollen. Som jeg har sagt gentagne gange, skal det være pinefuldt og dyrt at undlade at overholde fællesskabslovgivningen.
<P>
Hr. Mulder nævnte muligheden for kvalitetsmærkning, men der er begrænsninger forbundet med det. Ligesom lovgivningen er kvalitetsmærker kun effektive, hvis de kvalificerende betingelser overholdes. I Nederlandene f.eks. skal producenterne udelukkende anvende sikre ingredienser som et led i deres kvalitetssikringsordning. De kan tydeligvis ikke have overholdt dette krav. Kvalitetsmærker kan være nyttige, men de har nogle begrænsninger.
<P>
Hr. Whitehead henviste til systemet for hurtig varsling på fællesskabsplan, og det har været effektivt i forbindelse med den seneste fødevarekrise. I en række tilfælde - ikke blot i dette tilfælde, men også i forbindelse med nitrofensagen - har systemet været meget effektivt. Problemerne er opstået på nationalt plan. Som hr. Whitehead har antydet, var der tale om mangelfuld informering af nationale myndigheder. Dette sker ofte på grund af den offentlige struktur, der eksisterer i nogle medlemsstater. Hr. Staes understregede endvidere, at medlemsstaterne skal se nøjere på deres systemer for hurtig varsling for at sikre, at de lever op til niveauet på fællesskabsplan. Kommissionen informerede straks medlemsstaterne, da den fik kendskab til det pågældende tilfælde af forurening.
<P>
Fru Oomen-Ruijten henviste derefter til en række punkter, som jeg gerne vil tage op. Kommissær Wallström og jeg har skrevet til de irske myndigheder og anmodet om et detaljeret og omfattende svar på spørgsmålet om overholdelse af den relevante fællesskabslovgivning. Denne lovgivning kræver formel varsling om transport af affald fra medicinalindustrien, og det er tilsyneladende ikke sket i det pågældende tilfælde. I lyset af dette svar, som jeg forventer at modtage fra de irske myndigheder senere på måneden, vil vi herefter kunne vende tilbage til spørgsmålet. Når vi har modtaget svaret, vil vi undersøge sagen grundigt, og de eventuelle yderligere foranstaltninger, der skal træffes, vil blive afgjort til den tid.
<SPEAKER ID=19 NAME="Formanden.">
Tak, kommissær Byrne.
<P>
Forhandlingen er afsluttet.

<SPEAKER ID=21 NAME="Formanden.">
Næste punkt på dagsordenen er betænkning (A5-0224/2002) af Van Brempt for Udvalget om Kultur, Ungdom, Uddannelse, Medier og Sport om Kommissionens meddelelse om realiseringen af et europæisk område for livslang læring (Hughes-procedure) (KOM(2001) 678 - C5-0165/2002 - 2002/2073(COS)).

<SPEAKER ID=22 NAME="Van Brempt (PSE)">
- (NL) Hr. formand, hr. kommissær, mine damer og herrer, i dag drøfter vi en betænkning inden for området livslang læring. Denne betænkning er et led i en proces, der blev indledt for få år siden, og som allerede er blevet taget op på Det Europæiske Råds møder i f.eks. Stockholm og Lissabon. Men navnlig på Det Europæiske Råds møde i Feira konkluderede man, at livslang læring er af central betydning for udviklingen af vores europæiske samfund med hensyn til social samhørighed, beskæftigelsesmuligheder og lign. Man opfordrede også medlemsstaterne, Kommissionen og Parlamentet til at udarbejde strategier og en politik. Det er inden for disse rammer, at vi nu skal behandle Kommissionens meddelelse og især det memorandum, der blev offentliggjort forud for meddelelsen.
<P>
Jeg vil gerne dvæle lidt ved de områder, som Parlamentet fremhæver i sin betænkning. Lad mig begynde med principperne, som selve begrebet livslang læring skal baseres på. Det er et spørgsmål af stor betydning, som ofte drøftes, men spørgsmålet er: Bruger vi de samme vejledende principper? Vi har allerede fremhævet en række af disse principper i Parlamentets første betænkning. Jeg skal kort skitsere dem her.
<P>
Det første er demokratisering og lighedsprincippet - efter min mening af største betydning. Hvis det ikke lykkes os at give bedre og lige adgang til almen og faglig uddannelse gennem livslang læring, har vi ikke nået vores mål. Alle ved, at der findes en gabende kløft mellem de højt kvalificerede og de lavt kvalificerede. Hvis vi ikke kan indsnævre denne kløft, og det ikke lykkes os via livslang læring, er vores mission mislykkedes.
<P>
Et andet væsentligt princip er rent faktisk den enkeltes ret til personlig udvikling. Dette omfatter ikke blot livslang læring, men indebærer også anerkendelse af den bredere sociale værdi af livslang læring. Det drejer sig om retten til at arbejde med sin egen personlige udvikling uden nødvendigvis at fokusere på jobmuligheder. Desuden skal vi finde frem til den rette balance mellem på den ene side en ret, som vi skal skabe for borgerne, en ret, vi som regering skal gøre til virkelighed på grundlag af vores egne ressourcer, og på den anden side den enkeltes pligter og ansvar.
<P>
Et andet vitalt aspekt, som stadig kræver en hel del opmærksomhed - og dette siger jeg især til Kommissionen - er formel og uformel læring. Formel læring er af største vigtighed i Unionen, fordi vi skal sikre, at borgernes kvalifikationer også anerkendes i andre medlemsstater end deres egen, og at borgerne ved, at deres kvalifikationer har samme værdi andre steder. Derfor har Kommissionen foreslået det europæiske curriculum vitæ, som senere skal erstattes af porteføljesystemet. Jeg hilser disse forslag velkomne, men de forekommer mig noget spinkle, og sammenhængen med uformel læring mangler helt.
<P>
Uformel læring er lige netop, hvad dette drejer sig om. Vi skal sikre, at vi kan vurdere, certificere og kontrollere uformelle kompetencer eller kompetencer, som man har erhvervet andetsteds, for dette er endnu en gang den centrale forskel mellem dem, der har en kvalifikation og kan bygge videre på den, og dem, der ikke har en kvalifikation, dem, der allerede er røget ud af systemet. Denne sidste gruppe kan vi få med ved at anerkende uformel læring. På det område har Kommissionen meget at gøre endnu, hr. kommissær, for som tingene står nu, er vi rent faktisk ingen vegne kommet. Mine kolleger i Parlamentet og jeg har tillid til, at De sammen med medlemsstaterne vil udvikle de instrumenter, der er nødvendige for at nå dette mål.
<P>
Jeg har allerede nævnt den enkeltes personlige udvikling, og at det ikke kun er livslang læring, der er vigtig, det er ligeledes vigtigt at anerkende dens bredere sociale værdi. I min første og nu i min anden betænkning har jeg indført begrebet en individuel læringskonto. Vi vil udtrykkeligt bede Kommissionen se nærmere på dette forslag og overveje, om vi ikke i samarbejde med Den Europæiske Investeringsbank kan frigøre ressourcer til at investere i det, der er så værdifuldt for os, nemlig vores menneskelige kapital.
<P>
Jeg vil gerne slutte med et par kritiske bemærkninger. Jeg har bemærket, at vi i Unionen er i stand til at formulere klare målsætninger og endda at gennemføre dem. Maastricht-standarden, beskæftigelsesstrategierne og vores benchmarks er bevis på dette. Inden for den videnskabelige forskning har vi modet til at indføre benchmarks, men vi mangler helt klart det politiske mod til at gøre det samme for uddannelse og livslang læring. Det bekymrer mig faktisk, for jeg mener, at det er vigtigt, at vi gør det.
<P>
Til sidst vil jeg gerne sige, at vi hurtigst muligt må finde en ny betegnelse for "livslang læring", for det lyder som en dom. Hvis vi skal sige til de unge, der forlader skolen: "Du har klaret dig godt, du har dine kvalifikationer, og nu kan du så lære resten af livet", vil det næppe være motiverende for dem. Vi kan skrive de fineste taler og vedtage de fineste politikker, men hvis befolkningen og de studerende nægter at samarbejde, er jeg bange for, hr. kommissær, at disse ord ikke vil blive omsat i handling. Og det er netop det, vi skal undgå. Derfor foreslår jeg, at vi inddrager et konsulentbureau, der kan foreslå et andet navn til livslang læring.

<SPEAKER ID=23 NAME="Formanden.">
Der er så mange konsulenter her, at vi ikke behøver at bruge et eksternt bureau. Der er sikkert en af os, som stiller det rigtige forslag.

<SPEAKER ID=24 NAME="Reding">
Hr. formand, kære kolleger, indledningsvis vil jeg gerne takke Udvalget om Kultur, Ungdom, Uddannelse, Medier og Sport, og ikke mindst ordføreren, for engagement og konstruktiv kritik. Den foreliggende betænkning understreger endnu en gang, hvilken betydning Europa-Parlamentet tillægger vores indsats for livslang læring.
<P>
Jeg glæder mig også over, at Europa-Parlamentet støtter de overordnede principper, der understreges i Kommissionens meddelelse om livslang læring. Dette gælder ikke mindst de overordnede mål for den omhandlede indsats og vigtigheden af, at alle borgere får adgang til uddannelse og livslang læring, og jeg understreger, at jeg taler om alle borgere. Vi er fuldt ud klar over, at vi i dag er langt fra målet. Kun 8% af alle voksne europæere har adgang til livslang læring, og næsten to ud af 10 unge forlader undervisningssystemet uden en kompetencegivende uddannelse. Det er en uacceptabel situation, som er fælles for alle medlemsstaterne. Jeg konstaterer i denne forbindelse med tilfredshed, at de fleste ministre her ved det nye skoleårs start er optaget af dette problem, som er en regulær skandale. For at løse de to problemer - uddannelse og livslang læring - er det påkrævet at mobilisere alle berørte aktører og sikre de fornødne økonomiske ressourcer.
<P>
Hr. formand, Europa-Parlamentet tager en række forhold op i sin betænkning. Jeg vil gerne fremhæve tre af disse: grundlæggende færdigheder, investeringer og et europæisk område for livslang læring. Hvad angår grundlæggende færdigheder, er målsætningen klar. Den enkelte borger i EU skal besidde disse færdigheder for at kunne lære, arbejde og leve i vidensamfundet. Jeg vil gerne understrege ordet "leve". Det drejer sig nemlig også om personlig udfoldelse og muligheden for at spille en rolle i vores samfund, i vores demokratier. Jeg tænker især på de mindst begunstigede, som også bør lære at læse, skrive og regne. Vi ved imidlertid, at analfabetismen fortsat er et væsentligt problem, og vi ved, at manglende grundlæggende færdigheder udgør den primære hindring for social integration, sådan som det i øvrigt også blev understreget i fru Hermanges betænkning. Jeg vil ud over grundlæggende færdigheder også nævne "den digitale kløft" imellem dem, der har adgang til ny teknologi, og dem, der ikke har. Endelig tillader jeg mig at fremdrage en af mine kæpheste, nemlig manglende sproglig viden og manglende personlige og sociale færdigheder.
<P>
Medlemsstaterne og Kommissionen beskæftiger sig i øjeblikket med emnet grundlæggende færdigheder i forbindelse med gennemførelsen af arbejdsprogrammet om uddannelsessystemernes mål. Vi har i fællesskab identificeret de nødvendige grundlæggende færdigheder, og der vil ske en udveksling af bedste praksis for i fællesskab at vurdere, hvad der fungerer, og hvad der ikke fungerer, hvad nogle kan klare, og hvad der skal videreudvikles af alle. De konklusioner, der følger af de pågældende aktiviteter, vil indgå i den midtvejsrapport, Rådet (uddannelse) og Kommissionen i foråret 2004 tilstiller Det Europæiske Råd. Hr. formand for Kulturudvalget, Deres udvalg vil som lovet blive involveret i dette arbejde.
<P>
Det andet forhold er finansieringen. Der er tale om et ømtåleligt emne, der som bekendt primært henhører under medlemsstaternes kompetence. Det er klart, at vi, hvis vi vil etablere et system, som sikrer livslang læring, hvis vi vil omsætte vores politiske ambitioner i konkret handling, må sikre, at der tilføres øgede ressourcer ikke blot fra medlemsstaterne, men også fra arbejdsmarkedets parter. Det er korrekt, som fru Van Brempt påpeger, at vi, når det drejer sig om livslang læring, overskrider rammerne for formel læring og bevæger os ind på det område, vi kan betegne som ikke-formel læring, hvorfor vi også må involvere aktører, som ikke traditionelt har været en del af den akademiske verden.
<P>
Der bør således indledningsvis fastlægges nationale strategier. Medlemsstaterne har i denne henseende gjort betragtelige fremskridt. Dette gælder især de lande, der havde det største efterslæb. Nu drejer det sig om at styrke sammenhængen mellem strategierne - og jeg må åbent erkende, at der i de fleste tilfælde netop savnes en sådan sammenhæng - og det drejer sig om at udmønte strategierne i konkret handling. Det er på dette felt, vi bør udvikle partnerskaber, som omtalt i Deres betænkning. Der er nemlig grund til at understrege, at vi har et fælles ansvar for livslang læring, og til de nationale strategier bør der knytte sig aftaler på alle niveauer, herunder på det lokale niveau, og mellem alle aktører, i særdeleshed arbejdsmarkedets parter. Desværre er de initiativer, der tages på dette felt, ujævnt fordelt og alt for beskedne.
<P>
Det tredje forhold er det europæiske område. Selv om det primært påhviler medlemsstaterne at gennemføre de omhandlede politikker, har Fællesskabet også en opgave, når det drejer sig om at skabe et europæisk område for livslang læring. Et område, hvor borgeren, uanset hvem han er, og fra hvilket land han kommer, kan overføre sine færdigheder og kvalifikationer fra et land til et andet, det være sig for at forske, for at uddanne sig, for at arbejde, for at engagere sig eller for at leve. Vi ved imidlertid, at der fortsat er talrige forhold, som hindrer, at der skabes et sådant område, ikke mindst når det gælder anerkendelse af kvalifikationer. Disse forhold har da også været drøftet adskillige gange.
<P>
Der sker dog mange fremskridt på dette felt, og jeg kan forsikre, at Kommissionen arbejder på at sikre, at der opnås anerkendelse af kvalifikationer, og på at sikre, at der, ikke mindst når det gælder erhvervsuddannelserne, åbnes nye muligheder og findes nye fælles arbejdsmetoder.
<P>
Der er taget politisk initiativ til at styrke samarbejdet medlemsstaterne imellem, når det gælder erhvervsuddannelserne. Man taler om Brugge-processen, da det var Brugge, der dannede de smukke rammer om ministrenes og Kommissionens beslutning om at fremme en sådan udvikling. Flere projekter er sat i gang, herunder det projekt, der er iværksat af den tidligere franske minister, Mélenchon, og som danner skole på området. Der er således iværksat nye initiativer, der gøres fremskridt, og jeg må sige, at regeringerne, trods de mange vanskeligheder, de konfronteres med, bevæger sig i den nævnte retning, idet de har forstået, at det er et område, der bør prioriteres højt.
<P>
I forbindelse med det næste møde i Rådet (uddannelse), som afholdes i november, skal der vedtages et beslutningsforslag. Det vil blive drøftet af de 30 landes regeringer, som mødes ved årets udgang. Man vil således udvide problemstillingen vedrørende livslang læring til at omfatte vores fremtidige partnere i EU.
<P>
Hvad angår min egen rolle, kan jeg tilføje følgende: Mine tjenestegrene er i færd med at etablere kommunikationsstrukturen. Inden årets udgang vil der blive åbnet et europæisk websted, som er koncentreret om læring og mulighederne i tilknytning hertil. I de nærmeste uger vil der blive iværksat andre initiativer, herunder oprettelse af europæiske netværk af læringsregioner og oprettelse af en database med oplysninger om bedste praksis. Der er tale om en række konkrete initiativer, eftersom vi allerede har analyseret problemerne. Vi kender problemerne. Vi ved, hvad der skal gøres. Lad os få det gjort!
<SPEAKER ID=26 NAME="Zorba (PSE)">
Fru formand, hr. kommissær, mine damer og herrer, vi er nok alle enige om, at livslang læring er et vigtigt politisk værktøj, og jeg vil gerne takke fru Van Brempt for, at hun ikke lagde fingrene imellem. På trods af alle vores aftaler, på trods af, at vi alle erkender, at faglig uddannelse og livslang læring skal knyttes til arbejdsmarkedet, hvis det skal give resultater, har vi et problem, og der findes et tomrum. Faglig uddannelse og livslang læring er baseret på almen uddannelse, hvor der også er kolossale problemer, og faglig uddannelse kan ikke erstatte en ringe almen uddannelse. Der er enorme uligheder mellem medlemsstaterne på uddannelsesområdet, hvilket også påpeges i betænkningen, og derfor har vi også enorme tomrum og store problemer inden for livslang læring.
<P>
Et typisk eksempel er, at vi endnu ikke er blevet enige om, hvilke grundlæggende færdigheder den almene uddannelse skal omfatte. Hver gang OECD offentliggør statistikker over de forskellige lande, høres der et ramaskrig, og nogle lande har svært ved at acceptere de anvendte kriterier. På samme måde skal de almene uddannelsessystemer ændres og forbedres. Men hvad gør vi ved det i EU? Vi forsøger at koordinere, men gør ikke meget andet. Det er efter min mening en alvorlig mangel ved vores politik.
<P>
Hvad gør medlemsstaterne ved deres egen strategi for livslang læring? Mindst halvdelen af medlemsstaterne har ingen specifik strategi, og strategien er væsentlig, hvis vi skal have økonomisk udvikling, hvis vi skal forbedre erhvervslivet og mobiliteten, og hvis vi skal forbedre programmerne for arbejdsløse.
<P>
En meget vigtig faktor vil være, at medlemsstaterne opstiller et budget. Tilsvarende skal livslang læring kunne nå ud til de underprivilegerede, mennesker uden kvalifikationer, mennesker, der er gået tidligt ud af skolen, de arbejdsløse og naturligvis indvandrerne.

<SPEAKER ID=27 NAME="Schmid, Herman (GUE/NGL)">
Fru formand, vi bruger tid på at opstille lange ønskelister. Vi taler om det kommende vidensamfund og om livslang læring, og der findes ingen grænser for, hvad vi alle ønsker. Dette bliver dog bare en slags piratpolitik, eftersom virkeligheden ser helt anderledes ud, når det gælder uddannelsespolitik i medlemsstaterne. Der skal prioriteres, og udgifterne til uddannelse skal opvejes mod andre udgifter. I øjeblikket skæres der ned på uddannelsesudgifterne. Derfor hjælper det ikke meget, at vi sidder her og taler om vores lange lister.
<P>
Vi burde prioritere i stedet for at opstille lange lister. Vi burde prioritere de allervigtigste udgifter. Jeg er enig med dem, som siger, at vi i så fald må prioritere de lavtuddannedes behov, for uddannelse skærper nemlig forskellen, hvis ikke der sker en kompensation. Jeg vil i særlig grad pege på to aspekter, som jeg mener er vigtige, og som måske undervurderes en smule på de lange lister.
<P>
Der er for det første et enormt behov for omskoling af en hel faggruppe. Det er ikke nok med en lille smule træning her, lidt tillægsuddannelse der og et lille kursus i ny og næ. Der er brug for uddannelse, for at personer fra erhverv, som ikke længere er nødvendige, f.eks. landarbejdere, skovarbejdere eller fiskere, kan skifte til erhverv i en ekspanderende servicesektor. En sådan overgang kan ikke klares med et seksugerskursus, men kræver et længere uddannelsesforløb. Sådanne uddannelsesforløb er ganske dyre, og det er derfor svært at finde politisk støtte til dem, men dette er imidlertid uhyre vigtigt, eftersom vi i Europa står over for store strukturændringsproblemer, som kommer til at kræve hele arbejdsstyrken.
<P>
For det andet vil jeg gerne lægge vægt på lærende organisationer eller læring, der er indeholdt i arbejdsprocesserne. Dette nævnes for så vidt i Kommissionens begrundelse, men det burde have mere opmærksomhed. Eftersom vi ved, at det bliver svært at få økonomiske ressourcer til omfattende skoleuddannelser, er det meget vigtigt, at vi forsøger at skabe organisations- og arbejdsformer, som giver plads til kontinuerlig træning, skoling og læring som en del af arbejdsprocessen. Det er svært at sende folk på kurser, men det er måske lettere, billigere og bedre at sørge for, at folk kan lære noget på jobbet. Vi kan som eksempel tage den nye it-sektor. Alle de små it-virksomheder, som voksede frem i 1990'erne, havde råd til at lade folk eksperimentere og lære på arbejdspladsen, og det var en stor succes. Det kan man lære af.

<SPEAKER ID=28 NAME="Karamanou (PSE)">
Fru formand, fru kommissær, der kan ikke herske tvivl om, at med den nye verdensorden, som globaliseringen medfører, og de små og store fremskridt inden for videnskab og teknologi er den konstante fornyelse af viden gennem livslang læring af stor betydning, hvis vi vil udnytte de menneskelige ressourcer bedst muligt. På den baggrund haster det med at få udformet en europæisk politik, der kan skabe dynamik inden for denne sektor, og ud fra det synspunkt vil jeg gratulere Dem med Deres initiativer, fru kommissær, og ordføreren med hendes fremragende betænkning.
<P>
Som ordfører for udtalelsen fra Udvalget om Kvinders Rettigheder og Lige Muligheder vil jeg gerne påpege, at vi kun kan opnå en europæisk politik for livslang læring ved at tage behørigt hensyn til den nye situation, der skyldes den massive, dynamiske tilgang af kvinder til arbejdsmarkedet. Kvinder er i øjeblikket den mest dynamiske drivkraft bag udviklingen, for, som De ved, vil to tredjedele af de nye arbejdspladser, der forventes skabt i løbet af de kommende 10 år, blive besat af kvinder. Derfor må vi tage behørigt hensyn til kønsaspektet, når vi træffer politiske beslutninger og indfører foranstaltninger, der skal fjerne direkte og indirekte diskrimination mod kvinder, idet vi ved, at denne diskrimination altid sker på bekostning af en levedygtig udvikling og af økonomiens konkurrenceevne.
<P>
En politik for livslang læring skal udformes med tanke på kvindernes behov, hvilket betyder, at kvinderne skal inddrages, deres færdigheder skal forbedres, deres erhvervsmæssige valgmuligheder skal udvides, glaslofterne skal fjernes, vi skal sikre en ligelig fordeling mellem mænd og kvinder inden for videnskab og ny teknologi, og vi skal afskaffe kønsbaserede skel på arbejdsmarkedet.
<P>
Fru kommissær, De talte om den digitale kløft. Denne digitale kløft gælder navnlig for kvinder. Vi skal også være særligt opmærksomme på de mest sårbare grupper af kvinder såsom indvandrere, kvinder i landdistrikter og ældre kvinder.
<P>
Sidst, men ikke mindst skal integrationen af kønsaspektet og behovet for at forene familie- og arbejdslivet gøres til en del af den overordnede politik til fremme af livslang læring.

<SPEAKER ID=29 LANGUAGE="ES" NAME="Gutiérrez-Cortines (PPE-DE).">
Fru formand, livslang læring er jo meget ofte blevet defineret som en prioriteret målsætning. Men jeg mener ikke, at Europas indsats kommer rigtigt til udtryk i resultaterne. Det er meget vanskeligt at udforme disse principper, at etablere et system for kvalitetsevaluering og at udvikle de rette former for undervisning, således at livslang læring virkelig kan blive et fælles grundlag hele livet igennem.
<P>
I den forbindelse mener jeg, at de foranstaltninger, vi skal vedtage, bør omfatte øget overvågning og inspektion samt en præcisering af kvalitetsindikatorer, og de skal være af forskellig art, og frem for alt er det meget vigtigt, at vi sikrer, at der oprettes undervisningsmuligheder i hele det geografiske område. Denne form for undervisning findes normalt i de store byer. Dækningen er på den anden side ikke så god i landdistrikterne og i regionernes mest afsides yderområder
<P>
Jeg mener, at vi fremover skal gennemføre en politik for nærhed og tilgængelighed, og det er virkelig bæredygtig udvikling: at bringe undervisningen tættere på befolkningen og gøre den mere fleksibel. Desuden kommer der et kolossalt antal klager fra virksomheder over, at de ikke kan finde kvalificeret personale, og vi har en meget høj arbejdsløshed som følge af den økonomiske situation. I den forbindelse mener jeg, at vi skal gennemføre denne ekspansionspolitik i hele det geografiske område og forhindre, at uddannelserne tvinger mennesker til at forlade deres region, hvilket sker for mange kvinder, fordi de må flytte for at uddanne sig.

<SPEAKER ID=30 LANGUAGE="FI" NAME="Iivari (PSE).">
Fru formand, hr. kommissær, mine damer og herrer, siden Lissabon-topmødet er almen og faglig uddannelse blevet en stadig vigtigere del af EU-strategien. Kommissær Reding har beskrevet situationen vedrørende almen og faglig uddannelse meget rammende med betegnelsen "en stille revolution". Denne beskrivelse er også dækkende i negativ forstand. Europa-Parlamentet og Udvalget om Kultur, Ungdom, Uddannelse, Medier og Sport har stort set ikke spillet nogen rolle ved fastsættelsen af målsætningerne for almen og faglig uddannelse. Endvidere har brugen af den åbne koordinationsmetode inden for uddannelsessektoren medført, at diskussionens fokus har flyttet sig væk fra de demokratisk valgte organer til et forum bestående af embedsmænd. Nu har Kathleen Van Brempt udarbejdet sin fremragende betænkning, og vi har således en god lejlighed til at tale om livslang læring her i plenarforsamlingen.
<P>
En økonomi baseret på menneskers viden og færdigheder vil få mere succes, jo bedre de menneskelige ressourcer udnyttes. At sikre, at alle vores borgere følger bedst muligt med i udviklingen, er ikke blot en etisk bæredygtig politik, men også en klog og praktisk politik. Livslang læring får stadig større betydning med hensyn til borgerens deltagelse, fremme af beskæftigelsen og opgradering af arbejdsstyrken. Det vil fremme beskæftigelsen og øge motivationen, hvis der findes en tydeligere sammenhæng mellem livslang læring og kvalifikationer baseret på erhvervslivets behov. Ikke desto mindre vil jeg understrege betydningen af argumentet i Kulturudvalgets betænkning om, at livslang læring ikke kun er en nødvendighed for samfundet. Det skal også være en social ret for alle, uanset alder, køn og social baggrund.
<P>
Af mange forskellige årsager er det vanskeligt at skabe lighed inden for uddannelserne. Men netop uddannelse er vejen til lighed. Derfor vil jeg gerne understrege behovet for at opstille særlige mål, således at tilbuddene om livslang læring kommer til at omfatte mennesker, der ikke har afsluttet deres sekundære uddannelser, mangler kvalifikationer, har særlige behov og indlæringsvanskeligheder, eller som er socialt underprivilegerede. Vi skal huske på, at en kvalitetsbetonet sekundær uddannelse skaber grundlaget for livslang læring. Det er f.eks. ikke særligt realistisk at kræve it-færdigheder, hvis den pågældendes skrive-, læse- og regnefærdigheder er utilstrækkelige.
<P>
Selv om det er medlemsstaternes ansvar at tilrettelægge uddannelserne, har vi brug for praktiske europæiske målsætninger og foranstaltninger. Kommissionens meddelelse er et skridt i den rigtige retning. Vi skal også prøve at nå til enighed om, hvori de grundlæggende færdigheder, der blev nævnt i Lissabon - it-færdigheder, fremmedsprog, teknologikultur, iværksætterånd og sociale færdigheder - rent faktisk består. Det er lettere at nå målene, hvis vi ved, hvad vi sigter mod.

<SPEAKER ID=31 LANGUAGE="NL" NAME="Sanders-ten Holte (ELDR).">
Fru formand, fru kommissær, mine damer og herrer, 1996 var Det Europæiske År for Livslang Uddannelse. I 2002 findes der stadig over 1 million mennesker i Nederlandene, som er funktionelle analfabeter, og situationen er sikkert ikke meget bedre i andre medlemsstater. EU gør derfor ret i - tillykke til fru Reding, i øvrigt - at give dette emne så stor opmærksomhed. Efter topmødet i Johannesburg ville det måske være en idé at afholde et verdenstopmøde i Bruxelles om funktionel analfabetisme.
<P>
I henhold til memorandummet og efter at vi har defineret strategien og prioriteringerne, skal vi nu til at gøre det europæiske rum for livslang læring til virkelighed. Det støtter jeg på det kraftigste. Min gruppe har altid støttet ordførerens tidligere betænkninger, og jeg vil gerne takke hende nu for hendes fornuftige betænkning. Jeg har dog to små bemærkninger.
<P>
Løbende uddannelse er et generelt begreb og kan være alt lige fra at lære børn gode manerer til meget tekniske efteruddannelseskurser, fra undervisning af småbørn til universitetskurser. Alle kan blive involveret - alle regeringer, alle offentlige instanser. Ikke desto mindre vil jeg gerne slå det budskab fast, at vi ikke må tabe uddannelsens kvalitet af syne. Vi får måske brug for at indføre et kvalitetsevalueringsprogram med henblik herpå, således som det sker inden for de almene uddannelser. Derfor støtter jeg kravet om udveksling af oplysninger, erfaringer og bedste praksis på europæisk plan samt om oprettelse og vedligeholdelse af en europæisk database. Dette vil naturligvis kræve støtte fra Europa-Kommissionen, da der er tale om et spørgsmål af største vigtighed. På denne måde er det også muligt at nå frem til gensidig anerkendelse med hensyn til de erhvervede kursusbeviser, certifikater og kvalifikationer, hvilket er vigtigt for mobiliteten.
<P>
Jeg vil også gerne henlede opmærksomheden på betydningen af, at borgerne selv tager ansvaret for deres uddannelse. Det er op til dem at beslutte, om de vil gøre en indsats og derved forbedre deres muligheder på arbejdsmarkedet.

<SPEAKER ID=32 LANGUAGE="FR" NAME="Caudron (GUE/NGL).">
Fru formand, fru kommissær, kære kolleger, det glæder mig at få lejlighed til på vegne af GUE/NGL-Gruppen i dag at udtale mig om et europæisk område for livslang læring. I aftes havde jeg lejlighed til at udtale mig om unionsborgerskabet, og forbindelsen mellem de to spørgsmål er tydelig, som det også blev understreget i konklusionerne fra Det Europæiske Råds møde i Feira, hvori det hedder: "Livslang uddannelse er væsentlig som politik for udvikling af medborgerskab".
<P>
Kære kolleger, der er enighed om, at alle bør have adgang til uddannelse og livslang læring, for at alle har samme muligheder for at finde sig til rette i samfundet. Vi ved imidlertid, at målet langtfra er nået. Forskellene forstærkes, fra det øjeblik man befinder sig i uddannelsessystemet. De giver anledning til talrige mislykkede skoleforløb og efterfølgende til social udstødelse. Der er tale om en ond cirkel. Det er på denne baggrund helt nødvendigt, at der vedtages en koordineret strategi på europæisk plan, som tager sigte på at sikre alle EU's borgere adgang til et anstændigt og tilstrækkeligt mål af almen og faglig uddannelse. Kommissionens meddelelse er et forsøg på at leve op til det ambitiøse mål. Den indeholder i øvrigt flere særdeles interessante forslag, om end de bør præciseres og suppleres med de forslag, der fremgår af vores kollegas betænkning, som snart bliver sat under afstemning.
<P>
Vi glæder os således over, at Kommissionen lægger vægt på den enkeltes ret til at erhverve grundlæggende færdigheder. Dette gælder også de unge, der forlader skolen tidligt, og som bør sikres gratis supplerende uddannelse senere i livet. Vi støtter også tanken om, at Kommissionen i nært samarbejde med medlemsstaterne bør udvikle en europæisk ramme for, hvilke grundlæggende færdigheder alle elever skal erhverve, inden de forlader den obligatoriske skoleuddannelse. Hvad angår faglig uddannelse, støtter jeg forslaget om, at Kommissionen skal sikre, at der udarbejdes klart definerede og tilstrækkeligt finansierede strategier til fremme af livslang læring.
<P>
Endelig er det vigtigt, når det gælder realiseringen af et europæisk område for livslang læring, at sikre alle, og i særdeleshed kvinderne, lige adgang til almen og faglig uddannelse gennem et nært samarbejde mellem alle samfundsaktører.
<P>
Endvidere bør der iværksættes integrationsprogrammer for indvandrere allerede i forbindelse med førskoleundervisningen.
<P>
Afslutningsvis vil jeg gerne udtrykke min anerkendelse af vores kollegas, fru Van Brempts, arbejde og den foreliggende betænkning og endnu en gang understrege, at livslang læring ikke blot er en social nødvendighed, men også en væsentlig social rettighed.

<SPEAKER ID=33 LANGUAGE="EN" NAME="Ahern (Verts/ALE).">
Fru formand, vi er blevet afhængige af det 21. århundrede, af det, som vi kalder den videnbaserede økonomi og informationssamfundet. Men ikke alle har adgang til denne videnbase. Forslagene om livslang læring er en indledende reaktion på denne ulighed. Det drejer sig ikke blot om uddannelse med henblik på bestemte job, selv om mennesker med et dårligt uddannelsesgrundlag har større risiko for arbejdsløshed. Der skal fokuseres på uligheden i uddannelsesgrundlaget for både mænd og kvinder.
<P>
Efteruddannelse kan ikke helt erstatte en dårlig grunduddannelse, og der er en betydelig risiko for, at de mennesker, der har et godt uddannelsesgrundlag, vil få endnu større udbytte af livslang læring, og de, der har et dårligt uddannelsesgrundlag, vil blive endnu mere udstødt. Det bør give anledning til bekymring.
<P>
Forslagene er positive, men det er langtfra klart, hvordan de vil kunne gennemføres og finansieres. Ordføreren har i denne forbindelse gjort et fremragende arbejde med at konkretisere de ret vage forslag. Fejlen ligger ikke hos kommissæren, hvis engagement man ikke er i tvivl om. Det skyldes derimod vanskeligheder med koordination af uddannelser på tværs af medlemsstaterne, da der ikke er noget klart europæisk ansvar.

<SPEAKER ID=34 LANGUAGE="NL" NAME="Blokland (EDD).">
Fru formand, jeg håber på at fylde 60 til næste år, en alder, hvor jeg tidligere troede, at man i ro og mag kunne læne sig tilbage og vente på pensionen, men intet kunne være fjernere fra sandheden. Jeg må konstant lære om nye ting for at kunne fortsætte med at udføre mit arbejde. Desuden er jeg nødt til at have styr på den seneste udvikling for at kunne kommunikere med mine børn og børnebørn pr. e-mail. Jeg lærer stadig noget nyt hver dag ved at bruge min computer.
<P>
Livslang læring er således ikke en politisk model. Det er et faktum. Jeg kan skrive under på, at der findes et behov for livslang læring. Derfor mener jeg, at regeringen skal indtage en proaktiv holdning for at give befolkningen mulighed for løbende at tilegne sig ny viden. Den aktuelle politik i mange medlemsstater lader noget tilbage at ønske i den henseende. Foranstaltningerne er rettet mod arbejdsgivere, byråd og arbejdsformidlinger, men sigter ikke mod at motivere de enkelte borgere.
<P>
Den bedste metode består i, at regeringen betaler for den uddannelse, som en person modtager, før vedkommende kommer ud på arbejdsmarkedet. Derefter skal de ansatte være ansvarlige for deres egen udvikling. I den forbindelse skal regeringen og arbejdsgiverne sikre, at de rette forudsætninger og den økonomiske støtte er til stede.
<P>
I Europa vil vi så sammen kunne indføre disse forudsætninger for at sikre befolkningen - også den del, der nærmer sig pensionsalderen - fortsat deltagelse på arbejdsmarkedet.

<SPEAKER ID=35 LANGUAGE="FR" NAME="De Sarnez (PPE-DE).">
Fru formand, indledningsvis vil jeg gerne takke Kommissionen for forslaget om en klart defineret strategi for livslang læring, ligesom jeg takker ordføreren, fru Van Brempt. Kommissionens meddelelse var længe ventet. Vi vidste alle, at medlemsstaterne ikke havde gjort væsentlige fremskridt siden Det Europæiske Råds møde i Lissabon. Ønsker vi at skabe et videnbaseret Europa og fremme lige muligheder, er det påtrængende nødvendigt at sikre alle EU's borgere lige adgang til uddannelse og livslang læring. Jeg finder anledning til at understrege visse forhold, som danner forudsætning for, at strategien kan udmøntes i praksis.
<P>
For det første bør der ydes en reel indsats for at sikre anerkendelse og overførsel af kundskaber og eksamensbeviser med udgangspunkt i de allerede eksisterende netværk eller ved at skabe nye.
<P>
For det andet bør såvel arbejdstagere som arbejdssøgende sikres adgang til livslang læring. Kommissionen bør således fremme medlemsstaternes initiativer i så henseende og eventuelt tilbyde specifikke programmer, som eksempelvis henvender sig til arbejdssøgende eller unge uden kompetencegivende eksamen.
<P>
For det tredje er det afgørende, at der opnås enighed om en målsætning for de årlige udgifter til livslang læring og etableres skattemæssige og andre incitamenter, som tilskynder arbejdsgiverne og den enkelte borger til at investere i livslang læring.
<P>
Endelig vil jeg gerne understrege den europæiske dimension, når det gælder almen og faglig uddannelse. Der kræves beherskelse af et fremmedsprog. Alle EU's institutioner og medlemsstater bør fortsætte indsatsen på denne område og sikre, at Det Europæiske Sprogår sætter sig spor. Realiseringen af et europæisk område for livslang læring er en vidtfavnende opgave. Lad os hurtigst muligt gå i gang med at løse den, således at vores medborgere sikres retten til uddannelse.

<SPEAKER ID=36 LANGUAGE="DE" NAME="Gröner (PSE).">
Fru formand, fru kommissær, kære kolleger, at skabe et område for livslang læring betyder at handle aktivt for at garantere lige muligheder for alle befolkningsgrupper. Realistisk betragtet kan EU ikke klare dette alene, i betragtning af at 1% af budgettet investeres i kultur og uddannelse. Også her skal tingene ændres. Dertil kommer den ofte snæversynede angst i medlemslandene, f.eks. i de tyske delstater, hvor det handler om den kulturelle suverænitet, hvor de ser deres kulturelle suverænitet truet, når Europa udtaler sig om uddannelsespolitik.
<P>
I denne forbindelse burde resultaterne af Pisa-undersøgelsen have åbnet vores øjne. Finland, hvor man praktiserer livslang læring, har opnået fremragende resultater og slået Tyskland, hvor man praktiserer karakterprincippet i grundskolen, hvilket ofte skaber barrierer for folk i forbindelse med yderligere uddannelse. Vi skal altså lære af hinanden. Lad os udarbejde kvalifikationsplaner for nye udviklinger inden for den elektroniske revolution og også inden for industrien. Lad os udbygge læringscentre. Individuelle læringskonti er, hvad ordføreren har foreslået. Informations- og erfaringsudveksling, dét er de centrale punkter. Anerkendte garanterede ordninger til gensidig anerkendelse af eksamensbeviser, det er dét, det skal handle om. Det er dét, det handler om at udvikle.
<P>
Vi skal i den forbindelse udarbejde tilbuddene målgruppeorienteret, f.eks. for kvinder efter en familiefase, for eneforsørgere med børnepasningstilbud, for vandrende arbejdstagere, for mennesker i landområder. Kommissionen og medlemslandene bør koordinere deres tiltag og koncentrere sig om også altid at have opmærksomheden henledt på integrering af kønsrolleaspektet netop i forbindelse med livslang læring. Alle instrumenter bør også udnyttes, f.eks. lån i investeringsbanker med henblik på at udbygge uddannelsessystemerne, at skabe et moderne, effektivt uddannelsessystem. At inddrage det uformelle system, at fremskynde den politiske voksenuddannelsesproces, det er dét, vi har brug for, en ny læringskultur, der sikrer det mest kostbare råstof, vi har, menneske og ånd, en bæredygtig udvikling.

<SPEAKER ID=37 LANGUAGE="IT" NAME="Sbarbati (ELDR).">
Fru formand, jeg vil også gerne lykønske ordføreren med denne glimrende betænkning. Der er dog nogle ting, som jeg gerne vil præcisere. Der er ingen tvivl om, at vi her ser ånden fra Feira, men der var nogle - også en kollega fra min egen gruppe - som talte om analfabetisme. Og det er netop det, som jeg gerne vil henlede Deres opmærksomhed på, nemlig at der er en bekymrende funktionel analfabetisme, som rammer en stor del af den europæiske befolkning, når det gælder den nye teknologi og de nye sprog.
<P>
Kommissæren talte om at leve i det videnbaserede samfund. At leve er selvfølgelig ensbetydende med at påvirke hinanden, men også og ikke mindst med at kommunikere, for at kommunikere er i dag lig med at have indflydelse. Den, der kommunikerer, skal først have en viden og derefter kunne kommunikere, det vil sige være i besiddelse af kommunikationens redskaber, nemlig sprogene. Det er det, som vi skal arbejde på, og som vi skal gøre noget ved.
<P>
Uddannelse er én ting, og undervisning er en anden. Hvis vi mener, at der skal være kvalitet i undervisningen, skal vi gøre en indsats for at skabe et ensartet grundlag og revidere alle de europæiske undervisningssystemer. Hvad uddannelsen angår, skal de enkelte medlemsstater styrke de nationale uddannelsesaftaler i samarbejde med lokalsamfundene, virksomhederne og alle dem, der investerer i de unges og de lidt ældres uddannelse.
<P>
Der skal selvfølgelig være tale om livslang læring, men jeg vil gerne sige, at hvis ikke der finder en klar forberedelse og en klar indlæringstræning sted i den rette alder, nemlig i skolealderen, er vi ikke længere i stand til at få indflydelse på de voksne, som ikke længere er disponeret for at lære. Der er således tale om en hel strategi, som gør det nødvendigt at styrke grunduddannelsen og undervisningen på gymnasieniveau, før vi kan gøre noget ved den livslange læring.
<P>
Til sidst vil jeg gerne bemærke, at medlemsstaterne bruger mindre end 15% af BNP på undervisning og uddannelse. Det er sandsynligvis nødvendigt, at Kommissionen griber ind og giver os mulighed for at få et fælles politisk og kulturelt område, for kundskabernes, kulturens og værdiernes Europa kan kun opstå, hvis vi investerer på en anden og mere omfattende måde i uddannelse ...
<P>
(Formanden afbrød taleren)

<SPEAKER ID=38 LANGUAGE="FR" NAME="Sylla (GUE/NGL).">
Fru formand, fru kommissær, kære kolleger, hvis De mener, uddannelse koster dyrt, så prøv engang uvidenhed, som Abraham Lincoln udtalte. Der er set i dette perspektiv grund til at hilse fru Van Brempts betænkning velkommen og glæde over de både sande og relevante ord, der lød fra ordføreren for et øjeblik siden.
<P>
Som ordføreren på udmærket vis udtrykte det, er vores samfund kendetegnet ved, at lige muligheder, personlig udvikling og mulighed for at tage ansvaret for sig selv livet igennem forudsætter øget adgang til almen og faglig uddannelse.
<P>
Den foreliggende betænkning udmærker sig ved at påpege de afgørende udfordringer, der knytter sig til begrebet livslang læring. Den peger på netop de kategorier, som er særligt udsatte, og som bør sikres adgang til livslang læring, nemlig analfabeter, indvandrere, handicappede, arbejdsløse og kvinder, som har afsluttet barselsorlov.
<P>
Jeg vil gerne allerede nu udtrykke min anerkendelse af den udmærkede indsats, der er ydet af Udvalget om Kvinders Rettigheder og Lige Muligheder. Endvidere skal det understreges, at betænkningen vidner om et samfund, som er under forandring, og som er kendetegnet ved, at den enkelte kan skifte erhverv flere gange i livet. Gennemføres denne betænkning snarest, kan den blive en ny chance for alle de kvinder og mænd, som mener, at de definitivt er afskåret muligheden for social fremgang.
<P>
Der er imidlertid grund til at påpege nogle mangler. Fru Karamanou har påvist forskelle i adgangen til uddannelse for henholdsvis mænd og kvinder. Der er imidlertid tale om regulært manglende muligheder for analfabeter, indvandrere, handicappede og langtidsledige. Kære kolleger, det afgørende problem er dog, set med mine øjne, finansieringen. Mens Kommissionen for øjeblikket afsætter mere end 500 millioner euro og i 2006 vil afsætte et tilsvarende beløb, og mens Den Europæiske Investeringsbank agter at forhøje budgetbevillingerne til dette formål, synes medlemsstaterne ikke indstillet på at yde nogen indsats i så henseende.
<P>
I øvrigt må det betegnes som malplaceret at ville vende hver skilling, når det gælder et så vigtigt emne, eller eksempelvis ville ændre eksisterende programmer, såsom Leonardo da Vinci og Sokrates.
<P>
Endelig, fru kommissær, må jeg kategorisk afvise tanken om at lade dem, der har allermest behov for denne undervisning, betale selv den mindste del af udgifterne hertil. Jeg håber, De er enig med mig i dette synspunkt. Lad os holde os for øje, som Victor Hugo udtrykte det, at den, der åbner døren til skolen, lukker døren til fængslet.
<P>
Kære kolleger, lad os ikke glemme, at livslang læring skal omfatte de svageste. For dem er der tændt et håb, måske det eneste, måske den sidste udvej.

<SPEAKER ID=39 LANGUAGE="DE" NAME="Karas (PPE-DE).">
Fru formand, fru kommissær, mine damer og herrer, der findes en gammel talemåde: "Vi lærer ikke for skolen, men for livet". Den talemåde gælder egentlig slet ikke mere. Den udtrykker, at læring er reduceret til skolen. Vi skal forstå skolen som en forudsætning for grundlæggende færdigheder og skal i skolerne opdrage børnene til, at man skal lære hele livet igennem for at kunne klare vor tids udfordringer.
<P>
Dernæst har vi Lissabon-målene. Vi kan ikke blive det mest konkurrencedygtige kontinent i verden, hvis vi ikke investerer meget kraftigt i de menneskelige ressourcer, i den stærkeste kapital, vi har. Konkurrenceevne er ikke kun et spørgsmål om omkostninger, det er et spørgsmål om kvalitet, og det er et spørgsmål om uddannelse. Uddannelse er forudsætningen for, at vi kan producere bedre kvalitet, være hurtigere og nedbringe omkostningerne.
<P>
Endelig skal vi naturligvis også forsøge at definere Europas mål. Hvilke uddannelsesmål ønsker vi at opnå som kontinent? Denne måldefinition hænger sammen med spørgsmålet: Hvilke mindstestandarder har Europa, der adskiller os tydeligt fra andre kontinenter, og som vi også ønsker at nå i det indre marked i alle medlemsstater trods de forskellige kompetencesituationer? Her danner Pisa-undersøgelsen et vigtigt grundlag, fordi den sammenligner og inddrager bedste praksis-modeller. Vi har imidlertid fire aktører, nemlig staterne, arbejdsgiverne og arbejdstagerne, borgerne og udbyderne. Alle skal arbejde sammen, ikke kun i forbindelse med programmerne, men også i forbindelse med finansieringen. Derfor bifalder jeg forslaget om en såkaldt livslang læringskonto.

<SPEAKER ID=40 LANGUAGE="DE" NAME="Prets (PSE).">
Fru formand, fru kommissær, jeg vil gerne som det første tage det forslag op, som ordfører fru Van Brempt stillede, nemlig at udskifte ordene livslang læring. De lyder virkelig som en straf, og jeg vil gerne straks foreslå to andre ord: lebensbegleitendes Lernen (læring for livet). Opgaven er den samme, men det lyder ikke negativt og heller ikke som en straf. Måske kan man bruge det fremover.
<P>
I den foreliggende betænkning påpeges nogle muligheder, og diskussionen har også vist, hvor meget vi kan gøre, hvor meget vi skal gøre. Jeg vil også gerne endnu en gang komme ind på et par for mig uklare punkter, og det er spørgsmålet om anerkendelse af formelle eksamensbeviser. Kommissionen taler på den ene side om frivillige mindstekvalitetsstandarder og på den anden side om et modulsystem, som skal udarbejdes og være færdigt i 2003, og som gør det muligt at kombinere de forskellige uddannelses- og erhvervsuddannelsesinstitutioner. Begrebet "frivillig" skaber en vis usikkerhed, og vi bør udtrykke os klart, når vi siger, hvad vi ønsker, hvad der fører til gensidig anerkendelse.
<P>
Lige muligheder, livslang læring eller læring for livet for alle har der allerede været talt rigtig meget om her. Det, at en Eurostat-undersøgelse viser, at 16% af de universitetsuddannede deltager i videreuddannelse sammenlignet med kun 2% fra de nederste uddannelsestrin, understreger, at adgangen til uddannelse ikke skal skabe uligheder, men derimod reducere dem. Her skal vi bidrage til at overvinde disse barrierer. Social udstødelse og marginalisering skal mindskes gennem et nyt europæisk projekt, f.eks. projektet livslang læring. På Rådet i Lissabon satte man sig det mål at gøre Unionen til den mest konkurrencedygtige og mest dynamiske videnbaserede økonomi i verden. Hvis dette mål skal nås, skal alle mennesker imidlertid inddrages fra starten. Adgang til uddannelse må ikke længere afhænge af uddannelsesniveau, køn, nationalitet og infrastrukturelle aspekter.
<SPEAKER ID=41 NAME="Reding">
Fru formand, jeg ved, tiden er kort, og jeg burde tage stilling til de mange meget konkrete forslag, der er stillet af Europa-Parlamentets medlemmer. Det er ikke muligt, men jeg kan forsikre, at vi har noteret os alt, hvad der er sagt. Der er tale om meget konkrete og særdeles nyttige forslag. Jeg skal blot kort omtale de initiativer, der er planlagt for de kommende måneder.
<P>
Til november fremlægger Kommissionen en meddelelse om indikatorer og benchmarking, som skal gøre det muligt at måle de fremskridt, der gøres på de prioriterede områder. De får således med den pågældende meddelelse et redskab, som gør det muligt at foretage en reel vurdering af de konkrete foranstaltninger, der er truffet. Når det gælder grundlæggende færdigheder, er syv arbejdsgrupper i færd med i samarbejde med medlemsstaterne at fastlægge fælles kriterier, hvilket er en forudsætning for at kunne gennemføre den omtalte benchmarking på korrekt vis og vurdere de foranstaltninger, der er truffet. Dette arbejde er næsten tilendebragt, og der vil således hurtigt ske noget på dette felt.
<P>
I øvrigt vil der hurtigt kunne registreres en udvikling med hensyn til erhvervsuddannelserne. Det er naturligvis nødvendigt direkte at inddrage arbejdsmarkedets parter for at sikre, at der sker fremskridt på dette felt. Jeg vil gerne tilføje, at arbejdsmarkedets parter og medlemsstaterne har forpligtet sig til at etablere fælles principper, når det gælder ikke-formel læring. Vi bestræber os for at få løst denne opgave. Endvidere vil jeg gerne præcisere, at jeg er lige så chokeret som alle andre over, at der findes så mange mennesker i vores samfund, som hverken kan læse eller skrive. Jeg har hørt budskabet fra Europa-Parlamentets medlemmer. De ønsker, at vi sammen yder en markant indsats til bekæmpelse af analfabetismen. Jeg skal sammen med mine tjenestegrene vurdere forslaget nærmere og se, om der er mulighed for, at Kommissionen og Europa-Parlamentet i fællesskab kan tage initiativer i denne retning.
<SPEAKER ID=42 NAME="Formanden.">
Tak, fru kommissær Reding.
<P>
Forhandlingen er afsluttet.
<P>
Afstemningen finder sted i dag kl. 12.00.

<SPEAKER ID=44 NAME="Formanden.">
Næste punkt på dagsordenen er betænkning ( A5-0183/2002) af Gutiérrez-Cortines for Udvalget om Kultur, Ungdom, Uddannelse, Medier og Sport om universiteterne og de højere uddannelser i det europæiske videnrum (2001/2174(INI)).

<SPEAKER ID=45 NAME="Gutiérrez-Cortines (PPE-DE)">
Fru formand, jeg vil gerne takke Udvalget om Kultur, Ungdom, Uddannelse, Medier og Sport, fordi det godkendte dette forslag om at gennemføre en undersøgelse af universiteter og højere uddannelser i det europæiske videnrum. Jeg må sige, at jeg har taget mange af de andre medlemmers idéer op her, og jeg har i høj grad lyttet til synspunkterne fra den europæiske sammenslutning af studerende og den europæiske universitetssammenslutning samt fra mange andre sektorer, og desuden har der været afholdt en høring.
<P>
Men før jeg kommer ind på selve emnet, vil jeg gerne sige, at der ikke er stillet ændringsforslag, og at jeg vil bede sekretæren for plenarforsamlingen om at indføje to overskrifter for at gøre teksten lettere at læse: "Det europæiske rum for højere uddannelser" før punkt 1 og "Bologna-processen" før punkt 5.
<P>
Hvorfor er det nødvendigt med denne betænkning? Der findes visse selvmodsigelser i Europa. I mere end 1.500 år har universiteterne været det fundament, som den europæiske kultur er blevet bygget på. Desuden har det været her, at dialogen er opstået, hvor de videnskabelige tanker har udviklet sig, og hvor unge er blevet uddannet. Men alligevel ser vi mærkelig nok en proces - som mange kalder endogami - hvor universiteterne lægger afstand til systemet og EU, og hvor man i den europæiske politik, også Kommissionen selv, ikke tager tilstrækkelig højde for den rolle, som universiteterne kunne spille som konsulenter, institutioner og formidlere af Fællesskabets regelværk. Disse institutioner er både yderst professionelle og uafhængige og findes over hele Unionen, og de bør udgøre et centralt referencepunkt for det civile samfund, et centrum for dialog og debat og som støtte for Meda-programmerne og kandidatlandenes programmer samt centre for uddannelse i mange henseender i endnu højere grad, end det er tilfældet i øjeblikket.
<P>
Vi henvender os derfor ikke kun til Kulturudvalget, der, som vi ved, har oprettet specifikke programmer for universiteterne, men hele Europa-Kommissionen. Derfor drøfter vi det første europæiske dokument om dette spørgsmål.
<P>
Dermed mener jeg på den ene side, at vi opfordrer universiteterne til at rykke tættere på Europa, til at iagttage Europa og interessere sig for europæiske anliggender, og på den anden side opfordrer vi Kommissionen til at udbygge sit forhold til universiteterne i alle henseender.
<P>
Hvad beder vi om i betænkningen? Det er nødvendigt at støtte oprettelsen af et europæisk uddannelsesrum, og her skal universiteterne være forkæmpere. Desuden skal vi have dem til at tage den videnskabelige og begrebsmæssige udfordring op, som Europa og de europæiske regioner og nationer står over for. Universiteterne skal også være vogtere og skal være engagerede i kvalitet, være de vigtigste forkæmpere for og formidlere af kulturen med hårdt arbejde og åben og gennemsigtig evaluering. Evaluering, åbenhed og kvalitet bør være den ansvarlige reaktion fra disse organer, som normalt finansieres med offentlige midler, og som samfundet betror uddannelsen af de kommende generationer.
<P>
Vi støtter Bologna-processen, idet vi skal starte med universiteterne selv og med Rådet med alt, hvad det indebærer: mobilitet, anerkendelse af kvalifikationer, oprettelse af netværk osv. Men det er underforstået, at for at opnå denne konvergens, både anerkendelse af kvalifikationer og øget mobilitet blandt undervisere, studerende og forskere, er det nødvendigt at gøre adgangsprocedurerne mere fleksible og gøre selve Bologna-processen mere åben, og det samme gælder arkitekturen for kvalifikationerne. På den måde vil folk føle sig tryggere og bedre tilpas, og det bliver lettere at tage hensyn til de forskelligartede problemer, der skyldes forskellige typer af kvalifikationer og forskning samt de forskellige kendetegn ved den praktiske uddannelse.
<P>
Vi anmoder også om, at der udarbejdes en grønbog, for det er forbavsende, hvor lidt vi ved om universiteternes situation. De få indikatorer, der er til rådighed, viser i mange tilfælde meget negative tal. Universiteterne befinder sig midt i en alvorlig krise: De har gjort sig store anstrengelser for at bringe uddannelsen tættere på hele befolkningen, og ofte har de mistet en del af deres konkurrenceevne. De skal hjælpes. Vi skal anerkende forskerstanden, fremme forskningen og skabe incitamenter, så de studerende i en ung alder introduceres for disse aspekter. Det er nødvendigt at belønne merit, mobilitet og resultater, og det er vigtigt, at universiteterne styrker deres rolle som centre for livslang læring. De skal være centre for udbredelsen af teknologi og innovation og for ajourføring af viden.
<P>
Vi foreslår også, at universiteternes tilstedeværelse i medierne øges, og at man støtter universiteter med fjernundervisning - det har de bedt os om - og at der samtidig oprettes et "center for de europæiske universiteter", et center, hvor universiteterne kan mødes, så deres forhold ikke skal plejes via internettet og med en kølig distance, men at der findes et sted i Europa, hvor man kan diskutere universiteternes situation.

<SPEAKER ID=46 NAME="Reding">
Fru formand, jeg har med største interesse noteret mig de forslag, der er stillet af ordføreren, fru Van Brempt, og af Kulturudvalget. Hvis vi skal skabe et videnbaseret samfund i Europa, sådan som det har været understreget siden Det Europæiske Råds møde i Lissabon, er der afgjort behov for konkret inddragelse af universiteterne.
<P>
Det er også baggrunden for, at jeg sammen med min kollega, hr. Busquin, der er ansvarlig for forskningsområdet, er i færd med at udarbejde en meddelelse om universiteternes rolle i et videnbaseret Europa, hvor universiteterne befinder sig i et krydsfelt mellem forskning, uddannelse og innovation. Kommissionen vil ved udarbejdelsen af den omtalte meddelelse tage hensyn til de tanker, der kommer til udtryk i den foreliggende betænkning, herunder tankerne om de doktorale studier. Der er helt klart behov for at konsolidere de doktorale studier og tilføre dem en europæisk dimension. Jeg deler i denne henseende ordførerens synspunkter.
<P>
Vi vil i september 2003 gøre status over Bologna-processen og i den forbindelse afholde en stor konference i Berlin. Indtil da er der en række konkrete opgaver, der skal løses. Den 17. juli i år vedtog Kommissionen således Erasmus World-programmet, som åbner mulighed for at etablere bånd mellem universiteterne på kandidatniveau. Der vil på denne måde opstå "universitetsfamilier" på tværs af landegrænserne, som udbyder europæiske kandidatgrader og tager imod studerende og undervisere fra andre kontinenter. Forslaget forelægges Europa-Parlamentet og Rådet i forbindelse med den fælles beslutningsprocedure.
<P>
Vi understreger hermed ønsket om innovation og ønsket om at styrke universiteterne, således at de udnytter potentialet og på ny udvikler sig til ekspertisecentre, og således at de bidrager til den konkrete virkeliggørelse af det videnbaserede Europa, som endnu kun eksisterer i teorien.
<P>
Der er grund til at påpege, at Kommissionens politik ikke kun er rettet mod universiteterne, men mod en række aktører og institutioner (skoler, erhvervsuddannelser, virksomheder, borgere).
<P>
Vi forventer Europa-Parlamentets støtte i bestræbelserne for at skabe et videnbaseret samfund i Europa, som omfatter alle intellektuelle kræfter. Vedtagelsen af det foreliggende beslutningsforslag vil, set i det overordnede perspektiv, være et skridt i den rigtige retning. Tak for Deres støtte til de igangværende bestræbelser.

<SPEAKER ID=47 LANGUAGE="ES" NAME="Zabell (PPE-DE).">
Fru formand, fru kommissær, først vil jeg gerne gratulere ordføreren, vores kollega fru Gutiérrez-Cortines, for efter min mening er hun den bedst egnede som ordfører for denne betænkning om universiteter og højere uddannelser, og hun har demonstreret sin store erfaring på dette felt.
<P>
Jeg vil gerne fokusere på sport. I Europa er det meget vanskeligt at kombinere studier med sport, og det betyder, at vores unge på et tidspunkt må vælge mellem de to. Som forældre skal vi naturligvis prøve at øve indflydelse på dette valg, og vi tilskynder dem til at vælge studierne frem for sporten, fordi de efter vores mening giver større sikkerhed.
<P>
I andre lande som f.eks. USA kan sport og universitetsstudier udmærket kombineres. Og ikke blot kan de kombineres, men de nordamerikanske studerende har rent faktisk adgang til langt flere universiteter og muligheder takket været sporten, end de ville have uden den.
<P>
EU skal støtte sporten på universiteterne, både inden for og uden for selve universitetet. Vi må fremme universitetsholds deltagelse i konkurrencer mellem universiteter (regionale, nationale, internationale osv.), og måske - og hvorfor ikke? - kunne vi bruge en del af Erasmus-programmet, som har stor succes, til at skabe den mobilitet for universiteternes sportshold, som andre studerende nyder godt af.
<P>
Vi må ikke glemme, at unge, der deler deres tid mellem studier og sport, ikke har megen energi og tid tilbage til at kaste sig ud i andre aktiviteter, som vi alle finder mindre tilrådelige.

<SPEAKER ID=48 LANGUAGE="IT" NAME="Vattimo (PSE).">
Fru formand, fru Gutiérrez-Cortines' glimrende betænkning er en milesten, ikke mindst fordi det er den første så omfattende og velstrukturerede betænkning, som forelægges Parlamentet. Det er navnlig i de senere år og efter mødet i Lissabon, at man har talt om nødvendigheden af at skabe et kundskabernes Europa, men hidtil har alt dette på mange punkter været en hensigt, man ikke gjorde noget ved.
<P>
De, der ligesom jeg har set virkningerne af Erasmus- og Sokrates-programmerne på universiteterne - selv om disse programmers rækkevidde ofte er begrænset på grund af de utilstrækkelige midler - ved, hvor meget de har betydet for såvel udvidelsen af de studerendes og undervisernes horisont som dannelsen af en europæisk bevidsthed blandt borgerne, først og fremmest blandt familierne til dem, der har nydt godt af programmerne
<P>
Nu gælder det om også at rette EU's opmærksomhed og indsats mod mange andre aspekter af den højere uddannelse, ikke mindst ved at fremme udbredelsen af nogle landes gode praksis til alle de andre EU-lande og arbejde for alle borgeres ret til at studere uafhængigt af deres økonomiske situation. Dette skal ske ved at styrke den offentlige universitetsundervisning, som er den eneste, hvor man er i stand til at foretage investeringer, der ikke er domineret af tanken om en umiddelbar indtjening, og som derfor kan sikre alle borgere mulighed for at få adgang til højere uddannelse, der er nødvendig for at forny lederstanden.
<P>
Vi kan ikke lægge skjul på, at de offentlige universiteters førsteplads i nogle EU-lande i dag er truet af farlige privatiseringstendenser, som på en skæbnesvanger måde risikerer at gå ud over studiefriheden og reducere forskningsniveauet og de studerendes lærdomsniveau, fordi penge bliver vigtigere end dygtighed og fortjeneste.
<P>
I fru Gutiérrez-Cortines' betænkning tager man højde for denne situation og stiller en række vigtige forslag. Jeg vil bl.a. gerne understrege, at man anmoder Kommissionen om at oprette "de europæiske universiteters hus", hvor de akademiske kredse - lige fra de studerende til underviserne og de forskellige agenturer på dette område - får lejlighed til på en selvstændig måde at gøre deres egne krav gældende og stille deres egne forslag. Det ville være en interessant anvendelse af subsidiaritetsprincippet på et europæisk kulturområde, som er afgørende for hele vores arbejde.

<SPEAKER ID=49 LANGUAGE="NL" NAME="Sanders-ten Holte (ELDR).">
Fru formand, fru kommissær, mine damer og herrer, først vil jeg gerne rette en varm tak til fru Gutiérrez-Cortines, fordi hun har gjort sig den ulejlighed at skrive en initiativbetænkning. Jeg kunne ikke være mere enig i, at viden er nøglen til konkurrenceevne og økonomisk og social udvikling i Europa, men jeg er bestemt ikke på linje med hende i alle konklusionerne.
<P>
Universiteterne spiller en vigtig rolle, når Europa skal gøres til den mest dynamiske og konkurrencedygtige videnbaserede økonomi. Derfor er det meget vigtigt, at de vedligeholder en gensidig kontakt og udveksler oplysninger og erfaringer. Forudsætningen er imidlertid, at de tilbyder uddannelse af høj kvalitet i et forsøg på at skabe ekspertcentre inden for den akademiske verden. Jeg deler fuldt ud fru Gutiérrez-Cortines' synspunkt om, at studerendes, underviseres og forskeres mobilitet kan forbedres kraftigt. Administrativt kan mange hindringer ryddes af vejen. Men jeg kan ikke se fordelen ved, at Kommissionen og medlemsstaterne skal støtte oprettelsen af de europæiske universiteters hus. Derfor er jeg ikke klar over, hvilken rolle medlemsstaternes og Parlamentets repræsentanter skal spille her.
<P>
En anden ting, som jeg ikke kan se værdien af, er oprettelsen af et særligt europæisk universitet for kultur. Der undervises allerede i sprog og litteratur, filosofi og kommunikation ved de eksisterende universiteter, mens særlige akademier tager sig af kunstarterne. I betænkningen peges der på behovet for en interkulturel dialog med andre områder i verden. Det er alt sammen meget godt, men det antydes, at de nuværende universiteter er fuldstændig indadskuende og savner enhver kontakt med resten af verden, og det er simpelthen ikke længere tilfældet. Derfor, fru Gutiérrez-Cortines, er jeg bange for, at vi i min gruppe, selv om vi er enige i visse aspekter af betænkningen, vil undlade at stemme, eftersom vi ikke kan forlige os med de to ovennævnte punkter.

<SPEAKER ID=50 LANGUAGE="EL" NAME="Alyssandrakis (GUE/NGL).">
Fru formand, fru kommissær, mine damer og herrer, universiteterne i Grækenland er i gang med hastigt at miste deres akademiske akkreditiver. Deres grundlæggende funktioner privatiseres, de styres i stigende grad af kommercielle interesser, og de tvinges til at fungere som virksomheder, der er underlagt konkurrence og markedskræfterne generelt. Resultatet er, at uddannelsernes standard er faldende over hele linjen.
<P>
EU er den vigtigste drivkraft i denne udvikling, og her følger betænkningen trop. Det græske kommunistparti er en indædt modstander af Bologna-processen, af private universiteter, af interventioner på grundlag af grønbogen, af det såkaldte europæiske rum for højere uddannelse og naturligvis af oprettelsen af de europæiske universiteters hus, alt sammen faktorer, der vil fjerne uafhængigheden og tankernes frie bevægelighed. 
<P>
Vi kæmper for statsuniversiteter og kun statsuniversiteter, der er underlagt akademisk og ikke kommerciel kontrol, og som vil opfylde græsrøddernes og samfundets behov. Vi støtter samarbejdet mellem universiteter med skyldig respekt for det akademiske samfund.
<P>
Mine damer og herrer, universiteter er ikke købmandsforretninger. Hvis vi lader dem blive det, vil vi knuse ethvert håb, som unge mennesker har om at erhverve en afrundet uddannelse, og ethvert håb, som samfundet har om en bedre fremtid.

<SPEAKER ID=51 LANGUAGE="EN" NAME="Wyn (Verts/ALE).">
Fru formand, jeg bifalder i høj grad dette initiativ. Det er et meget nødvendigt initiativ, som jeg støtter fuldt ud. Universiteterne er hjørnestenene i vores samfund, og hvis vi opfordrer universiteter, studerende og lærere til at skabe tættere forbindelser og udveksle erfaringer, vil det være en stor berigelse for vores samfund. Det vil også øge den europæiske konkurrenceevne, da universiteterne nu spiller en vigtig rolle i erhvervslivet.
<P>
Mange højere uddannelsesinstitutioner lider allerede under manglende midler, og EU's lovgivning om højere uddannelse vil ikke komme videre uden tilstrækkeligt økonomisk grundlag. Jeg opfordrer indtrængende Kommissionen, Rådet og Parlamentet til at sikre det økonomiske grundlag, da det er meget vigtigt for initiativets gennemførelse.
<P>
Jeg havde dog gerne set større vægt på undervisning i moderne fremmedsprog, da de sproglige barrierer er en af de største forhindringer for mobilitet. I mit eget land, Det Forenede Kongerige, er der nedskæringer i forbindelse med obligatorisk undervisning af fremmedsprog. Undervisning i et valgfrit sprog er meget væsentligt. Jeg støtter betænkningen fuldt ud.

<SPEAKER ID=52 LANGUAGE="IT" NAME="Mussa (UEN).">
Fru formand, jeg vil gerne lykønske Cristina Gutiérrez-Cortines med hendes betænkning, der er særligt betydningsfuld, fordi vi - sådan som hun selv understregede - her står med den første betænkning, som Europa-Parlamentet har tilegnet universitetet som en institutionelt anerkendt situation.
<P>
Jeg er helt enig med fru Gutiérrez-Cortines i, at tiden er inde til, at EU ikke bare finansierer, men også administrerer og fremmer en undervisningsmodel uden grænser på europæisk plan, så forskningen bringes tilbage i sit institutionelle miljø, nemlig universitetet. Derfor vil jeg gerne understrege vigtigheden af, at vi styrker det europæiske område for højere uddannelse, hvilket så afgjort er en væsentlig målsætning, der ganske vist inddrager de enkelte universiteter i medlemsstaterne, men ikke går ud over deres selvstændighed eller deres kulturhistorie, selv om målsætningen så afgjort er en høj undervisningskvalitet.
<P>
De studerendes, forskernes og undervisernes mobilitet er desuden en værdifuld måde at udveksle viden og styrke den kritiske tankegang på, og den har en stærk social betydning og giver udsigt til en god kulturel integrationskapacitet i fremtiden. Det er helt rigtigt, at forskningsresultaterne og oprettelsen af et universitetsnetværk ikke alene vil muliggøre en gensidig vurdering af den aktivitet, der er blevet udført, men også gøre en eventuel kontrolproces mere økonomisk.
<P>
Det er således af stadig større vigtighed, at EU fører en støttepolitik, hvor der bevilges midler til universitetsforskningen, idet man hele tiden skal huske, at det ikke kun er universiteternes institutionelle pligt at undervise, men også og ikke mindst at forske og eksperimentere og således styrke forskernes rolle, da de ellers vil se sig om efter nogle mere tilfredsstillende jobalternativer, ikke mindst i USA.
<P>
Ud fra en retrospektiv analyse af den finansiering, som EU hidtil har bevilget til forskning, har jeg bemærket, at man har givet meget stor plads til de små og mellemstore virksomheder - som naturligvis er vigtige for EU-landenes økonomi som helhed - men samtidig har man forsømt universitetsforskningen.
<P>
Jeg kan desværre fortælle, at på baggrund af denne analyse blev gennemførelsen af en stor del af den finansierede forskning netop givet i underentreprise til universitetsforskerne. Jeg indrømmer, at de midler, som EU's universiteter hidtil har stillet til rådighed, så afgjort har været talrige - det femte rammeprogram, det sjette rammeprogram, Erasmus osv. men vi har endnu en opgave, nemlig at overbevise alle dem, der arbejder med dette dokument, yderligere om, at det er på tide, at vi igen giver universitetsinstitutionen en fremtrædende rolle på forskningsområdet og giver den anerkendelse for, at den har foretaget denne forskning i over 600 år med glimrende resultater, som alle har kunnet få gavn af, og som den ikke har krævet ejendomsretten til.

<SPEAKER ID=53 LANGUAGE="EN" NAME="Farage (EDD).">
Fru formand, der er ingen tvivl om vigtigheden af universiteter og uddannelse. Faktisk er uddannelse i sig selv så vigtig, at premierminister Blair tidligere har udtalt, at han kun har tre politikker: uddannelse, uddannelse og uddannelse. Men vægten på uddannelse i den politiske verden gør universiteterne og andre uddannelsesinstitutioner særligt sårbare over for ydre pres. Det er ikke for ingenting, at universiteterne ofte er et af de første mål for folkeforførere og diktatorer. Fritænkerne skal fjernes som det første.
<P>
Demokratier har også et problem i denne forbindelse, fordi vores uddannelsesinstitutioner hovedsagelig er baseret på de tilgængelige midler, og den, der betaler, er også den, der bestemmer. Som resultat har vi oplevet større og større indblanding i vores uddannelsesinstitutioner.
<P>
Det samme gælder EU. Da flere og flere midler til uddannelse kommer via de europæiske institutioner, er det også EU, der bestemmer.
<P>
Når jeg besøger de britiske universiteter for at holde tale for de studerende, ser jeg mange EU-flag og meget litteratur om EU. Og det er lidt foruroligende, at man i EU nu bliver undervist i statskundskab og det europæiske samarbejdes historie, og at EU-støtten vejer så tungt, at protester mod den formodede visdom betragtes som kætteri. Medmindre den korrekte version af den politiske historie fremlægges i opgaver og eksamensopgaver, afspejles det i eksamenskaraktererne.
<P>
Jeg ser derfor på betænkningen med nogen bekymring. EU har sine egne nøglepolitikker, som er integration, integration og integration. Det er naturligvis derfor, at EU er så interesseret i universiteterne og højere uddannelse.
<P>
Jeg er ikke i tvivl om, at denne betænkning er velment, men etableringen af et europæisk videnrum og udsigten til, at endnu flere af skatteydernes penge skal filtreres gennem EU ud til universiteterne vil blot medføre endnu mere indblanding. Vores universiteters uafhængighed er alt for vigtig til at blive ofret i den politiske integrations navn.

<SPEAKER ID=54 LANGUAGE="FR" NAME="De La Perriere (NI).">
Fru formand, Cristina Gutiérrez-Cortines' betænkning om universiteterne og de højere uddannelser i det europæiske videnrum er udfærdiget i den bedste hensigt. Vi bør imidlertid vise agtpågivenhed og ikke gå i den fælde, de integrationsivrige kræfter har lagt med dogmet: et europæisk rum er et rum, hvor alt forenes og bliver ens.
<P>
Når det gælder universiteterne, er der allerede, især med EU's programmer Sokrates og Erasmus, ydet en betydelig indsats for at forbedre mobiliteten for studerende og undervisere, udarbejde kurser i fællesskab, planlægge intensive kurser og deltage i etableringen af temanetværk. Men bør vi gå videre i retning af centralisering og øget bureaukrati og indføre fælles og usmidige kriterier på et felt, hvor den kulturelle mangfoldighed og alsidigheden, når det gælder metoder og begreber, netop er garant for, at kvaliteten, uafhængigt af ideologierne, sættes i højsædet?
<P>
EU har hidtil gjort det fornødne på dette felt og har med de førnævnte programmer stillet effektive værktøjer til rådighed for den enkelte. Der skal nu udvikles specifikke samarbejdsformer i EU under hensyntagen til de enkelte nationers frihed og ønsker. Handels- og ingeniøruddannelserne kan tjene som eksempel, idet uddannelsesinstitutioner på disse områder uden europæiske juridiske rammer har formået at finde sammen i det nye rum og selv skabe fælles overgangsmuligheder, udveksling, studieforløb og eksamensbeviser.
<P>
Tilkommer det EU at træffe afgørelser om forhold, som er at betragte som private anliggender? Tilkommer det EU at beskæftige sig med sportsudøvelse inden for universitetsverdenen? Tilkommer det EU at fastlægge rammer for universitetsuddannelser inden for kunst? Efter min opfattelse er svaret nej. Der er imidlertid to punkter i betænkningen, jeg vil fremhæve som positive, nemlig for det første udarbejdelsen af en grønbog, forudsat at denne ikke bliver et redskab til ensretning af universiteterne, og for det andet forslaget om, at stipendier for postdoktorale studier tildeles efter meritter uanset husstandsindkomst. Vi ser os dog til trods for de to positive aspekter ikke i stand til at stemme for den foreliggende betænkning.
<SPEAKER ID=55 LANGUAGE="IT" NAME="Mauro (PPE-DE).">
Fru formand, ud over at lykønske fru Gutiérrez-Cortines vil jeg gerne koncentrere mig om et af aspekterne i hendes indlæg, nemlig behovet for at fastlægge et system med eksamensbeviser, som er lette at forstå og sammenligne. Det gør jeg ikke mindst for igen at stille et forslag, der efter min mening ikke må mangle i en forhandling som denne, nemlig forslaget om at afskaffe eksamensbevisernes juridiske gyldighed. Det er en løsning, som efter min opfattelse kunne hindre den manglende forståelse i debatten om den offentlige og private sektor, der skal sikre uddannelseskvaliteten.
<P>
Som hr. Vattimo nemlig så rigtigt sagde, gælder det i høj grad om den reelle garanti for undervisningserfaring. Det har dog altid været sådan, at administratorens juridiske karakter ikke giver nogen garanti for denne erfarings kvalitet. I 1700-tallet rejste folk fra hele Europa til Preussen, og det var ikke, fordi der var en effektiv stat, som var god til at administrere universiteterne, men først og fremmest fordi der var en lærer som Emmanuel Kant. Det er nemlig lærernes brede horisont, som sikrer kundskabernes sande udvikling, og det er netop det, der er pointen.
<P>
Afskaffelsen af eksamensbevisets juridiske gyldighed er sandsynligvis en fordelagtig løsning, der sikrer fuld legitimitet til de skoler, som forstår at undervise. Dette er sandt i en sådan grad, at selv om parlamentsmedlemmet Vattimo måske ikke vil indrømme det af ideologiske grunde, ved professor Vattimo godt, at det at blive kandidat og studere hos Vattimo ikke er det samme som det at blive kandidat og studere hos en hvilken som helst anden, eftersom den garanti for undervisningserfaring, som han giver, ikke har noget at gøre med, at universitetet i Torino er statsadministreret, men med hans kærlighed til sandheden og til kundskabernes fremme.

<SPEAKER ID=56 LANGUAGE="ES" NAME="Aparicio Sánchez (PSE).">
Fru formand, betænkningen af fru Gutiérrez Cortines, der nyder stor respekt, og som er min kollega i dobbelt forstand, er relevant og af høj kvalitet. Hun fortjener de lykønskninger, hun har fået, og jeg vil naturligvis også tilføje min egen.
<P>
Betænkningen er relevant, fordi dens beskrivelse af universitetssituationen og de interessante forslag sætter punktum for adskillige års langsomme fremskridt med opbygningen af et fælles Europa på uddannelsesområdet, hvor vi stort set kun har været vidner til passivitet og retorik. Med hensyn til spørgsmål om harmonisering af kvalitetsstandarder, gensidig og automatisk anerkendelse af kvalifikationer, samordning af eksamener og læseplaner samt de færdiguddannedes beskæftigelse ligger gennemførelsen af en europæisk dimension, og af målsætningerne for 2010 generelt, næsten lige så langt væk som dagen efter afslutningen på Bologna-processen for mere end tre år siden.
<P>
Den mest konkurrencedygtige videnbaserede økonomi i verden venter stadig på, at det lykkes os at skabe et europæisk rum for højere uddannelse. I mellemtiden er universiteternes reaktion på de europæiske beskæftigelseskrav utilstrækkelig, og i globaliseringens tidsalder taber de europæiske universiteter til stadighed kampen mod de amerikanske universiteter, både med hensyn til førerrollen i det videnbaserede samfund og med hensyn til tiltrækningsevnen over for undervisere, forskere og studerende fra tredjelande.
<P>
Det forhold, at den europæiske universitetssektor med sine 15 millioner studerende og 600.000 undervisere er den mest dynamiske sektor i vores samfund, og det forhold, at vi vedtager betænkninger som denne, giver anledning til håb, og får os til at tro på, at vi til trods for den nationalistiske modstand i Rådet, den autokratiske holdning på nogle af vores universiteter og Kommissionens og Parlamentets apati over for denne sektor i sidste ende vil nå det erklærede mål om et europæisk rum for højere uddannelse, der er denne betegnelse værdig.
<SPEAKER ID=57 LANGUAGE="FR" NAME="Gollnisch (NI).">
Fru formand, kære kolleger, som tidligere dekan ved et af fakulteterne ved universitetet i Lyon, hvor der undervises i hen ved 30 fremmedsprog, har jeg med interesse læst fru Gutiérrez-Cortines' betænkning. Den indeholder en række positive elementer og andre, som beklageligvis forekommer mig mere omtvistelige.
<P>
Blandt de positive elementer vil jeg pege på indsatsen for at begrænse forhold af administrativ eller anden art, som forhindrer udveksling af studerende eller undervisere, indsatsen for at styrke fremmedsprogsundervisningen, ikke kun når det gælder engelsk som fremmedsprog, indsatsen for at etablere fælles netværk og tjenester og herigennem fremme adgangen til information, indsatsen for at fremme praktikantperioder og sågar sportskonkurrencer. Det er alt sammen udmærket.
<P>
Jeg er imidlertid mere forbeholden, når det gælder det i henhold til betænkningen erklærede mål med at etablere et europæisk rum for videregående uddannelser. Lader man Kommissionen foretage en samlet evaluering af universitetssystemerne, offentlige såvel som private, risikerer man, at der skabes et nyt bureaukratisk, overnationalt europæisk niveau, uagtet subsidiaritetsprincippet, der, nærmest for et syns skyld, omtales under punkt 1 i betænkningen. Opfyldelsen af det erklærede ønske om at indføre fælles kriterier for eksamensbeviser eller ønsket om at harmonisere alle universitetslæseplanerne vil uundgåeligt ske på bekostning af alsidigheden, når det gælder særlige akademiske eller videnskabelige modeller, og netop alsidigheden er en konkurrencefaktor, som sikrer, at der gøres fremskridt. Europæiske kultur beror på diversiteten på alle områder. Vi viser os således først og fremmest tro mod de sande europæiske værdier ved fuldt ud at beherske en specifik viden, en videnskab, en teknik, en særlig praksis, en national kultur.

<SPEAKER ID=58 LANGUAGE="EL" NAME="?ratsa-?sagaropoulou (PPE-DE).">
Fru formand, fru kommissær, mine damer og herrer, først vil jeg gerne lykønske udvalget med denne initiativbetænkning om universiteterne i Europa og støtte de tanker og spørgsmål, som ordføreren tager op, og de forslag, hun stiller.
<P>
Universiteterne har altid været arnesteder for europæisk kultur og har spillet en vigtig rolle for udviklingen af vores samfund. Vi må derfor erkende, at hvis EU skal nå de nye strategiske udviklingsmål, der blev fastlagt i Lissabon, har vi brug for mere aktive og konkurrencedygtige universiteter, der kan skabe viden og fornyelse, ikke som isolerede institutioner, men som aktive partnere i den sociale og økonomiske struktur på nationalt plan, på regionalt plan og på tværs af grænserne, som et spejlbillede af Europas nye sammensætning.
<P>
En anden dimension, som vi skal være opmærksomme på, er universiteternes rolle som støtter for den europæiske enhed, idet de fremmer en europæisk bevidsthed og en europæisk nationalitet. Vores universiteter kan blive laboratorier for et forenet Europa med deres almene og faglige uddannelsesprogrammer, og det samarbejde og den mobilitet for studerende og undervisere, som de kan fremme.
<P>
Det er i den retning, De arbejder, fru kommissær, men medlemsstaterne skal også med på vognen. Der er meget at gøre her, for vi kender alle forhindringerne for gensidig anerkendelse af eksamensbeviser, ringe mobilitet og den forskellige akademiske tilgang til universitetskurser i Europas forskellige lande. Det, vi alle må forstå, er, at harmonisering og fremme af den uddannelsesmæssige samhørighed kan gennemføres med skyldig respekt for mangfoldigheden og ved samtidig at indføre systemer til anerkendelse og fremme af merværdien ved vores universiteters særlige kendetegn. En sådan politik vil også føre til bedre betingelser for den faglige mobilitet, som EU søger at gennemføre. Så efter min mening vil det være en god idé at udarbejde en grønbog, og jeg vil helt klart stå bag Dem i disse bestræbelser, fru kommissær.

<SPEAKER ID=59 NAME="Formanden.">
Forhandlingen er afsluttet.
<P>
Vi går nu over til afstemning.

<SPEAKER ID=62 NAME="Formanden.">
Næste punkt på dagsordenen er afstemningen.
<P>
Betænkning (A5-0241/2002) af Coelho for Udvalget om Borgernes Friheder og Rettigheder og Retlige og Indre Anliggender om Kommissionens tredje rapport om unionsborgerskab (KOM(2001) 506 - C5-0656/2001 - 2001/2279(COS)) 
<P>
(Parlamentet vedtog teksten)
<P>

Betænkning (A5-0224/2002) af Van Brempt for Udvalget om Kultur, Ungdom, Uddannelse, Medier og Sport om Kommissionens meddelelse om realiseringen af et europæisk område for livslang læring (KOM(2001) 678 - C5-0165/2002 - 2002/2073(COS)) 
<P>
(Parlamentet vedtog teksten)
<P>
Betænkning (A5-0183/2002) af Gutiérrez-Cortines for Udvalget om Kultur, Ungdom, Uddannelse, Medier og Sport om universiteterne og de højere uddannelser i det europæiske videnrum (2001/2174(INI)) 
<P>
Før afstemningen:

<SPEAKER ID=63 NAME="Gutiérrez-Cortines (PPE-DE)">
Det drejer sig blot om at indsætte nogle overskrifter, som var blevet glemt. Efter betragtningerne indsættes overskriften "Et europæisk uddannelsesområde", og før punkt 5 indsættes overskriften "Bologna-processen".

<SPEAKER ID=66 NAME="Formanden.">
Inden vi går over til næste afstemning, vil jeg gerne byde velkommen til formanden for den lovgivende forsamling i Hongkong, fru Fan, som har taget plads i den officielle loge i dag.
<P>

Som alle ved, følger vi udviklingen i Det Særlige Administrative Område Hongkong med stor interesse. Fru Fan er her for at deltage i en række vigtige møder. Vi ønsker hende et udbytterigt ophold.
<P>
Yi lü ping an
<SPEAKER ID=70 NAME="Berthu (NI)">
I hr. Coelhos beslutningsforslag gives der i punkt 29 udtryk for glæde over den afgørelse, Retten i Første Instans traf den 3. maj 2002, ifølge hvilken selskabet Jégo-Quéré indrømmes ret til at indbringe en klage over en europæisk forordning. Selskabet var afgjort ikke "umiddelbart og individuelt" berørt af forordningen, men var sagen blevet afvist, havde selskabet ikke haft anden mulighed for at få sin ret prøvet ved domstolene, hvorfor det ville være "frataget adgangen til domstolsprøvelse".
<P>
Vi glæder os også over denne afgørelse. Blot beklager vi, at den ikke blev truffet på et tidligere tidspunkt, eksempelvis da vi indbragte en klage over ændringen af betegnelsen for den fælles valuta. En klage, som var klart berettiget, hvad angik realiteten.
<P>
Desværre begærede Kommissionen, som sandsynligvis følte sig truet, straks den pågældende afgørelse i Jégo-Quéré-sagen ophævet, og der blev i øvrigt - til trods for domstolenes ferieperiode - straks afsagt sålydende dom ...
<P>
Hermed er det lykkedes EU's institutioner at sikre sig retten til konstant at destabilisere medlemsstaterne, idet almene forskrifter i form af forordninger stort set unddrager sig den enkelte borgers retsmidler. Det er en perversion, som betyder, at systemet i dag beskytter overnational virksomhed. Det bør imidlertid ændres fremover.

<SPEAKER ID=71 NAME="Kirkhope (PPE-DE)">
De britiske konservative mener, at betænkningen kommer på et dårligt tidspunkt og er et forsøg på at bringe diskussionen op på et plan, som hverken repræsentanterne eller befolkningen ønsker. Vi mener, at medlemsstatsborgerskab skal gå forud for unionsborgerskab. Vi er naturligvis alle "europæere", men de fleste mennesker vil betragte et unionsborgerskab som underordnet i forhold til deres eget statsborgerskab. Vi ønsker at opfordre borgerne til at vise større interesse for egne samfundsforhold i medlemsstaterne frem for at skabe en kunstig rettighed, sådan som ordføreren tilsyneladende foreslår.
<P>
De britiske konservative er imod principperne i betænkningen af ovennævnte grunde.

<SPEAKER ID=72 NAME="Meijer (GUE/NGL)">
- (NL) At fremme EU-borgerskabet, som er den centrale målsætning for dette forslag, appellerer ikke stærkt til mig. I det tidligere Sovjetunionen forsøgte man at gøre borgerne fra de forskellige forbundsrepublikker med forskellige sprog og kulturer til sovjetiske borgere. Det lykkedes aldrig. I Jugoslavien forsøgte man ved siden af serbere, kroater, slovenere og makedonere at skabe nye generationer af rigtige jugoslaver, som skulle tilrettelægge landets fremtid. Disse mennesker er nu andenklasses borgere. Indførelsen af EU-borgere, som er i konstant bevægelse mellem medlemsstaterne i søgen efter de mest privilegerede job, fører til konflikter med disse menneskers omgivelser og til ulykke for dem selv.
<P>
Et andet formål med dette forslag er at øge stemmeprocenten ved valg til Europa-Parlamentet. Folk stemmer ikke for at opfylde en rituel forpligtelse, som de ikke opfatter som nyttig. De ønsker kun at stemme, hvis det organ, de skal vælge, har noget at skulle have sagt, og hvis der er tale om et reelt valg mellem modstridende alternativer. At bede folk om at stemme for at udtrykke sympati med et forenet Europa duer ikke. Hvis vi fortsætter på den måde, vil endnu færre stemme næste gang, der er valg. Jeg støtter naturligvis styrkelsen af borgerrettigheder, herunder også for indvandrere, og bedre oplysninger om ombudsmanden.

<SPEAKER ID=73 NAME="Pasqua (UEN)">
Flere af kollegerne har en meget beklagelig tendens til at fordreje ordenes mening med det sigte at tjene føderalismens sag.
<P>
Vi fik chartret om grundlæggende rettigheder, som af nogle fejlagtigt betragtes som præamblen til en mulig fremtidig forfatning. Vi fik begrebet nye styreformer, som er et ikke nærmere defineret politisk begreb. Og nu får vi så unionsborgerskabet, der må betegnes som et tomt begreb.
<P>
Borgerskabsbegrebet er et politisk begreb, ikke en teknokratisk størrelse. Det bygger på en virkelighed, som også er politisk, og ikke bureaukratisk, som er rodfæstet i og knytter sig til et naturligt fællesskab.
<P>
Borgerskab er en status, som kun tildeles personer, som fra fødslen eller i kraft af deres fortjenester deler fællesskabets værdier.
<P>
Borgerskab forudsætter endvidere, at der eksisterer et politisk rum, hvis mest fuldbyrdede udtryk stadig er nationen.
<P>
Hvor finder vi den europæiske nation, når der fortsat savnes det element, Renan betegnede som viljen til fællesskab? EU's befolkninger savner fælles sprog, fælles kultur og traditioner, hvorfor der ikke er tale om et europæisk folk. Ingen har nogensinde mødt en "europæisk statsborger", som Joseph de Maistre ville sige.
<P>
Deres "tvivlsomme" borgerskabsbegreb savner således enhver form for indhold. Emnet for den foreliggende betænkning er dermed ikke-eksisterende.

<SPEAKER ID=74 NAME="Theorin (PSE)">
Betænkningen indeholder en hel del vigtige og gode synspunkter. Jeg har alligevel stemt imod betænkningen, da den bl.a. kræver, at den tredje søjle overføres til EU.

<SPEAKER ID=75 NAME="Zrihen (PSE)">
Jeg støtter fuldt og helt Kommissionens forslag om unionsborgerskab.
<P>
Det er selvsagt ikke nemt at styrke den politiske dimension af det europæiske borgerskab ad administrativ vej.
<P>
Det er indlysende, at vi nødvendigvis må styrke indsatsen lokalt og gøre det klart for borgerne, at de som unionsborgere indtager en vigtig rolle i det europæiske rum.
<P>
Det er prisen for at sikre EU's legitimitet.
<P>
Vi må finde veje for en formidling, som introducerer borgerne til de udfordringer, de selv fremover skal forvalte.
<P>
Jeg beklager, at EU ikke har øje for, at der er behov for et særligt kursus, som kan indgå i historieundervisningen og omfatte alle markante begivenheder, krige og revolutioner, som har præget det europæiske kontinent, og som udgør ofte smertelige faser i virkeliggørelsen af den vision, der blev skabt for 50 år siden.

<SPEAKER ID=77 NAME="?lyssandrakis (GUE/NGL)">
 Politikken for livslang uddannelse (ikke læring) er en politik, der skal erstatte systematisk uddannelse og grundlæggende indlæring med en overfladisk, markedsbestemt overførsel af færdigheder og praksis, der har sin helt egen udløbsdato, og hvis grundlæggende formål er at efterkomme storindustriens efterspørgsel efter føjelige og fleksible arbejdstagere, omstrukturere arbejdsmarkedsrelationerne og fremme "beskæftigelsesegnetheden". Man forsøger ad denne vej at udøve et ideologisk og psykologisk pres på arbejdstagerne, så de bebrejder sig selv, at de er arbejdsløse, og accepterer langtidsarbejdsløshed, og at ødelægge sammenhængen mellem uddannelse og jobmuligheder.
<P>
Samtidig bliver de traditionelle skoler omdrejningspunkt for livslang uddannelse ved at "åbne deres faciliteter" for "lokale myndigheder og virksomheder", det vil sige, at de multinationale selskaber får mulighed for at påvirke skolernes læseplaner. Det sker allerede med de pilotprogrammer, som EU finansierer i Grækenland.
<P>
Vi modsætter os på det kraftigste denne politik, og vi kæmper for afskaffelsen af alle former for diskrimination eller hindringer for lige adgang for alle unge til gratis, standardiseret, statslig uddannelse indtil det 18. år, den form for uddannelse, der er vital for den efterfølgende faglige specialisering, en uddannelse, der kan hjælpe de unge med at bringe orden i deres tanker, erhverve videnskabelige kriterier, som de kan bruge til at vurdere naturen og samfundet og blive bevidste bidragydere til sociale fremskridt.
<P>
Derfor stemte medlemmerne af det græske kommunistparti imod Van Brempt-betænkningen.

<SPEAKER ID=78 NAME="Arvidsson, Cederschiöld, Grönfeldt Bergman og Stenmarck (PPE-DE)">
Vi støtter forslaget om, at Kommissionen skal udarbejde en grønbog om højere uddannelse med henblik på at få indledt den såkaldte Bologna-proces.

<SPEAKER ID=79 NAME="Berthu (NI)">
Vi har stemt imod Van Brempt-betænkningen om "et europæisk område for livslang læring", da betænkningen er et klart eksempel på uberettiget udvidelse af Fællesskabets kompetence.
<P>
Betænkningen tager udgangspunkt i artikel 150 i traktaten om oprettelse af Det Europæiske Fællesskab, hvor det, i øvrigt i uklare og omtvistelige vendinger, anføres, at Fællesskabet iværksætter en erhvervsuddannelsespolitik "med fuld respekt for, at ansvaret for undervisningsindholdet og tilrettelæggelsen af erhvervsuddannelserne ligger hos medlemsstaterne". Denne kompetence søges med den foreliggende betænkning udvidet til også at omfatte det øvrige uddannelsessystem. Således foreslås det bl.a., at Kommissionen (trods alt "i nært samarbejde med medlemsstaterne") udvikler en "europæisk ramme for, hvilke grundlæggende færdigheder alle elever skal erhverve, inden de forlader den obligatoriske skoleuddannelse".
<P>
Under sådanne omstændigheder er udvidelsen af Fællesskabets kompetence en skrue uden ende. Europa-Parlamentet gentager i øvrigt i betænkningen, at den nuværende situation, når det gælder anerkendelse af kvalifikationer, "er en stor hindring for mobiliteten mellem medlemsstaterne og skabelsen af et europæisk arbejdsmarked" (betragtning F). Jeg havde det indtryk, at der allerede eksisterende et europæisk arbejdsmarked. Det fremgår klart, at med fuld mobilitet på et fuldt harmoniseret arbejdsmarked som målsætning kan det i virkeligheden ende med at være nationerne selv, der udgør den egentlige hindring.

<SPEAKER ID=80 NAME="Bordes, Cauquil og Laguiller (GUE/NGL)">
Vi kan ganske vist tilslutte os flere af de forslag, der stilles i den foreliggende betænkning, og de gode hensigter, der i flere henseender gives udtryk for. Vi har dog valgt hverken at stemme for eller imod den samlede betænkning.
<P>
Forslagene tager i virkeligheden ikke udgangspunkt i de unges og de lidt ældres ønsker om uddannelse og heller ikke i samfundets behov. Alt er lagt til rette i henhold til det, der i betænkningen blufærdigt betegnes som arbejdsmarkedet og dets fleksibilitet. Bag de pæne ord skjuler sig ønsket om til enhver tid at dække industrikoncernernes og de private virksomheders behov for veluddannet arbejdskraft. Det har intet at gøre med en politik, som sikrer den enkelte livslang læring i overensstemmelse med den pågældendes muligheder og ønsker.

<SPEAKER ID=81 NAME="Montfort (NI)">
Realiseringen af et europæisk område for livslang læring er blevet et prioriteret område, når det gælder det 21. århundrede, og der er al mulig grund til at støtte initiativer, der peger i den retning.
<P>
Det prioriterede område skal ses under to aspekter. Det danner grundlag for en bevidstgørelse om behovet for livslang læring for alle, og det danner grundlag for, at livslang læring ses i europæisk perspektiv, ikke kun i et nationalt perspektiv. I betænkningen lægges der vægt på mobiliteten, hvorved det understreges, at det fremdeles er vigtigt at sikre uddannelse under iagttagelse af de erfaringer og metoder, som er særegne for de enkelte medlemsstater. Det er til berigelse for den enkelte, og det er vejen til øgede beskæftigelsesmuligheder for den enkelte.
<P>
Om end der i den foreliggende betænkning ikke i tilstrækkelig grad lægges vægt på erhvervsuddannelserne, er disse dog omfattet af bemærkningerne om, at der er behov for på europæisk plan at styrke erhvervsuddannelsespolitikkerne, hvilket bekræfter mig i overbevisningen om, at der i de kommende år bør etableres et egentligt Erasmus-program for erhvervsuddannelserne. Med et sådan program åbnes der mulighed for på erhvervsuddannelsesområdet at etablere netværk, som er udviklet i fællesskab og under hensyntagen til den enkelte nations rige erfaringsgrundlag.

<SPEAKER ID=82 NAME="Zrihen (PSE)">
Jeg støtter fuldt ud fru Van Brempts betænkning, og jeg glæder mig over Kommissionens indledende forslag.
<P>
I et samfund, som er i konstant forandring, kan man ikke forestille sig, at viden erhverves en gang for alle. Der er behov for konstant ajourføring af viden. Vi må også anerkende, at universiteterne ikke er alene om at frembringe viden. Men livslang læring må ikke blot blive et spørgsmål om at tilpasse arbejdstageren til markedets behov.
<P>
Begreberne almen og faglig uddannelse rummer også det grundlæggende begreb socialisering, som er en af grundpillerne i samfundsstrukturen.
<P>
Tilbyder vi almen og faglig uddannelse i skarpt adskilte moduler, uden sammenhæng og uden smidighed, uddanner vi borgere, som savner det fornødne faglige og personlige fundament. De forslag, vi stiller i dag, skal ses i sammenhæng med et grundlæggende system, som sammen med den tilegnede viden udgør fundamentet for det fremtidige Europas borgere og bygherrer.

<SPEAKER ID=84 NAME="Figueiredo (GUE/NGL)">
Trods positive aspekter, især med hensyn til intentionerne, indeholder denne betænkning også ukorrekte forslag som følge af et økonomicentreret syn på uddannelsessystemet. Selv om det f.eks. er positivt, at betænkningen fastholder et indledende etfagsstudium, må det sikres, at det ikke bliver for kortvarigt, fordi man ønsker at imødekomme behov for hurtig "beskæftigelsesegnethed". Disse uddannelser vil blive billigere, men det vil endnu en gang være de studerende og familierne, der kommer til at finansiere systemet gennem betaling af overbygningsuddannelserne efter kandidatgrad.
<P>
Hvad angår den såkaldte Bologna-proces, som omfatter dette og andre forslag på grundlag af Bologna-erklæringen fra 1999, genoptaget og videreformuleret i Prag i 2001, må man skelne mellem de officielle tilkendegivelser og den praksis, der udvikler sig ud fra de bagvedliggende mål for hele processen. Trods erklæringer om det modsatte peger de tiltag, som allerede kendes, hvoraf visse er ført ud i livet, i retning af mindre udgifter for medlemsstaterne til de højere uddannelser, således som det er ved at være tilfældet i Portugal.
<P>
Vi understreger derfor vores modstand mod forsøg på at kommercialisere viden, reducere de højere uddannelsers rolle og foretage strukturelle ændringer i deres sociale funktion og organisatoriske opbygning samt forsøg på fra de herskende klassers side at gennemføre en ideologisk instrumentalisering af uddannelsernes indhold og mål.

<SPEAKER ID=85 NAME="Hyland (UEN)">
Jeg bifalder fru Gutiérrez-Cortines' initiativbetænkning, som forener mange spørgsmål om højere uddannelse inden for EU i et sammenhængende dokument med gennemtænkte forslag.
<P>
Selv om uddannelse stadig henhører under nationale kompetencer, er det vigtigt, at EU giver mest mulig støtte til lærere og studerende, især på områder, hvor der er behov for nye og innovative kurser og kvalifikationer.
<P>
Inden for området udvikling af landdistrikter har der været store initiativer i mit eget land, Irland, om at udnytte EU-midler, f.eks. gennem Leonardo, til at udvikle kurser, der opfylder behovet for viden om landbrugsøkonomi.
<P>
Det første kursus, der blev oprettet, var et kursus i udvikling af landdistrikter og landbrugstraditioner. Pionerarbejdet inden for voksenundervisning blev udført af professor Jim Phelan fra universitetet i Dublin (UCD), dr. Michael Ward fra universitet i Cork (UCC), professor Michael Cuddy fra universitetet i Galway (UCG) og dr. Ted Fleming fra Maynooth.
<P>
De er nu gået et skridt videre og har udviklet det første uddannelsesprogram via internettet, som er en bachelorgrad i udvikling af landdistrikter. Denne programform er en inspirationskilde til udviklingen af landområderne gennem udnyttelse af de nye teknologier. Formålet er livslang læring - etablering af en ny specialistuddannelse inden for overordnet udvikling af landdistrikter, rådgivning og forvaltning.

<SPEAKER ID=86 NAME="Pasqua (UEN)">
Den foreliggende betænkning er et konkret vidnesbyrd om en uansvarlig institution, som groft misbruger sin initiativret. Teksten er skandaløs. Den forsøger på sjældent set hyklerisk vis at gøre kontrollen med universiteterne til et fællesskabsanliggende. De skjulte hensigter med denne betænkning skinner klart igennem nogle af betragtningerne. Det drejer sig om at gøre universiteterne til lydige redskaber for Kommissionen og forvandle lærerne til føjelige tjenere for det europæiske teknokrati. Det drejer sig om at give Kommissionen indseende med de nationale universitetssystemer og bane vejen for massiv tilstrømning til vores universiteter af fagfolk og eksperter med behørigt mandat fra Bruxelles.
<P>
Betænkningen ligger i naturlig forlængelse af Jean Monnet-professoraterne, som i Frankrig har givet anledning til berettiget vrede i universitetskredse, hvor mange undervisere nu har tilsluttet sig Jean Bodin-observatoriet for at imødegå den føderalistiske offensiv.
<P>
Det er samme ryggesløse og obskurantistiske tankegang, der her kommer til udtryk.
<P>
Hvilken foragt for de grundlæggende principper, som er universiteternes adelsmærke! Der lades hånt om videnskabelig neutralitet til fordel for den integrationsivrige ideologi, de omhandlede Bruxelles-gesandter har til opgave at udbrede. Undervisernes uafhængighed krænkes ved den overnationale indblanding i universiteternes drift og organisation.
<P>
Universiteterne gør fyldest som den trojanske hest i føderalismens tjeneste.

<SPEAKER ID=88 NAME="Meijer (GUE/NGL)">
- (NL) Den manglende høringsret har to årsager. Den ene er en autoritær statsopfattelse, hvor borgerne kun ses som lydige vælgere og skatteydere, der skal overlade den egentlige beslutningstagning til en særligt udvalgt elite, der meget bedre end almindelige mennesker ved, hvordan tingene skal gøres. Den anden årsag er økonomiske interesser. Den beskyttelse mod forurening, gener og risici i det omgivende miljø, som de fleste mennesker ønsker, betyder ofte, at virksomhederne hindres i deres stræben efter profit. Dette fører også til en autoritær indfaldsvinkel, hvor beslutningerne styres af økonomiske interesser og ikke træffes af alle i fællesskab. I løbet af de seneste årtier synes man at være brudt igennem disse forhindringer. Der gennemføres høringer af borgerne overalt, og EU tilskynder også til dette. Desværre forvrænges resultaterne af denne deltagelse ofte, så de får den modsatte betydning. Jeg støtter fru Korhola i hendes bestræbelser på at afskaffe de undtagelser, der fortsat gælder for militære interesser og katastrofer i fredstid. Militæret føler sig stadig ofte hævet over det civile samfund, og mener, at det kan gennemtvinge sine egne ideer. Foranstaltningerne til forebyggelse af katastrofer kan ofte være meget drastiske såsom oversvømmelse af polderne i Nederlandene, når vandstanden i floderne er for høj. Sådanne beslutninger må ikke tages uden forudgående høring.

<SPEAKER ID=89 NAME="Thomas-Mauro (NI)">
Der har længe eksisteret et modsætningsforhold mellem på den ene side borgernes ret til oplysninger og deltagelse og på den anden side kravet om fortrolig behandling af oplysninger, som myndighederne har påberåbt sig. Reformer med det sigte at forbedre relationerne mellem forvaltning og brugere har sikret, at denne praksis efterhånden er undtagelsen. Gradvist nedbrydes de vandtætte skotter mellem "afdelingerne", også på miljøområdet.
<P>
Der er afgjort grund til at hilse denne udvikling velkommen. Det er også baggrunden for, at jeg støtter Kommissionens forslag til direktiv af 19. januar 2001 om gennemførelse i fællesskabsretten af anden søjle i Århus-konventionen af 25. juni 1998. Forslaget betegner en nyskabelse, men det er medlemsstaterne, der skal sikre offentligheden reel mulighed for deltagelse i beslutningsprocessen.
<P>
Jeg må imidlertid give udtryk for visse forbehold med hensyn til de ændringsforslag i Korhola-betænkningen, som går videre end Århus-konventionen, og som vidner om ordførerens egen holdning. Delegationen fra Bevægelsen for Frankrig (MPF) finder det afgjort ønskeligt, at indsatsen for at sikre gennemskuelig information og inddragelse af borgerne i beslutningsprocessen fremmes, og at der fastsættes bestemmelser desangående. Man bør imidlertid undgå, at der skabes procedurer, som er så tunge, at de i virkeligheden er i modstrid med forslagets målsætninger. Ved at fastsætte unødigt strenge bestemmelser risikerer man helt at standse den proces, der er i gang med henblik på at sikre adgang til oplysninger og beslutningstagning. Det drejer sig udelukkende om at omsætte de særdeles relevante bestemmelser i Århus-konventionen til fællesskabsret for at fremme gennemførelsen af den pågældende konvention.
<P>
(Indlægget forkortet i henhold til forretningsordenens artikel 137, stk. 1)

<SPEAKER ID=91 LANGUAGE="FR" NAME="Isler Béguin (Verts/ALE).">
Hr. formand, hvad angår oversvømmelserne, gælder det gamle ord, at det er i nøden, man skal kende sine venner. Herom vidner EU's holdning til ofrene for de oversvømmelser, som har hærget såvel medlemsstater som ansøgerlande. Man har reageret hurtigt, man har været til stede i områderne og har bevilget finansiel bistand. EU har med den fælles politik og nærhed til borgerne stået sin prøve. EU har levet op til forventningerne og vist den solidaritet, vi arbejder for.
<P>
Der er grund til at glæde sig over, at man har forpligtet sig til at oprette en katastrofefond, som skal sikre de fornødne midler til bistand i tilfælde af naturkatastrofer i EU. Men vi må ikke glemme årsagerne til disse klimatiske forstyrrelser. Videnskabsmænd verden over er enige om, at klodens opvarmning er et uafvendeligt resultat af vores levevis, og emissionerne af drivhusgasser gør kun ondt værre. Nogle steder må man sælge kvæg, fordi man mangler vand og foder. Andre steder har voldsomme regnmængder siden juli lagt hele regioner øde. Hr. formand, vi behøver blot at erindre om, at 422 personer er omkommet i Nepal, og 173 er meldt savnet. I Rusland er 50 personer omkommet, og 100 er meldt savnet. I Mexico har voldsomme regnskyl kostet 21 mennesker livet, og 15.000 er berørt af katastrofen. I Asien er 250 mennesker omkommet i år. Millioner af mennesker er ramt af den stigende vandstand.
<P>
Som bekendt er der i de pågældende geografiske områder beklageligvis ikke samme mulighed som her for at vise solidaritet med ofrene. Der er grund til at glæde sig over, at vi her i Europa har kunnet tilbyde hurtig og konkret støtte og nødhjælp, men det er ikke tilstrækkeligt at erklære, at Kyoto-protokollen skal efterleves. Vi må gå et skridt videre. Miljøet bør integreres i alle projekter og i alle politikker for om muligt at skabe et glimt af håb. Vi må gøre en indsats for at søge at bremse klimaforandringerne. Rio-topmødet skaber ikke mange resultater, det er os, der må foregå med et godt eksempel!

<SPEAKER ID=92 LANGUAGE="DE" NAME="Posselt (PPE-DE).">
Hr. formand, selv om Bayern, Sachsen og Østrig også blev ramt meget hårdt af oversvømmelserne, fik jeg som formand for die Sudetendeutsche Landsmannschaft (sudetertyskernes landsforbund) lejlighed til at igangsætte en stor hjælpeaktion for Den Tjekkiske Republik, ikke kun på grund af de traditionsrige bånd til det land, som vores familier stammer fra, men fordi man i en sådan situation mærker, at vi som naboer er afhængige af hinanden i tykt og tyndt. Nogle gange har naboer problemer med hinanden, men i sådanne nødsituationer understreges værdien af nabohjælp. Tjekker deltog i Tyskland og i Østrig, østrigere og tyskere deltog i Den Tjekkiske Republik, og efter min mening er der to ting, der er vigtige: For det første må intet oversvømmelsesoffer i kandidatlandet Den Tjekkiske Republik stilles dårligere end et oversvømmelsesoffer i EU's nuværende medlemslande.
<P>
For det andet skal vi også være solidariske, når det handler om præventive foranstaltninger. Vi må indse, at vi sidder i samme båd, og at det, der sker i Centraleuropa i dag, kan ske igen i morgen i Sydeuropa eller i Nordeuropa. Frem for alt skal vi undgå noget, jeg hørte tidligere her i Parlamentet, nemlig at tilslutte os den hånlige tone, vi var vidne til under debatten om uopsættelige spørgsmål her i Parlamentet om oversvømmelsesofrene i Syd. Så har mange i Nord sagt, at det er typisk, det er Sydens interesser, eller omvendt. Vi europæere sidder i samme båd her, og det er denne katastrofes budskab.

<SPEAKER ID=93 NAME="Dehousse (PSE)">
Jeg har i lighed med mine belgiske socialdemokratiske kolleger undladt at stemme ved den afsluttende afstemning om beslutningsforslaget om oversvømmelser i Europa. Der er to begrundelser herfor.
<P>
For det første er solidaritet et grænseoverskridende fænomen. Som min kollega, Olga Zrihen påpegede under et offentligt møde, forsøger Europa-Parlamentet fejlagtigt at opregne de stater, hvor der findes regioner, som er ramt af vandets ødelæggelser. Man måtte i så fald tilføje Italien, som ikke er kommet med på den nuværende liste, og den endelige tekst omtaler heller ikke oversvømmelserne i Schweiz.
<P>
For det andet bør man, hvis man ønsker at beskytte EU's område mod oversvømmelser - og det er afgjort Europa-Parlamentets ønske - også tage hensyn til flodernes afvandingsområder, som ikke følger de historisk betingede grænser. Det er beklageligt, at man i skyndingen ikke har fået denne helt afgørende detalje med i teksten.

<SPEAKER ID=94 NAME="Meijer (GUE/NGL)">
I løbet af de seneste par år har afvandingsområderne for Rhinen, Oder, Vistula og Elben været ramt af den ene oversvømmelse efter den anden. Det er ikke tilfældigt. De fører regnvand og smeltevand fra Alperne og Karpaterne til Nordsøen og Østersøen. Regnmængden har været stigende på grund af den globale opvarmning, den nu skovløse jord er ikke længere i stand til at holde på vandet, og flodsengene er blevet for smalle. Digerne langs disse kanaliserede floder er bygget for tæt på hovedløbet, og der er bygget huse i aflejringsområder, som flodvandet tidligere kunne overskylle. Derfor er der på ingen måde tale om tilfældigheder, men om forudsigelige ulykker. Henvisningen til behovet for at gennemføre Kyoto-aftalerne på verdensplan er utroligt relevant, men man kan frygte, at USA fortsat vil stille sig hindrende i vejen på grund af pres fra olieselskaberne og bilindustrien, indtil landet selv i højere grad rammes af ørkendannelse og oversvømmelser. Nu rettes opmærksomheden endnu en gang mod at finde penge til at hjælpe oversvømmelsernes ofre. Det er nødvendigt, men utilstrækkeligt. De samme katastrofer kan ske igen i de kommende år, og sandsynligheden for, at de sker igen, er desværre meget stor. Derfor må vi foretage radikale ændringer af den måde, vi forvalter vores floder på, og dette risikerer vi stadig at glemme i forbifarten.

<SPEAKER ID=95 NAME="Queiró (UEN)">
De alvorlige oversvømmelser, der for nylig har ramt forskellige lande i Centraleuropa, fortjener selvfølgelig al vores opmærksomhed og solidaritet, især med ofrenes familier og alle dem, der har mistet hjem og ejendele. Vi er derudover fuldstændig klar over, at følgerne af denne type naturkatastrofer, der for en stor del skyldes de klimaændringer, der er foregået, har overnationale dimensioner og fordrer støtte og solidaritet fra EU som helhed.
<P>
Vi har undladt at stemme, men ikke fordi vi på nogen måde er uenige i de begrundelser eller forslag om øjeblikkelig hjælp, der er indeholdt i det vedtagne fælles beslutningsforslag, men derimod udelukkende fordi vi betvivler det rimelige i at oprette en permanent finansiel reserve til fordel for ekstraordinær indsats ved katastrofer af denne art ved hjælp af midler fra strukturfondene. Vi synes således ikke, at der til ekstraordinær katastrofeindsats, der i sin natur er uforudsigelig, permanent skal mobiliseres finansielle midler fra strukturfondene, når det, som det har vist sig i det indeværende tilfælde, er muligt at finde mere passende alternativer til at imødegå denne type tragedier uden at påvirke de permanente mål, som disse fonde skal betænke.

<SPEAKER ID=97 LANGUAGE="DE" NAME="Posselt (PPE-DE).">
Hr. formand, jeg vil måske gerne tage fat i noget lidt andet end det, mange gjorde her i Afghanistan-diskussionen. Jeg er desværre meget pessimistisk, for jeg har en meget tydelig fornemmelse af, at vi styrer imod en ny krise. I Afghanistan, der er en multietnisk stat, er der hos den største befolkning, pashtunerne, en stadig voksende følelse af - om det er med rette eller ej, ved jeg ikke - at være sat tilbage i forhold til de folk, der leder Den Nordlige Alliance, såsom tadsjikkerne og usbekerne, og denne følelse udgør i stadig stigende grad et konfliktpotentiale, som resterne af Taleban-styret udnytter til egen fordel. Man taler om talebanernes tilbagetrækningsområde i Østafghanistan, som om det bare er et militært eller politimæssigt problem. Det er desværre et nationalitetsproblem, fordi den største befolkning i denne multietniske stat som sagt har en følelse af blot at være et andenklasses folk, og det er i det lange løb eksplosivt. Derfor har vi brug for en klog strategi for Afghanistan for virkelig at integrere alle befolkningsgrupper nogenlunde ensartet, hvilket hidtil åbenlyst ikke har været tilfældet. På trods af alle humanitære resultater, på trods af alle fremskridt på papiret har vi her en tikkende tidsindstillet bombe.

<SPEAKER ID=98 NAME="Figueiredo (GUE/NGL)">
Vores stemme imod den fælles beslutning begrunder vi især med vedtagelsen af dele af beslutningen, der retfærdiggør den amerikanske krig og intervention i Afghanistan, hvilket er så meget værre, da USA presser voldsomt på for en ny krig mod Irak. Vi er fuldstændig imod krig som løsning på problemerne i forbindelse med terrorisme. Som vi gentagne gange har fastslået, er der andre måder at bekæmpe terror på, navnlig en indsats over for dens direkte og indirekte årsager. Det kan ligeledes heller ikke accepteres, at man under påskud af terrorisme bringer de grundlæggende frihedsrettigheder i fare eller udøver statsterrorisme.
<P>
Vi bifalder dog - og vi har derfor stemt for dette punkt - vedtagelsen af en anmodning om, at der under FN's auspicier iværksættes en grundig undersøgelse af påstandene om massakrer og krigsforbrydelser, sådan som vores gruppe har henledt opmærksomheden på bl. a. ved den 12. juni at invitere filminstruktøren Jamie Doran til at vise sin film i Europa-Parlamentet. Vi støtter ligeledes kravet om større finansiel støtte til landets økonomisk-sociale genopbygning og øjeblikkelig humanitær bistand.

<SPEAKER ID=99 NAME="Frahm (GUE/NGL)">
Jeg har stemt for det fælles beslutningsforslag, selv om det indeholder punkter, som jeg ikke er enig i.
<P>
For det første er jeg uenig i den analyse, hvoraf det fremgik, at det var nødvendigt at intervenere i Afghanistan - tværtimod!
<P>
For det andet bør FN's fredsskabende mandat ikke forlænges, men ændres til FN's fredsbevarende mandat.
<P>
Men jeg støtter det fælles beslutningsforslag i anmodningen om en undersøgelse af alle krigsforbrydelser begået i Afghanistan og om, at fanger skal behandles i overensstemmelse med internationale konventioner.

<SPEAKER ID=100 NAME="Meijer (GUE/NGL)">
Afghanistan er en slags Schweiz. I de enkelte dale lægger folk sig fast på deres ofte indgroede synspunkter, og de sætter ikke pris på indblanding udefra. Gennem de sidste 25 år har ideologer fra Rusland, Saudi-Arabien og nu USA ønsket at gennemføre deres forskellige eksperimenter på det afghanske samfund. Dette har især resulteret i død og ødelæggelse. Den seneste intervention havde ikke så meget til formål at løse de mange problemer, der findes i Afghanistan, men at hævne ødelæggelsen af to skyskrabere i New York for et år siden. Hvorvidt dette skrækkelige angreb blev udtænkt i Afghanistan er aldrig bevist, men den amerikanske reaktion var, at det siddende styre der skulle straffes og fjernes, ligesom de nu også ønsker at fjerne det irakiske styre. I en verden, hvor der kun er én stor militær og økonomisk supermagt tilbage, vil den nationale regering i et andet land fremover måske kun være legitim, hvis den er venligt indstillet over for USA og handler i tråd med amerikanske interesser. Med beslutningen sætter man sig mellem to stole. På den ene side retfærdiggør man krigen og den fortsatte militære tilstedeværelse. På den anden side tales der for første gang om sejrherrernes krigsforbrydelser og behovet for at undersøge og straffe. Det sidste er nyt og et fremskridt i forhold til den tidligere holdning. I lyset af denne forbedring stemmer jeg for beslutningsforslaget.

<SPEAKER ID=102 LANGUAGE="DE" NAME="Posselt (PPE-DE).">
Det gør mig ondt, at hr. Fatuzzo ikke er til stede i dag. Jeg erstatter ham tilsyneladende. Men jeg er virkelig optaget af emnet. Hvad angår Stenzel-betænkningen, vil jeg gerne gratulere ordføreren hjerteligt. Det glæder mig, at vi kan vedtage betænkningen i dag, for der er valg i Makedonien den 15. september. Det handler om den demokratiske stabilitet i dette vigtige land, som vi nu er forbundet med gennem en associeringsaftale. Landet har oplevet en flugtbølge. Det har oplevet to krige inden for dets grænser, mange katastrofer og nu også terrorisme. Derfor er det meget vigtigt, at vi i dag sender et signal til Makedonien om, at vi står bag dette unge demokrati, som det i de sidste fire år, hvor der har været flere store katastrofer, på forbløffende vis er lykkedes at finde en balance mellem de forskellige nationaliteter. Selv om det ikke er alt guld, der glimrer, må man, når man ser, hvordan forholdene i omgivelserne er, sige, at makedonerne har klaret det utrolige og fortjener vores solidaritet. Et sådant signal kunne også bestå i, at vi langt om længe afskaffer visumpligten for Makedonien. Jugoslavien har aldrig haft en sådan, Kroatien har ingen, Slovenien har ingen, Makedonien er det eneste associerede land med visumpligt. Vi bør langt om længe acceptere dette lille land som en ægte europæisk partner.

<SPEAKER ID=103 NAME="Krivine og Vachetta (GUE/NGL)">
Kommissionens meddelelse om Asien-strategien giver rigelig plads for fromme ønsker. Den udmærker sig dog ved klare tilkendegivelser om væsentlige spørgsmål, i særdeleshed når det gælder EU-ledelsens ønske om at trodse alt og alle og fortsætte en lidet jævnbyrdig liberalisering af samhandlen og kapitalbevægelserne og sikre fortsat udvidelse af WTO's kompetence. Man har ikke draget nogen lære af finanskrisen 1997-1998 og de asiatiske markeders sammenbrud, ej heller af den aktuelle børskrise og den katastrofale situation i Sydamerika. Virkeligheden må vige for det liberale dogme, når kapitalens globalisering står på dagsordenen.
<P>
Under ASEM IV-topmødet i København vil der også blive talt om sikkerhed. I en tid, hvor indvandrerne i Europa gøres til syndebukke i den sociale krise, og hvor USA i terrorbekæmpelsens navn i Asien fører "den permanente krigs politik", igen markerer sig militært i Filippinerne og truer med intervention i Irak, kunne man ønske sig, at EU sikrede indvandrernes rettigheder og modsatte sig amerikansk interventionisme.
<P>
I realiteternes verden markerer EU sig i Asien som økonomisk dominerende magt, mens USA markerer sig som krigsførende magt. Det var disse spørgsmål, Europa-Parlamentet burde drøfte. Situationen i Asien varierer meget fra land til land. Men forskellene til trods er der overordnede tendenser, som omfatter hele det europæisk-asiatiske kontinent.
<P>
(Indlægget forkortet i henhold til forretningsordenens artikel 137, stk. 1)

<SPEAKER ID=104 NAME="Meijer (GUE/NGL)">
- (NL) Det centrale punkt i denne betænkning er ikke drivhuseffekten i de nye vækstøkonomier, kampen mod fattigdom, dødsstraf i Kina eller diktaturet i Burma. Disse bemærkninger fungerer kun som fyldstof for EU's holdning, hvor man foretrækker Taiwan frem for Kina. Taiwan har for nyligt ændret sig fra at være et eksil for folk, der flygtede fra det gamle kinesiske styre fra før 1949, til et land, hvor flertallet er ikke-kinesere, hvor det gamle Kuo Min Tang-parti har mistet regeringsmagten til bevægelser af indfødte taiwanere, og som mere og mere ligner Europa og Japan set fra et politisk og økonomisk synspunkt. Flertallet vil formentlig nu vælge at blive en uafhængig stat ved en folkeafstemning. Ikke så meget, fordi det i praksis har været sådan i 53 år, men snarere, fordi de aldrig har følt det store slægtskab med det kinesiske hovedland. Det er et problem, at det tidligere styre i Taiwan i årtier har søgt udenlandsk støtte til at generobre hovedlandet. De to Tysklande, de to Vietnam'er og de to Yemen'er blev forenet til sidst, fordi det ene var i stand til at opsluge det andet. EU's medlemsstater trak deres anerkendelse af Taiwan tilbage til fordel for Kina. Hvis et flertal i Europa-Parlamentet nu vælger alligevel at anerkende to stater, skal diskussionen om dette føres åbent og ikke i det skjulte.

<SPEAKER ID=106 NAME="Meijer (GUE/NGL)">
- (NL) EU's medlemsstater forårsagede stor skade i det tidligere Jugoslavien gennem deres deltagelse i krigen i 1999. Derfor er det deres pligt at bidrage til genopbygningen. Ikke kun i Kosovo, men også i Serbien. Det har man nu foreslået, og det med rette. I 1999 var der god grund til at formode, at krigen ikke kun drejede sig om Kosovo. Den dybe afsky, som Kosovos indbyggere havde udviklet over for Jugoslavien, så ud til at ville blive misbrugt som løftestang til at nå helt andre mål. De tvangsforanstaltninger, som man foreslog Milosevic før krigsudbruddet, indeholdt mærkelig nok ikke noget om uafhængighed for Kosovo, men mere noget om udenlandsk indflydelse på regeringen og Serbien og Montenegros økonomi. Nu foreslår man, at Det Europæiske Agentur for Genopbygning, som oprindeligt var beregnet til Kosovo, skal udvides til at omfatte Serbien og Montenegro, og når der også stilles forslag om at gøre Kosovo, Serbien og Montenegro mere afhængige af hinanden ved at oprette en fælles energiforsyning, rejser det spørgsmålet om, hvorvidt Serbien er blevet lovet Kosovo tilbage til gengæld for at tilpasse sig og integrere sig i EU. Hvis det er tilfældet, vil det ikke blot fremkalde en hel del modstand i Serbien, men det vil især også medføre en ukontrollerbar vrede hos de skuffede indbyggere i Kosovo. EU leger med ilden.

<SPEAKER ID=107 NAME="Formanden.">
Stemmeforklaringerne er afsluttet.
<P>
(Mødet udsat kl. 12.50 og genoptaget kl. 15.00)

<SPEAKER ID=110 NAME="Formanden.">
Næste punkt på dagsordenen er debatten om tilfælde af krænkelse af menneskerettighederne, demokratiet og retsstatsprincippet.

<SPEAKER ID=112 NAME="Formanden.">
Næste punkt på dagsordenen er forhandling under ét om følgende beslutningsforslag om sagen om Saad Eddin Ibrahim i Egypten:
<P>
B5-0465/2002 af Wuori, Boumediene-Thiery og Piétrasanta for Verts/ALE-Gruppen om sagen om Saad Eddin Ibrahim;
<P>
B5-0471/2002 af Napoletano m.fl. for PSE-Gruppen om domfældelsen af Saad Eddin Ibrahim i Egypten;
<P>
B5-0473/2002 af Hugues Martin og Posselt for PPE-DE-Gruppen om sagen om Saad Eddin Ibrahim (Egypten);
<P>
B5-0480/2002 af Boudjenah m.fl. for GUE/NGL-Gruppen om menneskerettigheder i Egypten;
<P>
B5-0484/2002 af van den Bos og Malmström for ELDR-Gruppen om Egypten.

<SPEAKER ID=113 LANGUAGE="FR" NAME="Isler Béguin (Verts/ALE)">
Hr. formand, kære kolleger, EU lægger stor vægt på ytringsfriheden og de grundlæggende rettigheder. Sikring af disse rettigheder er en uomgængelig forudsætning for indgåelsen af en associeringsaftale. Det er således heller ikke muligt at styrke Euro-Middelhavspartnerskabet, hvis denne uomgængelige og uigenkaldelige bestemmelse ikke efterleves.
<P>
Egypten har siden 1981 været underlagt en lov om civilt beredskab, som indrømmer myndighederne vidtrækkende beføjelser på bekostning af menneskerettighederne. Endvidere begrænses frihedsrettighederne i stigende grad og kontrolleres nøje af politimyndighederne, som støttes af den dømmende myndighed.
<P>
I dag står dr. Saad Eddin Ibrahim og hans kolleger på Ibn Khaldoun-centret dømt for underslæb eller procedurefordrejning. Den reelle begrundelse for domfældelsen er imidlertid deres indsats for at forsvare de demokratiske frihedsrettigheder. En indsats, som ligger på linje med den, der tidligere er ydet af Nawal El Saadaoui eller andre forkæmpere for menneskerettighederne. De personlige frihedsrettigheder ses endvidere krænket ved domfældelse af flere homoseksuelle.
<P>
Vi opfordrer derfor den egyptiske regering til at ophæve loven om civilt beredskab, således at enhver borger fuldt og helt kan gøre sine rettigheder gældende, således at der ikke sker forskelsbehandling på grund af seksuel orientering, og således at borgerne frit kan udøve deres religions- og meningsfrihed, uden at dette betragtes som lovovertrædelser, og således at foreningsfriheden sikres, og personer, som forsvarer frihedsrettighederne, ikke forfølges. Den egyptiske stat må som andre stater, der har undertegnet associeringsaftaler, omsider forstå, at bestemmelsen om demokrati, der indgår som artikel 2 i aftalen, ikke er en flothed, ikke er en valgmulighed. Vores venner skal vide, at der ikke er tale om indblanding, heller ikke om overlegenhed eller belæring. Det er ganske enkelt vores pligt at påpege og fordømme krænkelser af frihedsrettighederne, uanset hvor sådanne krænkelser måtte forekomme.
<P>
Menneskerettighederne er universelle, de overskrider alle grænser.

<SPEAKER ID=114 LANGUAGE="IT" NAME="Napoletano (PSE).">
Hr. formand, vi er meget tilfredse med, at alle Parlamentets grupper gik med til at forhandle og stemme om dette uopsættelige spørgsmål, der vedrører sagen om professor Ibrahim, som er blevet dømt til syv års fængsel af en højesteret for statssikkerhed, og som er anklaget for to forbrydelser. Den ene forbrydelse er sammensværgelse og aktiviteter mod staten, og den anden forbrydelse er svig.
<P>
Hvad det første spørgsmål angår, bør vi efter min mening gøre os nogle mere generelle overvejelser, eftersom der i nogle af disse landes forfatninger - og her vil jeg navnlig gerne minde om den ændring, der blev foretaget for nylig i Tunesien - er en paragraf om, at borgerne ikke må udføre nogen aktiviteter, som er imod staten, hvilket endda kan fortolkes som sammensværgelse. Men denne paragraf anvendes også på ytringsfriheden, så en oppositionstilhænger, en journalist eller et hvilket som helst frit menneske, som kritiserer regeringen, risikerer at blive sigtet for aktiviteter mod staten. Dette er et meget alvorligt problem, som skal tages op på en mere overordnet måde.
<P>
Når det derimod gælder forbrydelsen svig, skal man naturligvis foretage de nødvendige kontroller, men sådan som kommissær Patten sagde, kan vi ikke se, at der skulle have fundet svig sted med hensyn til brugen af de EU-midler, som professor Ibrahims institut administrerede for Kommissionen.
<P>
Jeg tror, at vi står over for en sag, hvor det gælder om at forsvare menneskerettighederne, og derfor skal EU-institutionerne efter min mening lægge det størst mulige pres på de egyptiske myndigheder.

<SPEAKER ID=115 LANGUAGE="DE" NAME="Posselt (PPE-DE).">
Hr. formand, Ibn-Khaldoun var en af de store historiske skikkelser, der understreger, hvor meget vi europæere har at takke den arabisk-islamiske verden for. For så vidt har vi en forpligtelse til at kæmpe for den mand, nemlig professor Ibrahim, der har videreført traditionen efter Ibn-Khaldoun, og vi skal understrege - og det er også noget, vi så at sige kan takke arvingen efter Ibn-Khaldoun for - at der ikke findes to menneskerettighedsbegreber, en europæisk og en egyptisk, men derimod et fælles menneskerettighedsbegreb, der også er vokset frem på et fælles kulturelt og historisk grundlag, og som i dag har universel gyldighed.
<P>
Netop derfor skylder vi både professor Ibrahim og det egyptiske folk, at vi involverer os her! For det første med henblik på en løsladelse af professor Ibrahim, for det andet med henblik på hjælp til professor Ibrahim, der befinder sig i en sundhedsmæssigt dårlig tilstand. For det tredje skal vi imidlertid også kæmpe helt entydigt for et tæt samarbejde mellem Egypten og EU. Egypten er en af vores vigtigste partnere i Middelhavsområdet. Egypten er, og det viser sig netop nu i den aktuelle politiske krise, foruden Marokko og foruden Tyrkiet vores vigtigste allierede i den islamiske verden i Middelhavsområdet. Netop fordi Egypten er en partner og en allieret og ikke noget debitorland eller et land, som vi ikke vil have noget med at gøre, netop fordi Egypten er en vigtig allieret, er vi forpligtet til at tale et tydeligt sprog over for Egypten, sådan som man gør blandt venner, at kæmpe for forfulgte minoriteter, at kæmpe for forfulgte mennesker og især inden for den egyptiske stat og inden for den egyptiske regering at støtte de kræfter, der ønsker at styrke og ikke nedbryde menneskerettighederne. Egypten har en stolt tradition her - jeg oplevede det, da Anwar Sadat talte her i Parlamentet, da præsident Mubarak talte. De er nogle vigtige partnere, og jeg mener, vi bør fortsætte ad denne vej og kæmpe for professor Ibrahim!
<SPEAKER ID=116 LANGUAGE="NL" NAME="Van den Bos (ELDR).">
Hr. formand, Barcelona-processen vil aldrig komme i gang, så længe man ikke overholder de fælles principper. Fine ord som fred, stabilitet og fremgang vil blive udvandet til tomme slagord, hvis partnerlandene fortsætter med at ofre retsstaten på den uhæmmede politiske magts alter. Et intensiveret økonomisk samarbejde kan ikke ses uafhængigt af fremskridt i forbindelse med menneskerettigheder og demokrati. Mange arabiske ledere nægter at erkende, at åbenhed, deling af beføjelser og retfærdige juridiske procedurer vil fremme snarere end hindre stabilitet og økonomisk udvikling. Et velfungerende civilt samfund er ikke en trussel, men en nødvendig forudsætning for et ordentligt styre.
<P>
Egypten er et stort og vigtigt land med en rig historie. Dette land skal spille en ledende rolle i den politiske modernisering af den arabiske verden. For at opnå dette må Egypten foregå med et eksempel til efterfølgelse for andre lande. Desværre er der endnu ingen tegn på noget sådant. Åbenheden og demokratiet lader stadig meget tilbage at ønske, og retsstatens principper krænkes ofte. Således er det klart et brud på alle retsprincipper, at dr. Ibrahim for nylig blev idømt syv års fængsel. Ifølge Kommissionen savnes der ikke blot beviser for anklagerne for svindel med EU-midler, de savner ethvert belæg. Denne dom undergraver derfor samarbejdsaftalen. Derfor opfordrer vi på det kraftigste præsident Mubarak til at gøre alt, hvad han kan for at rette op på denne uretfærdighed. Et godt forhold til Egypten er ligeledes af vital betydning for os. EU er villig til at puste nyt liv i Barcelona-processen, men det kan kun lade sig gøre, hvis vores partnere holder op med at lade hånt om principperne.

<SPEAKER ID=117 LANGUAGE="EN" NAME="Cashman (PSE).">
Hr. formand, det er altid kedeligt at tale om krænkelser af menneskerettighederne, da vi i EU tager de grundlæggende rettigheder, som vi altid respekterer, for givet.
<P>
Sagen om dr. Ibrahim er meget foruroligende, da den viser en tendens, som vi ser oftere og oftere i Egypten. Samtidig er Egypten - som vi har hørt fra hr. Posselt - vores ven og allierede. Jeg opfordrer derfor indtrængende kommissæren til at rejse spørgsmålet om dr. Ibrahim og hans kolleger over for præsident Mubarak, når kommissæren besøger Egypten. Han bør løslades straks.
<P>
Jeg vil også indtrængende opfordre ham til at rejse spørgsmålet om sagen "Kairo 52", som er genstand for endnu en retssag, og de fire britiske mænd, der afventer retsforfølgelse i Kairo i øjeblikket. Vi er venner af Egypten. Vi må fremme dialogen. Hvis der ikke kan etableres nogen dialog, må vi pålægge sanktioner.

<SPEAKER ID=118 LANGUAGE="IT" NAME="Dupuis (NI).">
Hr. formand, hr. kommissær, kære kolleger, efter min mening bør vi først og fremmest takke en af vores uopsættelige forhandlingers største fjender og en af forkæmperne for Parlamentets bureaukratisering, nemlig Richard Corbett, som er skyld i, at skaden nu er sket.
<P>
Det er ikke strenge styrer, vi taler om i dag, og vi burde beskæftige os meget mere med Saudi-Arabien eller Syrien. Vi beskæftiger os med et såkaldt moderat styre, nemlig Egypten, hvilket skal dække over hele vores skamfuldhed og vores feje optræden. Vi taler om professor Saad Ibrahim, som er en af Egyptens mest resolutte tilhængere af en demokratisering af landet, og vi burde ligeledes være meget mere resolutte, når det gælder demokratiseringen af de arabiske lande.
<P>
Jeg vil gerne takke kommissær Patten for hans meget klare udtalelser, hvor han forsvarer professor Ibrahim og afviser, at der er begået nogen form for svig. Jeg tror, at alle de fornødne kontroller er blevet foretaget, og derfor er der ikke nogen undskyldning for ikke at kæmpe for hans løsladelse. Endelig vil jeg også gerne takke alle dem, der støttede hans indstilling til Sakharovprisen.

<SPEAKER ID=119 NAME="Patten">
Hr. formand, sagen om dr. Saad Eddin Ibrahim og hans kolleger har skabt international interesse og bekymring, ikke mindst blandt dem, der - som mange af os her - betragter os selv som venner af Egypten og det egyptiske folk.
<P>
Da dr. Ibrahim og hans medanklagede med held appellerede om at få sagen genoptaget i februar, håbede vi, at Egypten ville leve op til det egyptiske retssystems bedste traditioner, ikke blot på grund af sagens karakter, men på grund af den tydelige svækkelse af Egyptens internationale rygte forårsaget af de egyptiske myndigheders håndtering af sagen. Vi blev derfor dybt chokerede, da dr. Ibrahim den 29. juli igen blev idømt syv års fængsel i arbejdslejr, en grusom dom til en mand i hans svækkede fysiske form. Yderligere fire anklagede blev idømt fængsel, og de øvrige 24 har fået betingede domme.
<P>
Selv om anklagerne havde været reelle, og det mener vi ikke, at de er, er dommene uforholdsmæssigt strenge. Dagen efter gav jeg personligt udtryk for min utilfredshed og gentog, at Kommissionen trods omhyggelige kontrol- og revisionsprocedurer ikke havde nogen beviser på økonomisk kriminalitet eller andre overtrædelser, som dr. Ibrahim og hans medanklagede skulle have begået i forbindelse med de to ngo-kontrakter, som de forvaltede. Vi understregede dette i en skriftlig erklæring under appellen.
<P>
Jeg gentog dengang og jeg gentager nu, at vi slet ikke kan acceptere anvendelsen af statens sikkerhedsret til retsforfølgelse af sager af denne art. Selv appeldomstolen har betænkeligheder ved anvendelsen af militærdomstolens kendelse nr. 4, hvorunder denne anklage blev bragt.
<P>
Vi var oprørte over beslutningen om endnu en retssag efter en vellykket appel og trods dr. Ibrahim svigtende helbred. Vi er oprørte over retssagens forløb og rettens hurtige afgørelse. Denne upassende hastige afgørelse har ikke bidraget til rettens troværdighed.
<P>
EU og medlemsstaterne har fulgt sagen nøje, og vi har fra starten givet klart udtryk for vores bekymring på højeste plan. Med hensyn til anklagen om at have accepteret EU-støtte uden bemyndigelse fastholder Kommissionen, at direkte bevillinger til det civile samfund er helt acceptabelt og omfattet af rammeaftalen mellem EU og Egypten om gennemførelse af det finansielle og faglige samarbejde.
<P>
Efter den første retssag sidste år, der resulterede i de hårde fængselsstraffe, udsendte Kommissionen en erklæring den 23. maj og EU's formandskab en erklæring to dage senere, som gav udtryk for alvorlig bekymring.
<P>
Dengang - som nu - understregede EU vigtigheden af udviklingen af det civile samfund, og at tiltag i denne forbindelse er en integreret del af Barcelona og de bilaterale programmer, som Egypten har undertegnet.
<P>
Med hensyn til det påståede misbrug af EU-støtte er Kommissionen mildt sagt overrasket over, at retten tilsyneladende har truffet beslutning om, at synspunkterne fra Kommissionen, det påståede offer, er irrelevante, og at de normale kontrolprocedurer, herunder en ekstern midtvejsrevision, ikke gav anledning til bekymring overhovedet. Vi har på nuværende tidspunkt ingen adgang til ngo-filer, som er konfiskeret af myndighederne.
<P>
EU har altid håbet og troet på et retfærdigt retssystem. Vi har konsekvent undgået enhver indgriben, der kunne bringe denne tro i fare. Kommissionens erklæring under appellen var faktuel og korrekt. Vi er bekymrede over, at retten i sine skriftlige redegørelser tilsyneladende har antydet det modsatte.
<P>
Kommissionen og medlemsstaterne følger fortsat sagen nøje. Kommissionens delegation i Kairo har allerede besøgt dr. Ibrahim i fængslet, og den svenske delegation besøgte ham igen i weekenden. Vi er i tæt kontakt med familien. Hvis rettens formelle redegørelse af dommen, som de første pressemeddelelser oplyser, fejlrepræsenterer EU's holdning, vil vi ikke tøve med at rette op på det.
<P>
Retssagen er ikke slut endnu, og jeg har forstået, at de anklagede vil appellere. De egyptiske myndigheder er helt klar over virkningerne af en dom, der betragtes som uretfærdig og politisk påvirket. Overholdelse af retsprincipperne i fuld gennemsigtighed kan forhindre yderligere skade på Egyptens internationale rygte.
<P>
Ibrahim-sagen giver anledning til stor bekymring, men den overordnede menneskerettighedssituation i Egypten er kompliceret. Der er grund til optimisme, f.eks. i forbindelse med kvinders rettigheder, retlig kontrol af parlamentsvalg og sociallovgivning. Men der er også tiltag, der giver anledning til bekymring, f.eks. den nye lov om ngo'er, den formodede forfølgelse af homoseksuelle, hvortil der er henvist tidligere, og de yderligere arrestationer af medlemmer af den islamiske opposition. Vi må bryde denne tendens og handle i overensstemmelse dermed.
<P>
Ibrahim-sagen kaster også en lang, men forhåbentlig midlertidig, skygge over den egyptiske bevægelse for menneskerettigheder og demokrati. Selv om den internationale opstandelse over dommen har medført en stærk reaktion i Kairo, accepterer mange indflydelsesrige egyptere, at Egypten skal leve op til de højeste retsprincipper og demokratiske standarder, hvis landet skal opfylde sine udviklingsmæssige og politiske ambitioner. Vi kan kun være enige.
<P>
Vi vil fortsat træffe de nødvendige foranstaltninger for at gøre opmærksom på vores bekymring om individuelle sager. Vi skal drøfte de bredere spørgsmål om menneskerettigheder og fremme af demokrati inden for rammerne af vores samarbejdsprogrammer og den forbedrede politiske dialog, som skal karakterisere det nye og privilegerede forhold mellem EU og middelhavslandene.
<P>
Jeg vil gerne bekræfte direkte over for det ærede medlem, der rejste dette spørgsmål, at jeg vil drøfte spørgsmålet, når jeg forhåbentlig besøger Egypten i næste måned.
<SPEAKER ID=120 LANGUAGE="FR" NAME="Formanden.">
Mange tak, hr. kommissær.
<P>
Forhandlingen under ét er afsluttet.
<P>
Afstemningen finder sted kl. 16.00 eller umiddelbart efter forhandlingen.

<SPEAKER ID=122 LANGUAGE="FR" NAME="Formanden.">
Næste punkt på dagsordenen er forhandling under ét om følgende beslutningsforslag om Nigeria, nærmere bestemt om sagen om Amina Lawal:
<P>
B5-0466/2002 af Frassoni m.fl. for Verts/ALE-Gruppen om krænkelse af menneskerettighederne i Nigeria;
<P>
B5-0470/2002 af Gröner m.fl. for PSE-Gruppen om dødsdommen over Amina Lawal i Nigeria;
<P>
B5-0472/2002 af Muscardini for UEN-Gruppen om sagen om Amina Lawal i Nigeria;
<P>
B5-0474/2002 af McCartin m.fl. for PPE-DE-Gruppen om menneskerettighedssituationen i Nigeria;
<P>
B5-0479/2002 af Eriksson m.fl. for GUE/NGL-Gruppen om krænkelse af menneskerettighederne i Nigeria;
<P>
B5-0486/2002 af Nicholson of Winterbourne m.fl. for ELDR-Gruppen om krænkelse af menneskerettighederne i Nigeria.

<SPEAKER ID=123 LANGUAGE="FR" NAME="Isler Béguin (Verts/ALE).">
Hr. formand, hr. kommissær, kære kolleger, det afrikanske kontinent, som alt for længe har været præget af tragedier og tab, har for nylig sendt et nyt signal til det internationale samfund. Med grundlæggelsen af Den Afrikanske Union, som rækker videre end Organisationen for Afrikansk Enhed, og som kan ses som en pendant til EU, sendes et signal om en løfterig fremtid for det afrikanske kontinent, og der sendes en hyldest til de institutioner, der forener det europæiske kontinent. EU bør, ud over at forsvare en politisk model og et fælles projekt for kontinentet, også forsvare rettigheder, der følger af internationale konventioner.
<P>
Med det drama fra en anden tidsalder, Amina Lawal i øjeblikket gennemlever, krænker Nigeria alle løfter, landet har afgivet, og alle aftaler, landet har ratificeret. Fru Lawal, og før hende fru Hussaini og talrige andre, hvis røster vi har overhørt, vidner om det grelle misforhold mellem afgivne løfter og politisk og juridisk praksis i visse afrikanske lande. Hvordan skulle man kunne fatte, at der også i vore dage afsiges dødsdomme ved stening? Hvordan skulle vi kunne tillade, at en så barbarisk dom afsiges over en kvinde, hvis forseelse består i, at hun har født et barn efter sin skilsmisse? Og hvordan skulle vi kunne acceptere regional lovgivning i en forbundsstat, som dermed fornægter og krænker statens forfatning? Det er afgjort først og fremmest de nigerianske føderale myndigheders ansvar at sikre, at der er overensstemmelse mellem national lovgivning og internationale forpligtelser, at sådanne forpligtelser respekteres overalt i landet og af alle domstole i den pågældende stat. Men for EU, som omfatter flere medlemsstater, der har et historisk fællesskab med det afrikanske kontinent, er det også en moralsk og politisk pligt at vende sig imod enhver lovstridig udvikling, i det konkrete tilfælde en given fortolkning af shariaen, og sætte al styrke og alle midler ind til støtte for de kræfter, der kæmper for retsstaten, for rettigheder og retfærdig rettergang for alle. Lader vi det blive ved en rent formel erklæring, hver gang en borger i en af AVS-staterne er offer for en uretmæssighed af kafkaske dimensioner, gør vi os til medskyldige, og vi er med en sådan diplomatisk passivitet med til at støtte en tilbagevenden til den omhandlede obskurantisme.
<P>
Jeg og min gruppe opfordrer derfor til, at der nedsættes en arbejdsgruppe inden for rammerne af den kommende delegation AVS-EU, og at denne får til opgave at se på spørgsmålet om shariaen og kvinders rettigheder. Der sættes i denne sag spørgsmålstegn ved Nigerias stabilitet som nation. Der er tale om det folkerigeste land i Afrika, og det er landets stabilitet som sådan, der står på spil. Chokbølgen har gennem Amina Lawal nået Europa. Lad os finde et svar, som sikrer, at der ikke forekommer lignende tilfælde.

<SPEAKER ID=124 LANGUAGE="EL" NAME="Karamanou (PSE).">
Hr. formand, hr. kommissær, jeg vil gerne udtrykke min allerstørste rædsel og afsky for det, der er foregået gennem de sidste to år i Nigerias nordlige provinser, hvor islamiske fundamentalister har gennemtvunget sharia-lovgivningen frem for landets love og folkeretten. Hvordan kan kvinder - ikke mænd selvfølgelig - dømmes til døden ved stening for hor i et land, der har ratificeret FN-traktaten om afskaffelse af alle former for diskriminering imod kvinder, et land, der har ratificeret traktaten imod tortur og den internationale pagt om civile og politiske rettigheder, et land, som EU har tætte forbindelser til i henhold til Cotonou-aftalen?
<P>
Hvorfor er Nigerias forbundsregering ude af stand til at få de islamiske fundamentalister til at overholde selve landets forfatning? Hvad er formålet med at have en præsident, hvis denne ikke er i stand til at garantere borgernes grundlæggende frihedsrettigheder og menneskerettigheder? Jeg kan umuligt tro, kommissær Patten, at intolerance, åndsformørkelse og kvindefjendskhed kan vinde over fornuft og humane værdier. Jeg kan ikke acceptere, at Unionen ikke har mulighed for at hindre denne kriminelle praksis over for kvinder, og at vi i netop dette tilfælde er ude af stand til at tvinge Nigerias forbundsregering til at gennemføre lovgivningen i hele landet.
<P>
Vi skal udsende et meget stærkt signal fra Parlamentet i dag, både til Nigeria og til alle andre lande, hvor der begås forbrydelser imod kvinder, for vi ved jo fra pressen, at kvinder også dømmes til døden ved stening i Iran. Vi skal fortælle fundamentalisterne verden over, at ingen tradition eller kultur kan retfærdiggøre en krænkelse af rettighederne for halvdelen af menneskeheden, og det er grunden til, at vi kræver Amina Lawal løsladt her og nu.

<SPEAKER ID=125 LANGUAGE="EN" NAME="McCartin (PPE-DE).">
Hr. formand, jeg har undersøgt sagen om Amina Lawal nøje og talt med Amnesty International, som jeg gerne vil takke for assistancen, ligesom jeg gerne vil takke min egen gruppe, der har bekræftet de offentliggjorte oplysninger.
<P>
Jeg har undersøgt disse oplysninger, og det første, der springer i øjnene, er den grusomme og usædvanlige form for afstraffelse. Helt overordnet er beslutningen om at idømme den kvindelige part en straf i henhold til en eller anden religiøs tro helt uretfærdig. Det har ikke noget med religion at gøre, det er ren politik, hvorved mænd i mange dele af verden, både tidligere og i dag, opretholder deres kontrol og dominans over det svagere køn.
<P>
Det andet sørgelige aspekt i denne sag er den totale og hensynsløse ondskab, som er et overgreb på ethvert instinkt i menneskeheden, som får os til at kæmpe for en verden, hvor vi kan leve sammen i fred og fordragelighed.
<P>
Som tidligere nævnt minder denne sag os først og fremmest om den barbariske tid, hvor hekse blev brændt på bålet, og hvor mennesker blev ofret for at tjene en uset, ukendt og ufølsom gud. Der er mange mennesker i verden, som anerkender forskellige visioner og manifestationer hos deres gud eller guder. Der er også mange, der slet ikke anerkender en gud. Det forhindrer os ikke i at dele og nyde den samme verden. Men hvis nogle mener, at de på vegne af deres gud har ret til at straffe og forfølge deres medmennesker, fordi de tilhører en anden trosretning eller ikke har nogen tro, så kan menneskeheden ikke leve sammen i fred.
<P>
Derfor må vi i Parlamentet gøre det helt klart, at kun demokratiske institutioner har ret til at fastsætte love og idømme andre mennesker humane former for straf, og at FN's principper vil blive overholdt af EU for enhver pris.

<SPEAKER ID=126 LANGUAGE="FR" NAME="Ainardi (GUE/NGL).">
Hr. formand, hr. kommissær, kære kolleger, endnu en gang er en kvinde blevet dømt til døden ved stening i en af Forbundsrepublikken Nigerias muslimske stater. Amina Lawals forseelse består i, at hun har født et barn efter sin skilsmisse. For nogle måneder siden blev Safiya Hussaini, som havde modtaget en tilsvarende dom, frifundet takket være internationalt pres. Men hvor mange barbariske domme er der blevet afsagt inden denne sejr, og hvor mange afsiges efterfølgende?
<P>
Det er på tide, at der sættes en stopper for sådanne retsafgørelser, det være sig i Nigeria eller andetsteds. De tilhører en anden tidsalder, og de krænker menneskelig værdighed. Den strenge håndhævelse af shariaen, som intet har at gøre med respekt for den muslimske religion, er af Nigerias justitsminister erklæret i strid med forfatningen, og denne erklæring gælder også de muslimske nordnigerianske delstater. Forbundsrepublikken Nigeria er i henhold til forfatningen en verdslig stat. Landet har også undertegnet konventioner, som indebærer forpligtelser på internationalt plan. Det er aktuelt staten Katsina, det drejer sig om, men ansvaret rækker videre. Det påhviler de føderale nigerianske myndigheder at sikre, at forfatningen nøje overholdes, og at menneskerettighederne sikres for alle nigerianske statsborgere uanset status, religion eller køn.
<P>
Det internationale samfund, og ikke mindst EU, bør fordømme den uacceptable krænkelse af grundlæggende rettigheder. EU er imod dødsstraf. EU har forpligtet sig til at forsvare kvinders rettigheder, hvor der er tale om forskelsbehandling på grund af køn eller religiøs intolerance. Det er således også vores pligt at gøre vores yderste for at forhindre, at dødsdommen over Amina Lawal eksekveres. Der er menneskerettighedsorganisationer, som yder en modig indsats i Nigeria. De yder en indsats, ofte under trusler og på trods af manglende ressourcer og ringe støtte ud over den, de modtager fra europæiske organisationer. Vi skylder at støtte dem i deres krav.
<P>
Endelig kan og bør EU inden for rammerne af Cotonou-partnerskabsaftalerne opfordre Nigeria til at overholde de forpligtelser, landet har påtaget sig på internationalt plan, og opfordre Nigeria til at fremme demokratiet og kvinders rettigheder.

<SPEAKER ID=127 LANGUAGE="NL" NAME="Van den Bos (ELDR).">
Hr. formand, skal vi støtte et land, der fortsætter sin barbariske praksis? Nu står vi over for dramaet med fru Lawal. Flere og flere delstater i Nigeria indfører sharia-lovgivningen. Det politiske klima er ofte så påvirket af islam, at politikerne kun har en chance ved valgene, hvis de støtter denne lovgivning. En ældgammel, barbarisk praksis fra ørkenen med at stene kvinder eller afhugge lemmer er naturligvis i strid med de mest grundlæggende menneskerettigheder. De meget omtalte sammenstød mellem civilisationer, kulturer eller trosretninger kan kun forhindres, hvis den bogstavelige anvendelse af sharia-lovgivningen afskaffes overalt. Nigeria er et meget skrøbeligt og ustabilt demokrati. EU støtter landets demokratiseringsproces og det med god grund. Men det kan vi kun fortsætte med, hvis forbundsregeringen gør alt, hvad den kan i henhold til forfatningen, for at standse brugen af disse barbariske afstraffelsesmetoder. Hvis det ikke lykkes, må vi tage den støtte, vi lovede for nylig, op til fornyet overvejelse. Udviklingsbistand og støtten til forsvarlig forvaltning giver ingen mening, hvis modtagerne af støtten fortsætter med deres barbariske praksis.

<SPEAKER ID=128 LANGUAGE="ES" NAME="Ferrer (PPE-DE).">
Hr. formand, hr. kommissær, som kristelige demokrater og som PPE-DE-Gruppe får vores engagement i forsvaret for menneskers liv og værdighed og forsvaret for de grundlæggende rettigheder og friheder, som er nødvendige for denne værdighed, os til endnu en gang på det kraftigste at fordømme de krænkelser af menneskers liv og værdighed, som de dødsdomme udgør - og oven i købet dødsstraf ved stening - der skyldes den bogstavelige anvendelse af islamisk lovgivning. Vi opfordrer desuden de ansvarlige myndigheder til at vise barmhjertighed for at forhindre den skændsel, det ville være at fuldbyrde sådanne domme.
<P>
Det får os også til at minde ikke blot Forbundsrepublikken Nigeria, men også Niger, Sudan og Somalia om, at den nuværende fortolkning og anvendelse af sharia ikke blot udgør en klar krænkelse af de grundlæggende rettigheder, men at den åbenlyst strider mod de internationale forpligtelser på menneskerettighedsområdet, som de har underskrevet, herunder Cotonou-aftalen, hvor det i artikel 1 klart hedder, at den enkeltes rettigheder skal respekteres, og at der systematisk skal tages hensyn til kvinders situation og spørgsmålet om ligestilling for mænd og kvinder på alle politiske, økonomiske og sociale områder.
<P>
Sammen med vores absolutte fordømmelse af de afsagte dødsdomme og vores bøn om barmhjertighed for Amina Lawal, Ahmadu Ibrahin og Fatima Usman skal og vil vi derfor kræve, at regeringerne i disse lande bringer deres lovgivning i overensstemmelse med internationale standarder og forpligtelser på menneskerettighedsområdet med henblik på at undgå en anvendelse af sharia, der strider mod menneskerettighederne. Fra EU's side skal vi endvidere være parate til at bruge de mekanismer, vi har adgang til under Cotonou-aftalerne, hvis der sker overtrædelser af de principper, de står for. Kun på denne måde, hr. formand, kan vi bidrage til fremskridt med hensyn til frihed og respekt for menneskerettigheder i verden.

<SPEAKER ID=129 LANGUAGE="ES" NAME="Izquierdo Rojo (PSE).">
Hr. formand, hr. kommissær, denne moder, Amina Lawal, er blevet dømt til døden, til at dø ved stening, brutalt, fordi hun har haft seksuelt samkvem efter sin skilsmisse, noget ganske almindeligt, som millioner af mennesker, mænd og kvinder, praktiserer på alle fem kontinenter uanset tro, muslimer, katolikker, protestanter og alle andre.
<P>
"Hvorfor Amina og ikke mig?", spørger hele verden over for dette islamiske hykleri. Hr. formand, hr. kommissær, den nuværende anvendelse af sharia i delstaterne i det nordlige Nigeria fandt ikke sted tidligere. Det er simpelthen en fundamentalistisk fortolkning. Skaden på Aminas liv ville være uoprettelig. Senere vil magtforholdene ændre sig, der vil komme nye domstole, islamiske eller amerikanske, som indfører andre kriterier, men Aminas ret til livet vil være uopretteligt krænket.
<P>
I punkt 11 gentages det, at Europa-Parlamentet ønsker, at man overvejer at give ofrene for fundamentalistiske forfølgelser asylret, navnlig når de dømmes til døden ved stening. Hr. formand, hr. kommissær, vi må ikke glemme, at disse dødsdomme ved stening også praktiseres i Iran. Og en højtstående embedsmand tæt på Khatami havde endda den frækhed at lovprise dem.
<P>
Hr. kommissær, vi ønsker at styrke forbindelserne med Iran, men er disse steninger forenelige med vores konsekvente holdning inden for udenrigs- og sikkerhedspolitik samt forsvaret for menneskerettighederne?
<P>
Hr. kommissær, jeg vil bede Dem om også at tage højde for steningerne i Iran.

<SPEAKER ID=130 LANGUAGE="SV" NAME="Thors (ELDR).">
Hr. formand, hr. kommissær, det er med stor sorg, at vi følger begivenhederne i Nigeria. Jeg hører til dem, som troede, at der ville ske forandringer, da præsident Obasanjo blev valgt for nogle år siden. Den seneste rapport og drøftelse er bare en i rækken af de mange andre rapporter om, at sikkerhedstyrkerne ikke handler, som de burde, og at man ikke undersøger årsagerne. Der findes rapporter om, at præsidenten for nogle år siden i princippet opfordrede til, at der blev skudt på alle personer fra Oodua People's Congress, hvilket vil sige flere hundrede personer. Transparency International siger stadigvæk, at Nigeria er det næstmest korrupte land i verden. Antallet af sager med børnearbejde og handel med børn er det højeste i Nigeria.
<P>
Hvis vi var helt ærlige, burde vi nu også anmode om, at ambassadørerne tager initiativ til handling og siger, at Amina Lawal er velkommen i et hvilket som helst europæisk land. Vi bør gøre en indsats og sige, at hun kan komme hertil, og at vi som europæere er parate til at redde hende. Dette er den eneste værdige ting at gøre. Jeg beder kommissæren om at overveje at tale med ambassadørerne.

<SPEAKER ID=131 LANGUAGE="FR" NAME="Bordes (GUE/NGL).">
Hr. formand, vi vil stemme for beslutningsforslaget, til trods for de mange kritikpunkter der kan anføres desangående. Kan Europa-Parlamentet med sin holdningstilkendegivelse forhindre, at der begås en forbrydelse mod Amina Lawal, skal vi afgjort gøre det.
<P>
At dømme en kvinde til døden med henvisning til middelalderlige love, fordi hun har født et barn, må betegnes som en afskyelig forbrydelse. Det samme må siges om alle former for undertrykkelse af kvinder, alle former for lemlæstelse, uanset om de begås i religionens navn eller ej.
<P>
Vi tilslutter os gerne protestaktioner, som er foranlediget af, at kvinder undertrykkes eller berøves menneskerettigheder i shariaens navn. Men vi vender os med samme styrke mod krænkelser, som begås i Vatikanets eller Bibelens navn.
<P>
Der er afgjort grund til at protestere mod de barbariske hændelser i Nigeria, men der er også grund til at protestere, når de barbariske hændelser foregår i USA, der ser sig selv som model for det 21. århundredes civilisation, eller når de foregår i EU, som accepterer, at nogle medlemsstater opretholder en lovgivning, som fratager kvinderne den grundlæggende ret til at råde over egen krop.
<P>
Vi skal vende os mod barbariske hændelser i andre lande, men vi bør også sørge for at feje for egen dør.

<SPEAKER ID=132 LANGUAGE="EN" NAME="Bowis (PPE-DE).">
Hr. formand, i alle dele af verden ser vi eksempler på vold og grusomhed, og sommetider ser vi skrækscenarier med vold og lynchstemning i menneskemængder.
<P>
Disse rædsler fordømmes af alle civiliserede mennesker, regeringer og retssystemer. Nogle barbariske handlinger er endnu værre, fordi de er iværksat af mennesker, der egentlig er udnævnt til at sikre retfærdigheden. Det drejer sig ikke blot om Nigeria, men det er Nigeria, som vi vil fokusere på i dag. De handlinger, der udføres i sharia-lovens navn, hører ingen steder hjemme i et samfund, der kalder sig selv civiliseret og humant. Stening på grund af utroskab er barbarisk. Pisk på grund af sex inden ægteskab eller indtagelse af alkohol og amputation på grund af tyveri er overdrevne afstraffelsesformer. Men at give en menneskemængde tilladelse til at stene et medmenneske til døde, kan ikke være acceptabelt for hovedparten af nigerianere, der er anstændige og ansvarlige, herunder deres præsident, og det er i hvert fald ikke acceptabelt for os.
<P>
Tidligere på året så vi, hvordan det på grund af internationalt pres lykkedes at stoppe planerne om at stene Safiya Husseini til døde. Safiya blev gift som 12-årig og Amina som 14-årig. De mistede deres barndom, og nu mister Amina måske livet. Det unge par Ahmadu Ibrahim og Fatima Usman har samme udsigter samt en ældre mand, der er anklaget for voldtægt. Denne afstraffelsesform er ikke i overensstemmelse med de konventioner og aftaler, som Nigeria har tiltrådt og undertegnet.
<P>
Tusinder af mennesker i 110 lande har skrevet og anmodet om appel i Amina-sagen. Jeg mener, at regeringen har forståelse for dette, og justitsministeren har også fordømt dommen. Nøglefiguren er guvernøren for staten Katsina, og det er vigtigt, at formandskabet og Kommissionen og Parlamentets formand føjer deres erklæringer til vores, der allerede er sendt til Umaru Musa Yar'Adua.

<SPEAKER ID=133 LANGUAGE="DE" NAME="Markov (GUE/NGL).">
Hr. formand, hr. kommissær, efter den vellykkede internationale mobilisering for Safia Husainis liv i marts i år er det så chokerende igen at blive konfronteret med en trussel om henrettelse ved stening af en nigeriansk kvinde og moder.
<P>
Den nigerianske regering er trods internationalt pres ikke parat til at opfylde sine folkeretlige forpligtelser og lader i 10 nigerianske delstater den lokale, religiøst motiverede strafferet gå forud for national forfatningsret og internationale menneskerettigheder.
<P>
Samtidig skal vi imidlertid være klar over, at Nigeria ikke er noget enkeltstående tilfælde. Ifølge oplysninger fra Amnesty International blev der f.eks. i Iran i 2001 og 2002 idømt og fuldført dødsdomme i form af stening mod mindst seks kvinder på grund af forhold såsom såkaldt ægteskabsbrud og lastefuldhed, i nogle tilfælde efter mangeårige fængselsstraffe.
<P>
I alt er der i Iran alene i år blevet henrettet 35 mennesker - kvinder og mænd - på forskellig vis. Derfor er det på tide, at EU vender sig mod denne barbariske praksis, og det ikke kun i enkelte tilfælde, men derimod principielt. Det skal også være muligt at undersøge mulighederne for at iværksætte sanktioner over for regimer, der hylder en sådan praksis.
<SPEAKER ID=134 NAME="Patten">
Alle de medlemmer, som har udtalt sig om denne sag, har understreget, at det er en meget uhyggelig sag, og jeg er helt enig. Det overrasker mig ikke, at sagen har vakt så stor harme i Parlamentet. Kommissionen har hele tiden været dybt foruroliget over den eventuelle idømmelse af hårde straffe i Nigeria.
<P>
Denne gang er vi ligesom medlemmerne især bekymrede for Amina Lawal, der er dømt til døden ved stening, og her er der - som hr. Bowis udtalte - faktisk tale om en statsgodkendt og organiseret brutalitet. Dog afventer hun i øjeblikket appellen.
<P>
Kommissionen er lige så stærk modstander af brutale og diskriminerende straffe som de medlemmer, der har udtalt sig. Vi har løbende givet udtryk for vores bekymring over sharia-lovens afstraffelsesformer i Nigeria og - det vender jeg tilbage til - vi har givet udtryk for vores bekymring i andre sammenhænge, bl.a. til Menneskerettighedskommissionen. Vi forventer ganske enkelt, at alle samfund accepterer de internationale standarder for menneskerettigheder, ligestilling og respekt for menneskeliv.
<P>
Vi er modstandere af dødsstraf og går fuldt og helt ind for EU's retningslinjer om dødsstraf, som blev vedtaget i 1998. Vi har haft flere lejligheder til at drøfte retningslinjerne i Parlamentet. For blot et år siden blev der sendt en trojka til Nigeria for at understrege denne holdning.
<P>
Kommissionen vil fortsat yde støtte til initiativer i forbindelse med menneskerettigheder og demokrati gennem samarbejdsprogrammet med Nigeria samt andre instrumenter som f.eks. det europæiske initiativ for demokrati og beskyttelse af menneskerettighederne, som har så mange fortalere her i Parlamentet. Initiativet omfatter Nigeria og støtter tiltag inden for god forvaltningsskik og retsreformer med det formål at opnå en positiv virkning for kvinder og deres retsstilling.
<P>
EU har naturligvis en kontinuerlig politisk dialog med den nigerianske regering, som en række medlemmer har fremhævet, f.eks. fru Karamanou. Denne dialog kan eventuelt intensiveres som forudset i henhold til Cotonou-aftalen, afhængig af udviklingen af situationen.
<P>
Jeg er meget interesseret i det forslag, som en af forfatterne til beslutningsforslaget også nævnte, om at oprette en arbejdsgruppe om sharia og menneskerettigheder og kvinders rettigheder i henhold til Cotonou-aftalen.
<P>
Som Parlamentet muligvis allerede ved, har vi finansieret en undersøgelse - Peters-rapporten - om problemerne med anvendelsen af sharia-loven i Nigeria. Jeg er sikker på, at Parlamentet ikke vil blive overrasket over de vigtigste konklusioner. I rapporten konkluderes det, at nogle af de juridiske dokumenter var mangelfulde og selvmodsigende, teksternes anvendelse usammenhængende, de involverede dommere inkompetente og dårligt uddannede, og at der var uoverensstemmelse, ikke blot med internationale love, men også med nationale love.
<P>
Jeg kan forsikre Parlamentet om, at vi fortsat vil rejse dette foruroligende spørgsmål. Som jeg tidligere har haft lejlighed til at sige til udenrigsministrene fra en række lande, er det meget vanskeligt for os i Europa at acceptere, at stening af kvinder er i overensstemmelse med internationalt acceptable standarder for opførsel og menneskerettigheder.
<P>
Fru Izquierdo Rojo rejste spørgsmålet om stening af kvinder i Iran. Jeg kan forsikre om, at jeg har drøftet det med iranske ministre. Jeg har rejst spørgsmålet i Teheran og på møder uden for Teheran. Jeg håber meget, at vi i løbet af de næste par måneder vil kunne indlede en dialog med Iran sideløbende med drøftelserne om politiske spørgsmål, handel og samarbejde, så vi fortsat sætter fokus på problemet, ligesom vi vil gøre i alle andre lande, hvor det er relevant. Parlamentet er meget bekymret. Hele Europa er bekymret.
<SPEAKER ID=135 NAME="Formanden.">
Mange tak, hr. kommissær.
<P>
Forhandlingen under ét er afsluttet.
<P>
Afstemningen finder sted kl. 16.00 eller umiddelbart efter forhandlingen.

<SPEAKER ID=137 NAME="Formanden.">
Næste punkt på dagsordenen er forhandling under ét om følgende beslutningsforslag om menneskerettigheder i Zimbabwe:
<P>
B5-0464/2002 af Van Orden m.fl. for PPE-DE-Gruppen om Zimbabwe;
<P>
B5-0467/2002 af Maes m.fl. for Verts/ALE-Gruppen om Zimbabwe;
<P>
B5-0468/2002 af Andrews for UEN-Gruppen om Zimbabwe;
<P>
B5-0469/2002 af Kinnock m.fl. for PSE-Gruppen om menneskerettighedssituationen i Zimbabwe;
<P>
B5-0481/2002 af Vinci for GUE/NGL-Gruppen om menneskerettigheder i Zimbabwe;
<P>
B5-0482/2002 af Belder for EDD-Gruppen om Zimbabwe;
<P>
B5-0485/2002 af van den Bos, Mulder og Sanders-ten Holte for ELDR-Gruppen om menneskerettighedssituationen i Zimbabwe.

<SPEAKER ID=138 LANGUAGE="EN" NAME="Van Orden (PPE-DE).">
Hr. formand, det er med både sorg og frustration, at jeg skal præsentere endnu et beslutningsforslag om Zimbabwe - det sjette inden for et år. Men situationen i Zimbabwe bliver værre og værre, og EU's tiltag indtil nu har tydeligvis ikke været effektive nok. De følges ikke op af tilstrækkelig målrettethed eller styrke. EU sender diplomatiske missioner til Sydafrika, men de vender tilbage uden resultater og uden at have gjort tilstrækkelig klart, at foranstaltningerne mod Zimbabwe har høj prioritet og er medvirkende til den generelle holdning til Sydafrika.
<P>
Lad os gøre det helt klart. Det drejer sig ikke om rettighederne for hvide landmænd, men for hele befolkningen i Zimbabwe. Hvis man ikke kan dokumentere, at man er medlem af Mugabes parti, Zimbabwe African National Union - Patriotic Front (ZANU-PF), risikerer man chikane, diskrimination, overgreb, udsultning og mord. Hvor alvorligt skal det være, før der bliver truffet effektive foranstaltninger?
<P>
Præsident Mugabe er netop vendt tilbage til Harare fra Johannesburg med påstået støtte til sin jordpolitik. Det er en ren parodi. Oppositionspartiet, Movement for Democratic Change (MDC), har udtalt, at Mugabes jordreform har resulteret i massiv ødelæggelse af miljøet, dømt tusindvis af mennesker til et liv i fattigdom og udsat seks millioner mennesker for risikoen for at sulte. Det er kendsgerningerne.
<P>
Mugabe er en tyran, der har plyndret landets ressourcer til fordel for sig selv og sine medskyldige, og som udnytter staten, herunder politiet, til at skræmme og misbruge sin magt over for politiske modstandere. Forestil Dem vores rædsel, da vi erfarede, at Augustine Chihuri, den øverste politichef i Zimbabwe, der faktisk er på EU's liste over personer, som ikke må rejse ind i EU-lande, ikke desto mindre befandt sig i Frankrig i sidste uge, til et Interpol-møde i Lyons. Man kan med rette spørge, hvordan en person som Chihuri kan være næstformand for Interpol, men det er et andet spørgsmål. Han burde dog slet ikke have befundet sig i Frankrig, og Rådet må nu træffe effektive foranstaltninger for at lukke smuthullerne og vække internationale bevægelser imod Mugabe til live, inden tragedien i Zimbabwe endnu en gang overskygges af andre internationale kriser. Vi skal træffe målrettede foranstaltninger af hensyn til befolkningen i Zimbabwe.

<SPEAKER ID=139 LANGUAGE="NL" NAME="Maes (Verts/ALE).">
Hr. formand, hr. kommissær, mine damer og herrer, præsident Mugabes diktatur er forkasteligt. Han kører sit land i sænk, markerne er golde, økonomien på vej ned ad bakke, befolkningen lider under varemangel og sult. Han giver pressen mundkurv på, han terroriserer oppositionen, og hans motiv er at forblive ved magten. Alligevel finder han fortsat sympati i det sorte Afrika. Når alt kommer til alt, ønsker Zimbabwes naboer ikke at gå i krig mod landet. Landarbejderne på de hvides farme må ofte leve under uacceptable sociale forhold. De jordløse fattige ønsker at få en chance for at overleve. Derfor er der behov for at omfordele jorden, men dette skal ske i overensstemmelse med retlige og gennemsigtige procedurer, uden vold og uden korruption.
<P>
Derfor skal EU spille sin egen rolle. Vi har for stor respekt for Zimbabwes befolkning. Vi kan ikke gribe ind i et suverænt lands interne anliggender. Vores sanktioner skal rettes mod præsident Mugabe og hans folk, men ikke mod Zimbabwes befolkning. Befolkningen skal vide, at vi forstår deres ønske om at erhverve jord, og at vi ønsker at yde økonomisk støtte til en juridisk procedure for erhvervelse af jord. Vi må hjælpe Zimbabwes naboer med at tage sig af flygtningene. Hvis ikke vi gør det, vil vi rent faktisk give dem en undskyldning for at sende flygtningene tilbage over grænsen, hvor de igen vil blive ofre for undertrykkelse.
<P>
Det er denne rolle, som jeg håber, at Parlamentet vil støtte, og derfor har vi stillet vores ændringsforslag. Jeg forstår, at nogen ikke vil støtte dem, men jeg ønsker virkelig ikke, at dette kun bliver opfattet som den hvide mand, der løfter sin pegefinger over for Afrika.

<SPEAKER ID=140 LANGUAGE="DE" NAME="Junker (PSE).">
Hr. formand, mine damer og herrer, handlingerne i Zimbabwe er faktisk slet og ret en tragedie uden lige. I sin tale i Johannesburg gik Mugabe over stregen med den usigelige påstand om, at der med denne hændelse, som lader hånt om alle retsstatsregler, er tale om et bidrag til en bæredygtig udvikling. Det er en frækhed ud over alle grænser! Faktisk kunne man ønske sig, at der i det sorte Afrika ville lyde stærkere røster, der afslører det som det, det er, nemlig en magtkamp fra en mand, som det i løbet af 20 år ikke er lykkedes at gennemføre en landbrugsreform, der kunne have fulgt retstatsreglerne. Først i det øjeblik, da hans egen magt var i fare, greb han til disse midler. De retter sig - det skal understreges igen og igen - jo kun til dels mod de hvide farmere. De retter sig frem for alt mod oppositionen i landet, som jo fik et ret godt valgresultat trods trusler ved parlamentsvalget, og som naturligvis også har stærk støtte i befolkningen. Det er den egentlige baggrund.
<P>
Jeg vil gerne citere et par sætninger fra den sydafrikanske avis Daily Newspaper, fordi den er en af de stemmer, der i sidste ende også er vores allierede, hvilket jo er vigtigt. Avisen kritiserer den måde, Mugabe-regeringen reformerer landet på, som brutal, som en metode, der lammer produktionen og dermed også er nyttesløs. Den påpeger endvidere, at Mugabe forsøger at udbrede en misforståelse med påstanden om, at alle zimbabwere står bag ham. For vi ved jo, at der findes en stærk opposition, og at han derfor ikke er berettiget til at tale om - jeg citerer - "mine zimbabwere og mit Zimbabwe" uden at tænke på de talrige modstandere, og at han giver et falsk indtryk, når han påstår, at Zimbabwe så at sige er hans ejendom. Han er imidlertid, så vidt jeg har hørt, i gang med at skrabe ejendom til sig til sin egen familie, således at tilegnelsen af land også misbruges til at betænke familiemedlemmer.
<P>
Som sagt bør EU også være parat til at yde støtte i forbindelse med en legal retsstatslig landbrugsreform, men ikke til at yde støtte til sådanne misgerninger. Det må vi også understrege over for vores partnerlande.

<SPEAKER ID=141 LANGUAGE="NL" NAME="Belder (EDD).">
Hr. formand, i præsident Mugabes Zimbabwe sker der frygtelige ting hver eneste dag. Hør bare her: "Den leg, vi skal lege, kræver musik", sagde den zimbabwiske politibetjent til den 12-årige pige klokken 10 om aftenen. Men da han smed en madras på jorden, blev det klart, at han havde noget helt andet end leg i tankerne. I de næste fire timer blev pigens mor og hendes to søstre på syv og ni tvunget til konstant at synge Robert Mugabes pris og se på, mens den underernærede Dora blev voldtaget af en bande på fem såkaldte "krigsveteraner" og politimanden bag skuret indtil klokken halv tre om natten. "Det er straffen for dem, der ønsker at sælge landet til Tony Blair og de hvide", skreg de til den skrækslagne pige. Dora blev misbrugt, fordi hendes bortrejste far var et almindeligt medlem af oppositionsgruppen Movement for Democratic Change.
<P>
Desværre var den ovennævnte tragedie (se Sunday Telegraph fra 25. august) ikke et enkeltstående tilfælde. Dora er blot en blandt flere hundrede piger, der blev voldtaget som led i en statslig kampagne for systematisk politisk udrensning af befolkningen. For ikke at nævne de omkring 50 militslejre, hvor præsident Mugabes modstandere låses inde og torteres for at blive "genopdraget", men som også i stigende omfang bruges som voldtægtslejre.
<P>
Imens synes præsident Mugabe ikke at skamme sig det mindste over dette terrorregime. Tværtimod. Tag f.eks. hans skandaløse optræden ved FN-topmødet i Johannesburg, hvor denne selvbestaltede paria påstod, at han var et offer for kolonialismen, der ønskede at befri sit "besatte land" fra "britisk kolonialisme". At han tillader halvdelen af sine 12 millioner landsmænd at sulte på grund af dette pseudoargument, generer ham ikke det fjerneste.
<P>
Den namibiske præsident Nujomas aktive støtte til præsident Mugabe og den tordnende tavshed fra præsident Mbeki, den store initiativtager til NEPAD-programmet, som netop drejer sig om herskernes ansvar over for deres undersåtter, er bekymrende.
<P>
For at undgå, at dette breder sig som ringe i vandet, opfordrer jeg Rådet og Kommissionen til fortsat at sætte krisen i Zimbabwe højt på den politiske prioriteringsliste. For at det ifølge Frankfurter Allgemeine fra i dag kun var den amerikanske udenrigsminister, der åbent kritiserede præsident Mugabes terrorregime på plenarforsamlingen i Johannesburg, sårede mig meget helt personligt. Var Europa virkelig tavs i denne sag?

<SPEAKER ID=143 LANGUAGE="NL" NAME="Van den Bos (ELDR).">
Præsident Mugabe lader sit folk sulte og skyder skylden på Vesten. Det er ikke ham, der har drevet sit folk ud i en sultkatastrofe, men den neoliberale udviklingsmodel. Det er ikke ham, der har trådt demokratiet under fode, undertrykt sine politiske modstandere med vold og manipuleret med valgene, men de neokoloniale magter i Europa. Det er ikke ham, der angriber de uafhængige medier, men udskud, der er uden for hans kontrol. Det er ikke ham, der giver sine militser lov til at voldtage de kvinder, der modsætter sig ham, men helt fremmede mennesker. Og det er ikke ham, der tilbageholder mad fra sine politiske modstandere, men Zimbabwes fjender.
<P>
Alle denne tidligere frihedskæmpers politiske handlinger har kun et mål: at blive ved magten for enhver pris. Intet fornuftigt menneske er imod jordreformer, men ethvert fornuftigt menneske er imod de jordreformer, som praktiseres af præsident Mugabe. Farmerne fratages alt uden erstatning og tvinges på flugt. Det er ikke Zimbabwes befolkning, der får den jord, de er berettiget til, men præsident Mugabes politiske kammesjukker. Præsidenten fik lov til skamløst at udbrede misvisende politisk propaganda på topmødet i Johannesburg. De såkaldte intelligente sanktioner imod styret gennemføres ikke særligt intelligent. Sanktionerne skal anvendes mere konsekvent, og målgruppen må udvides.
<P>
Derfor spørger jeg kommissær Patten, hvordan man stiller sig til den lovede undersøgelse af mulighederne for at fastfryse disse mænds aktiver i Europa. Det er nu på høje tid, at man afholder nye, reelle valg i dette land. Sydafrikas præsident Mbeki og andre ledere i regionen er nødt til at påtage sig deres ansvar og må støtte Zimbabwes befolkning og ikke en præsident, der forsømmer sine borgere, fordi han selv tørster efter magt.

<SPEAKER ID=144 LANGUAGE="DE" NAME="Gahler (PPE-DE).">
Hr. formand, kære kolleger, fru Junker har allerede nævnt den kyniske tale, hr. Mugabe holdt på topmødet i Johannesburg. Jeg har desværre næsten indtryk af, at sådanne taler smitter. Jeg håber ikke, at den fantastiske optræden fra den namibiske præsident Nujomas side samme dag i Johannesburg vil få nogen politiske konsekvenser i Namibia. Imens fortsætter bl.a. politiseringen af fødevarehjælpen i Zimbabwe. Majs uddeles bevidst kun til partimedlemmer, kirkens fødevarelagre stormes af såkaldte krigsveteraner, det er forbudt for kirken at forestå uddelinger, hvilket begrundes med, at den skaber parallelle strukturer.
<P>
Hvad skal vi gøre? Vi skal gøre det, vi har besluttet os for. Helt konkret forventer jeg, at Zimbabwes udenrigsminister rent faktisk ikke inviteres til EU-SADEC-udenrigsministermødet i København, og vi skal gøre det klart for vores partnere i det sydlige Afrika, at der ikke vil blive finansieret nogen afrikansk renæssance og ikke noget nyt program for afrikansk udvikling (NEPAD) for Mugabe og dem, der støtter ham, med europæiske midler. Vi bør også deltage finansielt i genopbygningen og landbrugsreformen i Zimbabwe, når Mugabe er gået af og under retsstatslige betingelser - men ikke nu. Hvis naboerne udøver pres i egen interesse, fordi de selv lider under virkningerne af Mugabes politik, f.eks. flytningestrømmen til nabolandene, så bør vi yde dem støtte i forbindelse med husningen af flygtningene, men ikke nu.
<P>
Vi bør gøre vores politik helt klar og udøve et passende pres på Ministerrådet, for jeg har faktisk indtryk af, at det - som mine kolleger allerede har sagt - ikke virkelig prioriteres og heller ikke blev sagt så tydeligt med hensyn til hr. Mugabe i Johannesburg. Derfor håber jeg, at vi i det mindste med hensyn til mødet i november i København kan indtage en passende hård holdning. Så må partnerne i det sydlige Afrika selv afgøre, om de vil være solidariske med hr. Mugabe eller hellere med befolkningen i Zimbabwe og gå i dialog med os for at gøre en ende på denne situation.
<SPEAKER ID=145 LANGUAGE="EN" NAME="Cashman (PSE).">
Hr. formand, dette beslutningsforslag taler naturligvis for sig selv. Der er tale om frygtelige forbrydelser mod menneskeheden. Mugabe har ingen principper, ingen retfærdighedssans, og hans regime bliver værre og værre for hver dag, der går. Han har ingen respekt for menneskerettigheder, mindretalsrettigheder, internationale love eller internationale holdninger. Han er en grusom despot, og vi må bryde alle forbindelser til ham og hans regime.
<P>
Som hr. Van Orden har sagt, må vi ramme Mugabe, hvor det gør mest ondt, det vil sige på pengepungen. Ingen international handel og effektiv fastfrysning af Mugabes og hans medansvarliges bankkonti. Der skal pålægges strenge økonomiske og andre målrettede sanktioner. Vi skal samtidig hjælpe og støtte de afrikanske stater, der træffer lignende straffeforanstaltninger over for Mugabes regime.
<P>
Det mest sørgelige er konsekvenserne for Zimbabwes befolkning, hvis eneste forbrydelse er at have Mugabe som præsident. Lad os gå efter Mugabe, ikke befolkningen i Zimbabwe, og lad os sikre, at vores tiltag er effektive og ikke blot et internationalt spil for galleriet.

<SPEAKER ID=146 LANGUAGE="FR" NAME="Gollnisch (NI).">
Hr. formand, endnu en gang oplever vi, hvorledes en marxistisk - eller marxistisk orienteret - diktator, som er kommet til magten med de vestlige regeringers og disses rådgiveres velsignelse, kaster masken. Under påskud af at ville gennemføre jordreformer sker der en regulær udplyndring, og der forekommer trusler og vold af den mest brutale art. Grusomhederne er rettet mod de hvide farmere samt de sorte farmere, som de samarbejder med, og hvis situation til stadighed forværres.
<P>
Vi kender allerede resultatet. Mugabes militser, hvis blodtørst næres af udplyndringerne, tvinger de hvide farmere i eksil - i bedste fald. Når farmerne må rejse, betyder det, at brugene forfalder, 12 millioner zimbabwere kommer til at sulte, og forarmelsen breder sig. Hvad mere er, der lyder også her i Europa-Parlamentet røster, som holder Vesten ansvarlig for denne situation, for denne forarmelse. Vi har mødt samme scenario i Congo, i Algeriet, i Angola og i Mozambique. Vi har mødt samme scenario i flere af de afrikanske lande, hvis ledere for nylig støttede Mugabe i Johannesburg.
<P>
Jeg ved ikke, om vi under disse omstændigheder kan gøre noget for det zimbabwiske folk, men vi bør i det mindste turde sige til de pågældende landes ledere, at Vesten ikke er hovedansvarlig for deres forarmelse.

<SPEAKER ID=147 NAME="Formanden.">
Hr. Posselt har en bemærkning til forretningsordenen.

<SPEAKER ID=148 LANGUAGE="DE" NAME="Posselt (PPE-DE).">
Hr. formand, jeg vil blot sige ganske kort, at det er første gang, vi afholder en debat om uopsættelige spørgsmål efter Corbett-reformen af forretningsordenen. Det betyder, at vi har forkortet debatten om uopsættelige spørgsmål fra tre til to timer for at frigøre de to timer til lovgivningsmæssigt arbejde. Sådan lød den officielle begrundelse.
<P>
Efter at have set dagsordenen for i dag må jeg sige, at dette lovgivningsmæssige arbejde åbenbart finder sted i det skjulte. Jeg vil gerne understrege, at jeg er parat til at afgive tid, men ikke hvis den anden part smider det væk. At afgive to timer til lovgivningsmæssigt arbejde, dét accepterer jeg, men så skal der også finde lovgivningsmæssigt arbejde sted her torsdag eftermiddag. Er det ikke tilfældet, vil jeg gerne anmode om, at vi får de to timer tilbage til uopsættelige spørgsmål.

<SPEAKER ID=149 NAME="Patten">
Jeg kender Zimbabwe ret godt. Da jeg var udviklingsminister for mit eget land i 1980'erne, besøgte jeg Zimbabwe jævnligt i årene efter landets uafhængighed. Jeg kan huske de forhåbninger, der var til Zimbabwes nye start som uafhængig nation, og den store overflod af fødevarer og andre ressourcer. Jeg kan f.eks. huske, hvordan der blev købt fødevarer i Zimbabwe til hjælp under hungersnøden i Mozambique. Og det gør mig endnu mere trist, når jeg ser på situationen i Zimbabwe i dag.
<P>
Kommissionen har, som Parlamentet ved, suspenderet den officielle udviklingsstøtte til Zimbabwe siden starten af 2002. Vi er stadig dybt bekymret over den voldsomme krænkelse af menneskerettighederne i landet. Den internationale krisegruppe, der er en beundringsværdig organisation, som rapporterer om brændpunkter rundt om i verden, beskrev for nylig Zimbabwe som et land i frit fald. Det er ingen overdrivelse. Kommissionen vil medvirke til at støtte ethvert pres, som ledere i Afrika og Sydafrika især ønsker at lægge på Zimbabwes regering for at få den til at overholde de grundlæggende bestemmelser i Cotonou-aftalen om f.eks. menneskerettigheder, retsstatsprincippet og demokrati.
<P>
Jeg vil lige indskyde, og det er ikke relevant for udtalelserne fra hr. Van Orden, at jeg ville ønske, at vi i den seneste tid havde oplevet større pres fra Sydafrika.
<P>
Den politiske situation under opfølgningen til de lokale valg her i september er fortsat anspændt, og tidsfristen for ordren til 2.900 hvide landmænd om at forlade deres ejendomme udløb den 8. august 2002. Kommissionen fortsætter derfor med at bidrage til projekter, der støtter befolkningen direkte inden for demokratisering, overholdelse af menneskerettighederne og retsstatsprincippet, og det europæiske initiativ for demokrati og beskyttelse af menneskerettighederne omfatter Zimbabwe som et af de alvorligst berørte lande.
<P>
Fødevarekrisen i Zimbabwe er den værste i Sydafrika. Der er troværdige rapporter om omfattende politisering af regeringens egne fødevareforsyninger. Jeg er sikker på, at mange af Parlamentets medlemmer har set rapporter om, at Zanu-PF-tilhængerne har udtalt til Zimbabwes befolkning, at kun tåber sulter. De skal med andre ord blot støtte et bestemt parti for at få mad. Kommissionen tager stærkt afstand fra dette. Kommissionen har reageret med ca. 110.000 t fødevarer og en global tildeling på omkring 3,5 millioner euro. Fødevarerne fordeles hovedsageligt gennem Verdensfødevareprogrammet og ngo'erne med stor hjælp fra lokalsamfundene til identifikation af trængende grupper. Indledningsvis blev der givet 2 millioner euro i støtte via vores humanitære organisation, ECHO, til de mest sårbare grupper, især børn og landarbejdere. En stor del af den støtte på 30 millioner euro til humanitære formål i regionen, som der skal træffes afgørelse om snarest, vil gå til nødsituationen i Zimbabwe, herunder til overvågning og fordeling af fødevarehjælpen. Yderligere regional støtte på 30 millioner euro inden for programmet til samarbejde med Verdensfødevareprogrammet 2002 vil gå til fødevarehjælp i regionen, især i Zimbabwe.
<P>
Kommissionen mener, at SADC har en fremtrædende rolle i løsningen af den alvorlige krise i Zimbabwe. EU vil forsøge at forbedre dialogen med SADC, især under den kommende ministerkonference i København i november. Det er planen at rejse spørgsmålet om Zimbabwe som et specifikt punkt på dagsordenen.
<P>
Parlamentet er bekendt med de målrettede sanktioner, som vi har indført - sanktioner, der er rettet imod lederne af dette grusomme og dybt korrupte regime, deres rejser og aktiver. Det er vigtigt, som nogle medlemmer har givet udtryk for, at gøre alt, hvad der står i vores magt, for at disse sanktioner skal være effektive. Jeg vil i klare vendinger gøre opmærksom på Parlamentets og medlemsstaternes holdning hertil.
<P>
Jeg vil også gerne henlede Parlamentets opmærksomhed på den nylige rapport fra Sikkerhedsrådets ekspertgruppe, som omhandler voldtægt og plyndring af aktiver i Den Demokratiske Republik Congo, og især på udtalelserne om Zimbabwes rolle i den systematiske plyndring. Afsløringerne i rapporten er af en karakter, som det internationale samfund efter min opfattelse må gøre helt klart, at det ikke kan acceptere.
<P>
Præsident Mugabe og hans medansvarlige har ødelagt et tidligere velstillet og stabilt land. Det er en plet på Sydafrikas historie. Jo hurtigere Zimbabwe kommer af med dem, jo bedre for dette vidunderlige land og landets befolkning.
<SPEAKER ID=150 NAME="Formanden.">
Mange tak, hr. kommissær Patten!
<P>
Forhandlingen under ét er afsluttet.
<SPEAKER ID=151 LANGUAGE="DE" NAME="Schierhuber (PPE-DE).">
Hr. formand, ved gennemgangen af protokollen konstaterede jeg, at mit navn ikke fremgår af gårsdagens protokol. Det er meget let at kontrollere, fordi jeg jo var til stede ved afstemningerne ved navneopråb.

<SPEAKER ID=152 NAME="Formanden.">
Der er ingen tvivl om, fru Schierhuber, at De var til stede.

<SPEAKER ID=154 NAME="Formanden.">
Jeg erklærer Europa-Parlamentets session for afbrudt.
<P>
(Mødet hævet kl. 16.25)

<SPEAKER ID=155 NAME="Sacrédeus (PPE-DE)">
Jeg har stemt for betænkningen, men mod de vedtagne ændringsforslag 1 og 2.
<P>
Jeg finder det højst beklageligt, at min egen PPE-DE-Gruppe har stillet to ændringsforslag, som svækker den oprindelige tekst fra udvalget. I henhold til ændringsforslag 1 fjernes formuleringerne i punkt 30 om, at Europa-Parlamentet "udtrykker sin vrede over det stigende antal henrettelser i Kina" og "minder om, at den kinesiske regering systematisk bruger forfølgelse og tortur som et middel til at bringe systemkritikere og mindretal til tavshed". Den kinesiske regerings overtrædelse af menneskerettighederne tydeliggøres bl.a. ved behandlingen af kristne og Falun Gong-tilhængere.
<P>
Jeg har også stemt imod ændringsforslag 2 i punkt 35, eftersom det underligt nok ikke inkluderer Taiwan i gruppen af demokratiske lande. Desuden vil man kun give Taiwan observatørstatus, mens de øvrige demokratier i regionen får mulighed for at blive fuldgyldige medlemmer.
<P>
I øvrigt glæder jeg mig over, at betænkningen kaster lys over det alvorlige problem med det øgede antal fundamentalistiske islamiske terrorgrupper, som Laskar Jihad, som er en alvorlig trussel mod det kristne mindretal i Indonesien, og som er ansvarlige for, at flere tusinde er blevet dræbt, og ca. 400.000 er blevet drevet på flugt.

<SPEAKER ID=156 NAME="Sacrédeus (PPE-DE)">
Jeg har stemt nej til betænkningen, som blev vedtaget med 379 jastemmer, 27 nejstemmer og 57, der undlod at stemme.
<P>
Udvalget mener, at det er nødvendigt med en fælles institutionel politik for at harmonisere den europæiske forskning og de højere uddannelser samt en betydelig stærkere støtte fra EU til universiteterne.
<P>
Med subsidiaritetsprincippet og tanken om akademisk frihed som grundlag kan jeg ikke støtte forslaget om at oprette "et center for de europæiske universiteter" og heller ikke kravet om et egentligt "europæisk universitet for kultur".
<P>
Jeg finder det betænkeligt, at Kommissionen får til opgave at udarbejde en grønbog om det europæiske område for højere uddannelse. Jeg har også svært ved at forstå, hvorfor lige EU og Kommissionen skal vurdere uddannelsernes kvalitet, ikke mindst adgangen til studielån og stipendier, støtte til mindrebemidlede, kollegier og sundhedspleje.
<P>
Som svensk kristelig demokratisk medlem af Europa-Parlamentet finder jeg det bekymrende, at betænkningen indeholder krav og ønsker på en lang række områder, som universiteterne eller i det mindste medlemsstaterne selv burde bestemme over uden indblanding fra EU. Det strider mod subsidiaritetsprincippet og mod den akademiske frihed. Det afspejles ikke mindst i en tvivlsom formulering i betænkningen om, at der bør "tilskyndes til konvergens og samhørighed mellem universiteterne" i Europa.
