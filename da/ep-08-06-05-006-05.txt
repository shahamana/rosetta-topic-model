<CHAPTER ID="006-05">
5. EF-ordning mod ulovligt, urapporteret og ureguleret fiskeri (
<P>
Før afstemningen
<SPEAKER ID="091" NAME="Marie-Hélène Aubert" LANGUAGE="FR">
Hr. formand, mine damer og herrer! Som det vil være Dem bekendt, befinder fiskerisektoren sig i en alvorlig krise i øjeblikket, ikke kun på grund af de stigende oliepriser, som kræver bæredygtige og globale forslag og ikke kun midlertidige løsninger, men også på grund af dårlig forvaltning af fiskeressourcerne, de europæiske fiskerflåders overkapacitet og den stigende mængde varer, som er resultatet af ulovligt fiskeri, og som finder vej til det europæiske marked.
<P>
Det særdeles lukrative piratfiskeri bidrager til at nedbryde fiskeressourcerne og de marine økosystemer og destabiliserer hele fiskerisektoren, som mærker den unfair konkurrences fulde styrke.
<P>
Kommissionens forslag og den foreliggende betænkning er således vigtige elementer, når det drejer sig om at etablere et bæredygtigt og ansvarligt fiskeri, som samtidig sætter de europæiske fiskere i stand til at leve af deres erhverv.
<P>
Fiskeriudvalget vedtog denne betænkning enstemmigt. For os drejer det sig om i dag at sende et klart budskab til Rådet og til de medlemsstater, som er mest berørt heraf, og som fuldt ud må tage deres ansvar på sig og hurtigt træffe de fornødne, effektive foranstaltninger. Jeg har tillid til, at De vil vise beslutsomhed.
