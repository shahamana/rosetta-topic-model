<CHAPTER ID="002">
Erklæringer fra formanden
<SPEAKER ID="006" NAME="Formanden">
Mine damer og herrer! For få dage siden var det femårsdagen for historiens største udvidelse af EU. Den 1. maj 2004 gav 75 mio. mennesker fra 10 lande i Central- og Østeuropa samt Middelhavsområdet - nemlig Estland, Letland, Litauen, Polen, Den Tjekkiske Republik, Slovakiet, Ungarn, Slovenien, Malta og Cypern - udtryk for deres glæde over at være blevet EU-borgere. Denne udvidelse blev fulgt op af Rumæniens og Bulgariens tiltrædelse i 2007.
<P>
At dette kunne lade sig gøre, er noget af det mest fantastiske, der er sket i vores tid. Efter 60 års undertrykkelse af befolkningerne i Central- og Østeuropa var EU's udvidelse en virkeliggørelse af genforeningen af vores kontinent med udgangspunkt i de fælles værdier frihed, demokrati, retsstat og respekt for menneskerettighederne og menneskelig værdighed. Denne proces har resulteret i et stærkere EU med større mangfoldighed og kulturel rigdom. Udvidelsesprocessen var og er en berigelse for hver enkelt medlemsstat såvel som for hele EU.
<P>
Fem år efter det historiske øjeblik har udvidelsen vist sig at være en stor succes for EU. Den får stadig større betydning for vores borgere i hverdagen. Efter den politiske ufrihed under kommunismen var udvidelsesprocessen medvirkende til demokratiets indførelse og til at styrke stabiliteten på det europæiske kontinent. Udvidelsen har forbedret levestandarden i de nye medlemsstater og har virket kraftigt stimulerende på hele den europæiske økonomi, idet de gamle medlemsstater ligeledes har haft gavn af nye eksport- og investeringsmuligheder såvel som et udvidet marked. De 12 nye medlemsstaters tiltrædelse af Fællesskabet har kort sagt styrket EU's position på verdensplan og givet EU større vægt som international politisk og økonomisk aktør.
<P>
I løbet af de fem år, der er gået siden udvidelsen, er det lykkedes os her i Europa-Parlamentet og de andre EU-institutioner at integrere de nye medlemmer. Vi har lært at møde hinanden på halvvejen og at arbejde tættere sammen. Et større og mere mangfoldigt EU kræver imidlertid et endnu tættere samarbejde og større handleevne.
<P>
Lissabontraktaten indeholder de grundlæggende reformer, der er nødvendige for at tilpasse EU's institutioner til følgerne af udvidelsen og gøre dem i stand til at møde de udfordringer, vi står over for. Selv om debatten om ratifikationen af Lissabontraktaten endnu ikke er afsluttet, bør vi stole på, at vi har nået et positivt resultat i begyndelsen af næste år, og vi håber på et positivt resultat i det tjekkiske senat næste onsdag.
<P>
(Bifald)
<P>
Mine damer og herrer! Vi bør glæde os over at være en del af dette fællesskab i dag, og som det så smukt bliver sagt i Berlinerklæringen af 25. marts 2007:"Vi, borgerne i Den Europæiske Union, er forenet til fælles bedste". Vi har grund til at være glade og taknemmelige.
<P>
Og nu til en temmelig foruroligende sag. Jeg vil gerne give udtryk for vores dybe bekymring over den tragiske situation, som den amerikansk-iranske journalist Roxana Saberi er havnet i, idet hun er blevet idømt otte års fængsel, fordi hun angiveligt har spioneret for USA, og nu tilbageholdes i Evinfængslet i Teheran. På Europa-Parlamentets vegne vil jeg gerne tilslutte mig formanden for Det Europæiske Råd og USA's præsident i deres krav om Roxana Saberis øjeblikkelige og betingelsesløse løsladelse.
<P>
(Bifald)
<P>
Roxana Saberis sag afspejler den dramatiske udvikling af den generelle menneskerettighedssituation i Iran, som siden 2005 konsekvent er blevet forværret - navnlig hvad angår borgerlige og politiske rettigheder - til trods for at Iran i henhold til eksisterende internationale instrumenter på dette område har forpligtet sig til at fremme og beskytte menneskerettighederne. Dommen mod Roxana Saberi kommer på et kritisk tidspunkt, nemlig to måneder før præsidentvalget i Iran og kun kort tid efter at USA og EU tog initiativ til en forbedring af forholdet til Iran.
<P>
I lyset af den politiske udvikling, som den ser ud nu, nærer jeg en dyb bekymring for, at fru Saberi vil blive brugt i en politisk byttehandel, og jeg vil gerne på det stærkeste fordømme en handling, der er så tydeligt politisk motiveret. Jeg vil gerne forsikre fru Saberis familie om vores solidaritet og Europa-Parlamentets kraftige opbakning i bestræbelserne på at sikre ubetinget respekt for menneskerettighederne og demokratiet i Iran og i resten af verden.
<P>
(Bifald)
<P>
Jeg vil lige tilføje, at vi er blevet oplyst, at en ung kvinde i Iran, som blev beskyldt for at have begået en forbrydelse, da hun var mindreårig, nu er blevet henrettet. Dette strider mod alle folkeretlige bestemmelser, og vi hæver vores stemmer i protest mod denne forbrydelse.
<P>
(Bifald)
<P>
Til slut vil jeg gerne meddele Dem, at jeg efter de tragiske begivenheder i Appeldoorn i Nederlandene i sidste uge på alles vegne har givet udtryk for min dybeste medfølelse med den nederlandske dronning, ofrenes familier og det nederlandske folk, og at vi i hele Europa står sammen om at støtte vores nederlandske venner.
<P>
Dette var nogle få nyhedsindlæg. Vi vil nu gå videre med dagsordenen.
