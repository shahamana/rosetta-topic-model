<CHAPTER ID="022">
Turismepolitik i EU (forhandling)
<SPEAKER ID="220" NAME="Formanden">
Næste punkt på dagsordenen er betænkning af Paolo Costa for Transport- og Turismeudvalget om en ny turismepolitik i EU: mod et stærkere partnerskab inden for europæisk turisme.
<SPEAKER ID="221" NAME="Paolo Costa" LANGUAGE="IT">
Hr. formand, hr. kommissær, mine damer og herrer! Den betænkning, jeg fremlægger, og som jeg har haft fornøjelsen af at udarbejde i samarbejde med flere kolleger, følger faktisk op på en betænkning, som Parlamentet allerede har vedtaget - den af hr. Queiró - hvorigennem Parlamentet søgte at bidrage til en europæisk turismepolitik.
<P>
Inspirationen til betænkningen er behovet for at udtænke en anderledes og, håber jeg, mere praktisk tilgang til EU's politik for turisme, som i øjeblikket begrænses af traktatens bestemmelser.
<P>
Medlemsstaterne har ikke overdraget meget ansvar for turisme til de europæiske institutioner i henhold til den eksisterende traktat, og jeg må sige, at ikke engang den traktat, vi snart skal godkende - og som jeg håber, EU vil vedtage næste måned i Lissabon - vil styrke EU's formelle beføjelser i forhold til turisme i særlig høj grad.
<P>
Omvendt giver de eksisterende traktater dog rent faktisk EU mulighed for at gennemføre en lang række politikker, der har betydelig indflydelse på turisme og på muligheden for at styrke den eller bevare Europas konkurrenceevne som førende i verden.
<P>
Formålet med denne betænkning er derfor at fremlægge forskellige muligheder. Den liste, som alle her i Parlamentet har hjulpet med at udarbejde, er kun en vejledende liste, som jeg håber, kan udvides yderligere. Det er en liste over mulighederne for at bruge alle EU's eksisterende beføjelser til gavn for turismen.
<P>
Lad mig give blot to eksempler. Turisten er en rejsende, så mange af vores transportpolitikker kan pr. definition ses, eller genfortolkes, ud fra og til fordel for turisme. Turisten er forbruger, så mange af EU's forbrugerbeskyttelsesforanstaltninger kan genfortolkes ud fra turisters behov.
<P>
Men mere overordnet betragtet er turister - især dem, der kommer til Europa fra tredjelande - mennesker, som krydser grænser, ligesom andre mennesker krydser grænser af forskellige årsager. EU's visumpolitik og immigrationspolitik bør revideres nøje for at gøre det muligt at tiltrække det størst mulige antal turister.
<P>
Mange af de aftaler, turister indgår nu om dage, indgås direkte ved hjælp af internetbaseret teknologi, der ofte ikke yder dem fuld beskyttelse. På den måde kan EU gøre meget for turister ved at beskytte disse aftaler eller indføre kontrakttyper, der tilbyder beskyttelse. Jeg skal spare Dem for detaljerne.
<P>
Kort sagt anerkender vi alle, at turisme er en af Europas mest lovende brancher, og jeg tror godt, vi kan sige, at det - primært af hensyn til samhørighed - er umagen værd at stå ved vores hovedmål om at udvikle turistøkonomien. Dvs. at få mest muligt ud af bl.a. kulturelle og miljømæssige ressourcer, hvilket kan gøres ved at udnytte EU's formelle beføjelser fuldt ud.
<P>
Hensigten med denne betænkning er derfor at opfordre Kommissionen og Rådet til at udtænke et sæt initiativer, der formelt set hører under andre kompetenceområder - jeg gentager, forbrugerbeskyttelse, transportsikkerhed, garantier i forbindelse med visse turismerelaterede aftaler, immigrationspolitik, koordinerede reklamekampagner uden for EU osv. - at sammensætte et sæt initiativer, en pakke med turismeinitiativer. Jeg tror fuldt og fast på, at det ville udgøre et reelt bidrag fra de europæiske institutioner til bevarelsen og udviklingen af en sektor, der, som vi alle ved, spiller en stor rolle og vil spille en endnu større rolle for EU's fremtid.
<SPEAKER ID="222" NAME="Günter Verheugen" LANGUAGE="DE">
Hr. formand, mine damer og herrer! Jeg vil gerne gratulere udvalgets formand, hr. Costa, med hans betænkning. Betænkningen gør det klart, at turisme i stor udstrækning påvirkes af forskellige fællesskabspolitikker, men frem for alt viser den, hvor vigtig denne sektor er for hele Europa.
<P>
Turisme er udtryk for Europas livsstil og fremgang, men det er også en vigtig økonomisk sektor med betydeligt potentiale for vækst og beskæftigelse. Faktisk står turisme allerede direkte og indirekte for over 10 % af bruttonationalproduktet i EU og leverer omkring 12 % af arbejdspladserne.
<P>
Men det er ikke kun Europa, der forsøger at drage fordel af de usædvanlige økonomiske muligheder, udviklingen af turisme byder på. Vi er nødt til at udstyre os selv med de kapaciteter, der vil sætte os i stand til at klare os godt i konkurrence med andre traditionelle og nye turismemarkeder.
<P>
Her kan Europa bygge videre på den konkurrencemæssige fordel, der allerede gør det til en meget attraktiv destination. Vi har en enestående arv, en unik geografisk koncentration af attraktive og kulturelt alsidige steder, og vi har med rette et godt ry for et højt serviceniveau.
<P>
Det er trumfkort, vi må spille, når vi arbejder på at udvikle Europa som turismeprodukt i fremtiden. Vores destinationer skal ganske enkelt være de bedste og mest attraktive. De skal udgøre et tilbud, der får europæere og ikkeeuropæere til at ønske at tilbringe deres ferier her igen og igen.
<P>
Det betyder, de kriterier, der skal opfyldes i andre sektorer af vores økonomi, også skal opfyldes inden for turisme. Europæisk turisme skal være nytænkende produkt, der giver de optimale valgmuligheder for forbrugere, opfylder de højeste kvalitetsstandarder og er så miljøvenligt som muligt. Kort sagt skal det være et produkt, der udtrykker vores europæiske værdier og styrker.
<P>
Lad mig give Dem nogle eksempler på, hvordan vi fremmer samarbejde og bevarer den konkurrencemæssige fordel i turistbranchen. Sidste måned afholdt vi det europæiske turismeforum i Portugal. Det er en årligt tilbagevende begivenhed, hvor alle branchens aktører mødes, og det er en glimrende lejlighed til at samarbejde og vise Europa frem. Ved den lejlighed havde jeg den ære at præsentere prisen som "fremragende europæisk turistdestination" (European Destination of Excellence) til 10 europæiske destinationer, der var nomineret som de "bedste nye, fremragende europæiske turistdestinationer i landdistrikter" (Best Emerging European Rural Destinations of Excellence). Dette pilotprojekt er med til at skærpe profilen for alle Europas destinationer uden for Europa og skabe opmærksomhed om den alsidighed og kvalitet, turisme i Europa byder på. Jeg vil gerne minde alle om, at Parlamentets tidligere betænkning, som hr. Queiró tog initiativ til, udtrykkeligt opfordrede til denne form for projekter. Jeg vil gerne takke Parlamentet og især hr. Costa for den generøse støtte, dette vellykkede initiativ har fået. Det glæder mig at sige, at der nu er langt flere lande, der deltager i anden runde af konkurrencen.
<P>
På dette stadie kan vi desuden fortælle, at internetportalen for "destination Europa" er blevet en succes og udgør et solidt grundlag med potentiale for udvidelse. Vi udforsker i øjeblikket andre måder at forbedre Europas image som turistdestination på, og her håber vi på Deres støtte.
<P>
Afslutningsvis vil jeg gerne understrege, at voksende bæredygtighed inden for turistindustrien er et nøgleaspekt i vores politik. Jeg er overbevist om, at hvis vi integrerer aspekter af bæredygtighed i alle områder af turistindustrien, vil det sætte os i stand til at beskytte de konkurrencemæssige fordele, som allerede gør Europa til verdens mest attraktive turistdestination.
<P>
Kommissionen offentliggjorde sin nye "agenda for en bæredygtig og konkurrencedygtig europæisk turisme" sidste måned. Elementerne i den "agenda" er reaktionen på de opfordringer, der fremlægges i denne og den foregående betænkning fra Parlamentet. Jeg tror, at vi også her kan se frem til fortsat godt samarbejde i fremtiden.
<P>
Det er mit håb, at "agendaen" bliver taget op af alle aktører i turistindustrien for ikke at nævne turisterne selv, og eftersom alle os her i Parlamentet er hyppige rejsende, gælder det også os.
<SPEAKER ID="224" NAME="Stavros Arnaoutakis" LANGUAGE="EL">
Fru formand, hr. kommissær, mine damer og herrer! Turistbranchen har særlig stor betydning. Direkte og indirekte skaber den over 10 % af EU's BNP, og den beskæftiger omkring 12 % af arbejdsstyrken. Selv om det ikke falder ind under EU's kompetence, findes der en række foranstaltninger og tiltag, der måske kan bidrage til en opadgående tendens i branchen og dens bæredygtige udvikling. Mange af dem er allerede omtalt i betænkningen, og her vil jeg også gerne gratulere ordføreren.
<P>
De udfordringer, turismen står over for, nødvendiggør en reaktion i form af en sammenhængende politik på EU-plan. En omfattende og konkurrencedygtig handlingsplan med specifikke kvantitative og kvalitative mål. Givet de målsætninger, der er blevet sat op under den reviderede Lissabonstrategi, er der i den nye planlægningsperiode behov for samarbejde og synergi på alle planer - europæisk, nationalt, regionalt og lokalt - for at sætte turistindustrien i stand til at bidrage til opfyldelsen af disse mål. Det er også nødvendigt at koordinere de politikker og tiltag, der direkte eller indirekte påvirker turistbranchen.
<P>
Jeg vil gerne understrege, at hvad angår spørgsmålet om, hvilken form for turistindustri vi ønsker i EU, har vi allerede givet vores svar. Vi ønsker en levedygtig sektor, der vil udvikle sig i henhold til principperne for bæredygtighed, tilbyde turistprodukter af høj kvalitet, og som ikke vil udelukke nogen. Hvis vi alle løfter i samlet flok, på alle planer, kan vi opfylde dette mål.
<SPEAKER ID="225" NAME="Marie-Hélène Descamps" LANGUAGE="FR">
Fru formand, hr. kommissær, mine damer og herrer! Turismen er yderst vigtigt for EU. Den har i hvert fald stor indflydelse på den økonomiske vækst og på jobskabelsen i Europa. Ud over disse aspekter tilskynder den også til integration, dialog mellem forskellige folkeslag og viden om hinandens kulturer, og dermed er den med til at udvikle en følelse af EU-borgerskab. I manglen på en fælles turismepolitik må der derfor tages højde for spørgsmål, der vedrører denne branche, som omfatter adskillige områder og berører en lang række serviceydelser og erhverv, på europæisk plan.
<P>
Den betænkning, der er fremlagt for os i dag, bringer dette behov for en dag. Jeg må derfor lykønske ordføreren med hans fortrinlige arbejde og mere specifikt for at støtte nogle af de områder, Kultur- og Uddannelsesudvalget har prioriteret højt. Europas alsidighed og overflod betyder, at det fortsat er verdens mest populære turistdestination. Vi må genoverveje vores politikker og opdatere dem, så de i højere grad tager hensyn til kultur for at bevare denne position. På samme måde må vi fremhæve behovet for at bevare Europas natur- og kulturarv og fremme traditionel kultur, navnlig folke- og kunsthåndværk samt håndværk og viden, som er i færd med at forsvinde, og tilskynde til initiativer, der styrker og fremmer denne arv.
<P>
I denne sammenhæng må vi blandt andre tiltag støtte etableringen af et europæisk kulturarvsmærke, som jeg er overbevist om, vil forøge vores medborgeres følelse af at være en del af et fælles kulturelt rum og identitet. Det er også vigtigt at støtte udviklingen af ny teknologi, som spiller og fortsat vil spille så stor en rolle for salget af turistprodukter, for at fremme kulturelle varer og arrangementer og for at forvalte og bevare steder.
<P>
Sluttelig må vi i fællesskab med alle aktører på alle planer inden for turisme fremme bæredygtig turisme af høj kvalitet, som er konkurrencedygtig, miljøvenlig, ansvarlig og frem for alt tilgængelig for alle.
<SPEAKER ID="226" NAME="Luís Queiró" LANGUAGE="PT">
Fru formand, hr. kommissær! Det udtrykkes helt rigtigt i den betænkning, vi diskuterer - og her vil jeg gerne gratulere ordføreren - at turistbranchen befinder sig i krydsfeltet mellem mange forskellige EU-politikker og i betydelig grad påvirker vækst og beskæftigelse og social og territorial samhørighed. Det er derfor meget vigtigt at gennemføre visse aspekter af turismepolitikken efter definitionen af retningslinjerne i Parlamentets beslutning af 8. september 2005, som jeg var ordfører på.
<P>
Første aspekt vedrører forenkling og harmonisering af proceduren for ansøgning om turistvisum til medlemsstaterne med henblik på at reducere prisen og skabe lettere adgang til EU for turister fra tredjelande. Vi mener imidlertid, at det rigtige, om ikke nødvendige, er at bevare de sikkerhedsbestemmelser, der er nødvendige for at bekæmpe terrorisme, organiseret kriminalitet og ulovlig immigration. Vi ser også et behov for at modernisere systemet til indsamling af statistiske data, herunder satellitregnskabet, eftersom de offentlige myndigheder ikke kan træffe de centrale strategiske beslutninger, som vil sætte Europa i stand til at bevare sin nuværende førerposition, uden ajourførte og pålidelige data.
<P>
Jeg vil også gerne pointere en ting vedrørende et noget mere omstridt emne, nemlig den mulige harmonisering af kvalitetsstandarder for turistindkvarteringssteder. Det er nødvendigt at sammenlægge de utallige klassificeringsordninger for hoteller for at beskytte turisters rettigheder og forventninger, når de træffer deres beslutninger. Vil det være muligt at etablere minimumstandarder for sikkerhed og kvalitet i EU, der garanterer pålideligheden og gennemskueligheden af de oplysninger, der gives til forbrugerne? Det er bestemt ønskværdigt, men vi føler, at det kun kan blive muligt på frivilligt grundlag og ved at invitere alle interessenter til at deltage i arbejdet. Kommissionen kan, hvis den vil, påtage sig en grundlæggende, styrende rolle i dette arbejde.
<P>
Der er ikke tid nok til at nævne andre lige så vigtige aspekter af denne betænkning, herunder handicapvenlig turisme for turister med begrænset mobilitet, passagerers rettigheder eller ekstern reklame for europæiske destinationer og udvikling af bæredygtige politikker. Men det er blevet demonstreret tydeligt nok, og det bliver min sidste bemærkning, at Parlamentet har gjort sit arbejde, og vi håber, at de andre offentlige instanser i fællesskab med den private sektor vil styrke deres samarbejdsånd og reagere effektivt på udfordringen med at udvikle en fornyet og bæredygtig EU-turismepolitik.
<SPEAKER ID="227" NAME="Emanuel Jardim Fernandes" LANGUAGE="PT">
Fru formand, hr. kommissær, mine damer og herrer! Den nye EU-turismepolitik, som Kommissionen har foreslået, og som diskuteres i Costa-betænkningen, fortjener min fulde støtte. Det skyldes både de hovedmål, der blev udstukket efter den fornyede lancering af Lissabonstrategien - forbedring af konkurrenceevnen, oprettelsen af flere og bedre arbejdspladser, bæredygtig udvikling - og de instrumenter, hvormed Kommissionen har til hensigt at opfylde målene, nemlig koordinering internt i Kommissionen og i de nationale myndigheder, samarbejde mellem forskellige interessenter og etablering af specifikke understøttende tiltag.
<P>
Ordføreren, Paolo Costa, som jeg gratulerer med kvaliteten af hans betænkning og med hans villighed til at acceptere de foreslåede ændringsforslag, har gjort opmærksom på visse aspekter og bekymringer, der var udeladt af Kommissionens meddelelse. Han har fremlagt muligheder og mulige løsninger for en fremtidig, fornyet EU-turismepolitik, især hvad angår politikken for udstedelse af visa, harmonisering af kvalitetsstandarder, forbedring af synligheden og turisters forståelse af mærker, forbrugerbeskyttelse, handicapvenlig turisme for turister med begrænset mobilitet, garanti for passagerers rettigheder og reklame for destinationer i EU. Vi føler, at det er helt på sin plads, at der skal tages højde for disse aspekter og de foreslåede løsninger.
<P>
Hr. Costas udkast til en betænkning er til gengæld blevet beriget og forbedret af flere af ændringsforslagene, hvoraf mange er foreslået af kolleger fra min gruppe. For at styrke vilkårene for Kommissionens forslag og tage højde for ordførerens forslag fremlagde jeg selv forskellige ændringsforslag i forlængelse af de standpunkter, jeg forsvarede i Queiró-betænkningen. De omfattede: Behovet for at tage behørigt i betragtning, hvordan handicapvenlighed påvirker regioner med særlige naturlige eller geografiske karakteristika såsom meget afsides beliggende regioner, behovet for, at den fornyede EU-turismepolitik gør europæisk turisme bæredygtig i forhold til de økonomiske, sociale, territoriale, miljømæssige og kulturelle aspekter, reklame for Europa som turistdestination eller en samling attraktive turistdestinationer, behovet for at koordinere de politikområder, der har direkte eller indirekte indflydelse på turisme, tættere samarbejde blandt sektorens aktører - Kommissionen og medlemsstaterne, regionerne, lokale myndigheder og turistorienterede tjenesteydelser - og bedre udnyttelse af eksisterende europæiske finansielle instrumenter. Derfor opfordrer jeg især min gruppe til at støtte denne betænkning, og jeg opfordrer indtrængende Kommissionen og Rådet til at tage behørigt hensyn til Parlamentets forslag og anbefalinger.
<SPEAKER ID="228" NAME="Nathalie Griesbeck" LANGUAGE="FR">
Fru formand, mine damer og herrer! Turisme tegner sig bestemt for en meget stor andel af vores økonomier, men den repræsenterer også i en vis udstrækning den fortsatte opbygning af den europæiske identitet og af vores samhørighedspolitik. Det bidrager naturligvis ofte til at bevare aktiviteter i de mest isolerede områder og er ofte den primære ressource i meget afsides beliggende regioner.
<P>
Denne omfattende betænkning opregner de vigtigste områder, hvor EU nu kan levere reel merværdi for at optimere denne ressource på en intelligent måde, så den er til fordel for alle, for dem, der arbejder i turistbranchen, for turisterne selv og kort sagt for europæerne, og sørger for bevarelse af vores landskaber og økosystemer på lang sigt.
<P>
Eftersom jeg kommer fra en region, der er så heldig at have tre europæiske naboer, er jeg personligt særligt følsom over for grænseturisme, og jeg håber, at denne type turisme gennem partnerskaber kan være med til at skabe et ægte rum at leve i, både for europæiske borgere og ud over EU's interne grænser.
<P>
Men for i højere grad at kunne åbne for ikkeEU-borgere er vi nødt til at gennemføre en koordineret politik for udstedelse af turistvisa. Jeg ser også gerne, at EU indfører statistiske værktøjer og en tilgang, der går på tværs af sektorer, hvad angår fællesskabsfinansiering, for at fremkalde de velkendte løftestangseffekter for innovation, beskæftigelse, et bedre tilbud og et højere serviceniveau. Jeg håber, vi kan skabe europæiske kvalitetsmærker i overensstemmelse med økologiske og sociale kriterier og ganske enkelt forbedre oplysningen og beskyttelsen af europæiske forbrugere.
<SPEAKER ID="229" NAME="Mieczysław Edmund Janowski" LANGUAGE="PL">
Fru formand! Da Thomas Cook åbnede sit første rejsebureau i 1841, er jeg sikker på, han ikke havde forventet, at turisme 166 år senere direkte ville udgøre ca. 5 % af indtægten i landene i Europa. Jeg bør tilføje, at hvis man tager tilknytningen til andre sektorer med i betragtning, genererer turisme i øjeblikket over 11 % af BNP og omkring 25 millioner arbejdspladser.
<P>
Jeg vil derfor gerne takke hr. Costa for hans betænkning om en så dynamisk økonomisk sektor. Vi er alle klar over, at turisme ikke direkte er omfattet af EU-bestemmelserne. Ikke desto mindre bidrager EU's rolle som koordinator og initiativtager i betydelig grad til at fremstille Europa som en meget attraktiv og alsidig turistdestination. Det påvirker intern turisme i EU, turisme, der kommer til fra lande uden for EU, og rejser ud af EU til disse lande.
<P>
Disse emner er af stor vigtighed for nye medlemsstater, herunder Polen. Det er først nu, mange mennesker begynder at opdage, at steder, der førhen lå bag jerntæppet, kan være vældig attraktive som turistdestinationer. I denne sammenhæng har nationale, regionale og lokale myndigheder en vigtig rolle at spille i forhold til at fremme turismen. Turisme omfatter også såkaldt grøn turisme, turisme efter Europas kulturarv, sundhedsturisme, pilgrimsrejser og økoturisme efter naturens skønhed.
<P>
Det glæder mig, at handicappede og ældre turisters problemer bliver taget i betragtning, selv om de måske kunne have fået større opmærksomhed. Samhørighedsfonden skal bruges klogt til støtte for udvikling af infrastruktur, især transportinfrastruktur. Den Europæiske Fond for Regionaludvikling kan også bruges til støtte for udvikling af IKT, herunder internettet, og til at fremme grænseoverskridende samarbejde til gavn for turisme i bredeste forstand. Desuden bør Den Europæiske Socialfond bruges til at finansiere undervisningsprogrammer for denne sektor.
<P>
Afslutningsvis vil jeg gerne sige, at standarderne er nøglen til succes i denne branche. Ingen er tilfreds med middelmådig kvalitet. En turist, som er skuffet over standarden af transport eller på et hotel, eller en turist, som har en dårlig oplevelse på en restaurant, vender aldrig tilbage til den pågældende destination. Han eller hun besøger kun det sted én gang.
<SPEAKER ID="230" NAME="Sepp Kusstatscher" LANGUAGE="DE">
Fru formand! Jeg vil gerne takke Paolo Costa. Jeg hilser især de aspekter af betænkningen velkommen, som understreger vigtigheden af social og økologisk bæredygtighed. Et omhyggeligt bevaret naturligt og kulturelt landskab er den bedste magnet til at tiltrække turister til et destinationsland.
<P>
Værtslandets borgeres accept af turisme - med andre ord de mennesker, der bor og arbejder der - er en væsentlig forudsætning for, at turister virkelig føler sig som velkomne gæster. Et højt uddannelsesniveau og generel tilfredshed blandt medarbejderne i turistindustrien er, hvad der behøves for at garantere tilfredse gæster. Mobilitet er en forudsætning for turisme, og "bløde" former - offentlig transport, cykling og at spadsere - vil fremme vækst uden at ødelægge det væsentlige grundlag for en sund og naturligvis bæredygtig turistindustri.
<P>
Denne omfattende betænkning indeholder en række idéer, som bør blive til mere end bare fromme ønsker. Jeg forventer, at disse økologiske og sociale principper vil blive indarbejdet i den "europæiske Agenda 21 for turisme", der er blevet bekendtgjort.
<SPEAKER ID="231" NAME="Kyriacos Triantaphyllides" LANGUAGE="EL">
Fru formand! Turistindustrien er en branche med stor økonomisk betydning, især i lande som Cypern, Spanien, Grækenland med flere, og alligevel har Kommissionen intet, den ønsker at sige om dem, der arbejder i sektoren.
<P>
Det er en branche, som måske er den første, der indfører fleksible arbejdstider for medarbejderne, og hvor sæsonbestemte afskedigelser hører til dagens orden. Det er også en branche, hvor ansættelse af udlændinge rejser to centrale spørgsmål. For det første udnyttelsen af dem, og for det andet store hotelkæders brug af dem som afpresning til at presse lønninger eller ydelser, der betales til lokale arbejdstagere.
<P>
Bortset fra det bekræfter Kommissionen ganske enkelt og uden at knytte nogen væsentlig bemærkning til emnet, at årsagen til jobskabelse i branchen er den høje andel af deltidsarbejde og de fleksible ansættelsesvilkår. Fastansættelse lader altså til ikke at være andet end tomme løfter.
<SPEAKER ID="232" NAME="Etelka Barsi-Pataky" AFFILIATION="PPE-DE">
(HU) Fru formand! Jeg vil gerne henlede opmærksomheden på mulighederne i forbindelse med sundhedsturisme. Det er vigtigt, at vi gør brug af alle tilgængelige programmer for at støtte sundhedsturismen, inklusive Fællesskabets andet sundhedshandlingsprogram. Jeg vil gerne understrege, at vi skal involvere forsikringsbranchen mere i støtten af sundhedsturisme, og sammen skal vi finde en måde for grænseoverskridende samarbejde i forbindelse med denne økonomiske støtte.
<P>
Spørgsmålet er, om vi vil kunne gøre sådanne tjenester til en del af det indre marked. Vi taler om tjenester, der ikke bare udgør en del af den økonomiske vækst, men som også hjælper europæiske borgere, så alle kan få gavn af mulighederne inden for sundhedsturisme og dermed mulighederne, som tilbydes af det indre marked. Det er bestemt rigtigt, at for at gøre dette vil vi eller ville vi få brug for et lidt klarere defineret kvalitetssystem, så jeg støtter virkelig hr. Costas initiativ, som unægteligt har formuleret en måde, hvorpå vi i denne retning kan gøre fremskridt. Det ville være godt for vores europæiske turisme, hvis de, der kom udefra fra tredjelande, vidste, hvilke tjenester de fik, og hvad de betalte for. For kort at opsummere mener jeg, at når vi taler om denne sektor, har vi brug for at se på turisme på en meget mere mangesidig måde, og vi skal også undersøge, hvad disse tjenester kan give os set fra det indre markeds perspektiv. Mange tak.
<SPEAKER ID="233" NAME="Robert Evans" AFFILIATION="PSE">
(EN) Fru formand! Jeg vil også gerne lykønske ordføreren, hr. Costa, som er ordfører for Transport- og Turismeudvalget, og som startede med at pointere, at traktaterne tillader politikker, som har indflydelse på turismen. Det er derfor meget passende, at vi overvejer dette spørgsmål. Som hr. Arnaoutakis mindede os om for et øjeblik siden, afhænger mindst 12 % af arbejdspladserne i EU ligeledes af turisme.
<P>
I dag er EU meget mere end blot et indre marked for varer og kapital. Det er et indre marked for mennesker. EU-borgere rejser, som vi ved, mere end nogensinde, ikke mindst som turister. Mange, måske de fleste, har meget gode oplevelser, men det er mindretallet - de få, der har mindre gode oplevelser - som giver visse aspekter af turistindustrien et dårligt navn.
<P>
Jeg henleder særligt mine kollegers opmærksomhed på punkt 24 og 25, som opfordrer til et sæt omfattende retningslinjer for hoteller, som er følsomme over for kundernes behov. De retningslinjer bør tage hensyn til kravene fra børnefamilier. Alle hoteller vil måske ikke være i stand til at reagere på disse, men industrien har virkelig brug for at gøre sig selv så familievenlig som muligt.
<P>
Et klassifikationssystem skal ligeledes tage hensyn til de ældres og de handicappedes behov. Transportudvalget har talt for dette i forbindelse med flyselskaber, og det er rigtigt at kræve, at hoteller heller ikke bør diskriminere denne socialgruppe. Der bør heller ikke være moral fordømmelse af, hvem der kan være et par, og hvem der ikke kan.
<P>
Betænkningen understreger med rette, som det sker i punkt 48, hvor man foreslår et charter om turisters rettigheder og forpligtelser, at turister selv skal opføre sig ordentligt og respektere hoteller og turisterhvervet.
<P>
Dette er en god betænkning, det er en "god nyheds"historie, og det sender et budskab om, at Parlamentet handler fornuftigt i forbrugernes interesse. Jeg håber, dette budskab når Europas befolkning.
<SPEAKER ID="234" NAME="Alfonso Andria" AFFILIATION="ALDE">
(IT) Fru formand, hr. kommissær, mine damer og herrer! Der viser sig nogle utrolig interessante idéer fra Paolo Costas i sandhed fremragende betænkning.
<P>
Jeg vil gerne lige komme med et par korte bemærkninger, som er baseret på markante ændringer i efterspørgsel primært på grund af globaliseringen, den stigende store tilstedeværelse af turister fra tredjelande på vores land og øget forventet levetid. Alt dette betyder, at vi har brug for at udarbejde en EU-turismepolitik, som er passende for vore dage. Vi bør også gennemgå dens strategiske mål.
<P>
Hr. Queiró belyste behovet for en klassifikation af hotelfaciliteter. Jeg er helt enig med ham, og jeg vil gerne tilføje, at europæiske kvalitets- og sikkerhedsstandarder også bør fastsættes for turistprodukter.
<P>
Vi må reagere på vores borgeres nye krav som modtagere og forbrugere af turismetjenester. Ud fra dette synspunkt vil jeg gerne henvise til to eksempler blandt de mange nye idéer, som Costa-betænkningen indeholder. Et "adgang for alle"mærke, som ville garantere tilgængelige faciliteter for turister med nedsat mobilitet, og det europæiske turistprogram for pensionister.
<P>
Tillad mig at komme med en afsluttende bemærkning vedrørende uddannelse. Vi bør også tænke på bestemte individuelle kvalifikationer for arbejdstagere inden for turismen, der har med pensionister og handicappede at gøre.
<SPEAKER ID="235" NAME="Pedro Guerreiro" AFFILIATION="GUE/NGL">
(PT) Fru formand! Mens vi accepterer og sætter pris på mange af de aspekter, der dækkes af denne betænkning, må vi blande os i denne debat for først og fremmest at understrege, at turistaktivitet og turisme af høj kvalitet kræver, at de professioner, der er involverede i denne sektor, reguleres af retlige ordninger, som beskytter arbejdsrettigheder og fremmer kvalitetsarbejdspladser og arbejdskvalifikation. Efter vores mening indebærer dette bl.a. relevant efteruddannelse, forbedring af arbejdsvilkår, fremme af stabile kontraktaftaler og retfærdige og værdige lønniveauer.
<P>
For det andet ønsker vi at understrege, at turisme kan bidrage til territorial samhørighed, økonomisk udvikling og regional beskæftigelse, hvilket er årsagen til, at en grænseoverskridende tilgang bør vedtages i fælleskabspolitikkerne og -midlerne på dette område, særligt ved at etablere et specifikt fællesskabsprogram til at supplere medlemsstaternes handlinger. Disse punkter former indholdet i nogle af de forslag, som vi har fremsat, og som vi håber vil blive støttet af Parlamentet.
<SPEAKER ID="236" NAME="Bogusław Liberadzki" AFFILIATION="PSE">
(PL) Fru formand! Vi beskæftiger os ikke ofte med turisme her i Parlamentet, og jeg er derfor ordføreren hr. Costa særligt taknemmelig. Jeg vil gerne lykønske ham med et godt stykke arbejde.
<P>
Efter min mening er de mest positive elementer i denne betænkning den bæredygtige tilgang til turisme sammen med behovet for at øge europæisk samhørighed og livskvalitet. Jeg glæder mig også over, at der lægges vægt på vigtigheden af adgang til turisttjenester.
<P>
Visumpolitik nævnes også i betænkningen. Jeg anser dette som et afgørende emne, og vi bør være meget opmærksomme på at overvåge udstedelsen af visum og driften af grænseovergange på de nye Schengenlandes territorium. Rusland og Ukraine har udtrykt bekymring vedrørende udstedelsen af visum til chauffører, herunder buschauffører, og kurerer. Det var således blot i går, at hr. Barroso tog imod chefen for Ukraines forening for internationale buschauffører, som udtrykte deres bekymring. Jeg er bekendt med situationen og henviste sagen til hr. Frattini for en måned siden. Indtil videre er der ikke kommet noget svar. Jeg anser dette som et vigtigt emne. Det er afgørende for Parlamentet og Kommissionen at fokusere på at overvåge gennemførelsen af visumpolitikken.
<SPEAKER ID="237" NAME="Formanden">
Forhandlingen er afsluttet.
<P>
Afstemningen finder sted torsdag den 29. november 2007.
<P>
Skriftlige erklæringer (artikel 142)
<SPEAKER ID="238" NAME="Alessandro Battilocchio  " AFFILIATION="PSE">
skriftlig. - (IT) Den hårdknude, der omgiver forfatningstraktaten, har haft indvirkning på turistsektoren, som ifølge tilgangen, der er under diskussion, skal blive til en fællesskabspolitik. De individuelle medlemsstater har i de seneste år tilstræbt turismestrategier, som generelt har ført til samlet vækst i denne sektor inden for de 27 landes individuelle socioøkonomiske sammenhænge. Antallet af turister er steget, der er tilført investeringer, og behovet for medarbejdere er vokset med en indlysende positiv indvirkning på beskæftigelse. Hvad der indtil nu har manglet er en klar, omfattende plan fra Fællesskabets institutioners side. Konkurrencen mellem landene vokser, og omfattende nye tilbud bliver tydeligvis tilgængelige i forskellige dele af verden. Under disse omstændigheder skal Europa vise, at det er på højde med situationen. Sagt på en anden måde skal Europa kunne klare de krævende udfordringer, der tårner sig op i horisonten, og få bugt med dem.
<SPEAKER ID="239" NAME="Zita Gurmai  " AFFILIATION="PSE">
skriftlig. - (HU) Globalisering, demografiske ændringer og tiltagende trafik bidrager væsentligt til den hurtige vækst inden for turisme, hvilket har et stort potentiale for vækst og beskæftigelse. Turisme bidrager på nuværende tidspunkt med ca. 4 % til EU's BNP, indirekte med mere end 10 % og står for ca. 12 % af alle arbejdspladser.
<P>
Turisme tilskynder folk til bedre at forstå hinanden, det fremmer dannelsen af en europæisk identitet, og gennem forhold blandt sociale, økonomiske og kulturelle grupper tilskynder det til dialog mellem kulturer. Etableringen af en model for europæisk turisme er af stor betydning for EU, da det skal bygges på værdier, der hænger sammen med kvaliteten og bæredygtigheden for turismemålene og lige adgang for alle.
<P>
Forenkling af bestemmelserne, harmonisering af politikkerne, som vedrører turisme, og udvidelse af brugen af de tilgængelige europæiske finansielle instrumenter skal aktivt fremmes. Turismeudviklingen skal være bæredygtig, med andre ord skal den respektere lokalsamfund og miljøbeskyttelse. For at gøre dette skal vi have en støtteramme og en effektiv struktur, der involverer alle regionale og lokale interessenter, inden for hvilken partnerskab og effektiv ledelse vil blive lettere. For de foranstaltninger, der skal gennemføres for at opnå målene, skal vi være opmærksomme på bæredygtighedens grundlæggende principper, som definerer ansvarsfordelingen blandt de enkelte interessenter.
<SPEAKER ID="240" NAME="Zita Pleštinská  " AFFILIATION="PPE-DE">
skriftlig. - (SK) Set ud fra synspunktet om bæredygtig, integreret regional og lokal udvikling har turisme en betydelig indvirkning på EU-27's økonomiske, sociale og territoriale samhørighed. Det spiller også en vigtig rolle for øget beskæftigelse i mindre udviklede europæiske regioner og hjælper således til at udglatte regionale skævheder. Selv om det endnu ikke har været muligt at udvikle en konsekvent tværpolitisk tilgang til turisme på EU-niveau, kan vi heller ikke tillade Europa at miste dets markedsandel i denne sektor.
<P>
Sammen med medlemsstaterne og regionale råd bør Kommissionen tilskynde og give økonomisk støtte til nye former for turisme, såsom økoturisme, landbrugsturisme, social- og sundhedsturisme. Jeg ser dette som et af redskaberne til at sikre regionernes bæredygtige udvikling med vægt på beskyttelse af natur- og kulturarven og dens bevarelse for fremtidige generationer.
<P>
Turisme skal støtte bedre oplysningskampagner. SMV'er, først og fremmest nystartede turismevirksomheder og de, der tilbyder nye turismeprodukter eller udvikler økonomiske aktiviteter i nye områder eller turistregioner, skal have bedre adgang til oplysninger og skal kunne gøre brug af tilgængelige europæiske støtteprogrammer gennem strukturfondene.
<P>
Jeg vil også gerne understrege behovet for at udveksle erfaringer, som er opnået gennem turismeprojekter, der allerede er blevet iværksat, hvilket giver mulighed for at lære fra forkerte tilgange, som er benyttet til mislykkede projekter, og undgå lignende fejl i andre europæiske regioner.
<SPEAKER ID="241" NAME="Richard Seeber  " AFFILIATION="PPE-DE">
skriftlig. - (DE) Senere års udvikling har vist, at europæisk turisme som enhver anden økonomisk sektor er stærkt påvirket af omfattende globale forhold.
<P>
For at reagere på disse udfordringer på en vellykket måde, er mere intensiv koordinering af nationale politikker afgørende. Helt på linje med bæredygtighedsprincippet skal medlemsstaterne udnytte de tilgængelige muligheder på EU-niveau for at forstærke deres eksisterende nationale politikker. På denne måde kan EU effektivt bidrage til at tøjle blomstrende bureaukratier og fjerne forhindringer inden for turistsektoren ved hjælp af harmonisering. Vores mål skal være effektivt at gøre brug af tilgængelige ressourcer og udnytte alle muligheder for at skabe synergier med henblik på at styrke EU's globale konkurrenceevne og skabe flere arbejdspladser.
<P>
Et vigtigt skridt i denne sammenhæng ville være at forenkle visse visumprocedurer og begrænse udgifterne til et turistvisum i alle EU-lande.
<P>
Jeg opfordrer også EU til at vedtage ensartede kvalitetsstandarder for hotelophold i Europa for at øge gennemsigtigheden og på samme tid styrke forbrugerrettighederne. Dette skal dog ikke føre til en forringelse af nationale kvalitetsstandarder, men bør sende et vigtigt signal til forbrugerne. EU skal udnytte sine eksisterende muligheder for i denne sammenhæng at give aktiv støtte til medlemsstaterne, dog uden at skabe tvivl om eksisterende nationale kompetencer.
