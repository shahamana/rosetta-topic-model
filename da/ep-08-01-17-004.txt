<CHAPTER ID="004">
Internet Governance Forum i Rio de Janeiro den 12.-15. november 2007 (forhandling) 
<SPEAKER ID="043" NAME="Formanden">
Næste punkt på dagsordenen er redegørelse fra Kommissionen om Internet Governance Forum i Rio de Janeiro den 12.-15. november 2007.
<SPEAKER ID="044" NAME="Meglena Kuneva">
medlem af Kommissionen. - (EN) Fru formand! Idéen til et Internet Governance Forum (IGF) blev født på verdenstopmødet om informationssamfundet i Tunis i november 2005, og det blev defineret som et ikkebindende interessentforum for politiske drøftelser.
<P>
Kommissionen støtter forummet i denne form. Der er indtil videre blevet afholdt to møder, ét i 2006 i Athen og ét i 2007 i Rio. Kommissionen glæder sig over disse møder. Kommissionen glæder sig også over Parlamentets deltagelse i forummet og værdsætter det glimrende samarbejde, der har været under begge møder.
<P>
Som året før udgjorde mødet i Rio en fortrinlig ramme for berigende drøftelser, hvor en række forskellige synspunkter om relevante spørgsmål blev lagt på bordet
<P>
Kommissionen mener således, at det er vigtigt at fastholde forummets vigtigste karakteristika, navnlig deltagelsen af en række forskellige interessenter og dets ikkebindende karakter.
<P>
Jeg vil også gerne takke Dem, fordi jeg har fået lejlighed til at sige noget mere konkret om det IGF (vi har lagt os fast på denne forkortelse), der fandt sted i november i Rio de Janeiro.
<P>
For det første vil jeg meget gerne takke fru Trautmann, hr. Harbour, hr. Baiai Cutchet og hr. Hökmark, der repræsenterede Parlamentet på dette møde, for deres aktive deltagelse og for deres fortsat glimrende samarbejde. Dette gav os - igen i år - mulighed for i fællesskab at understrege en række europæiske prioriteter som f.eks. ytringsfrihed, bekæmpelse af den digitale kløft, sikkerhed og beskyttelsen af børn på internettet.
<P>
Det er vigtigt for Europa at fastholde disse spørgsmål øverst på den internationale dagsorden. Kommissionen støtter IGF. Dette koncept, der blev udarbejdet på verdenstopmødet om informationssamfundet, er stadig meget værdifuldt, og alle de spørgsmål, der er blevet rejst, understøtter i høj grad de tiltag, som vi forsøger at fremme på dette specifikke område.
<P>
I forbindelse med en lang række forskellige internetrelevante emner viser antallet af deltagere - ca. 3.100 - rent faktisk klart, at der uden tvivl er interesse for et sådant diskussionsforum.
<P>
At forummet ikke resulterer i en forhandlet tekst bør ses som en styrke snarere end som en svaghed i processen. Forummet giver mulighed for en åben udveksling af synspunkter uden det pres, der ligger i at skulle forsvare et bestemt udfald i et bindende dokument.
<P>
Dette forum kan skabe grundlag for en bedre forståelse for hinandens problemer og kan bane vej for fælles løsninger. De dynamiske koalitioner, der udspringer af forummet, er rent faktisk et eksempel på, at IGF kan fungere som en platform, hvor aktører, der har de samme interesser, kan udvide deres samarbejde.
<P>
Internet Governance Forum i Rio udgjorde således igen en fortrinlig ramme for berigende drøftelser, hvor en række forskellige synspunkter om relevante spørgsmål blev lagt på bordet.
<P>
Jeg vil også gerne på ny takke medlemmerne. Jeg håber, at vi vil fortsætte vores glimrende samarbejde, da dette er et af de mest lovende områder for vores fremtidige arbejde.
<SPEAKER ID="045" NAME="Gunnar Hökmark">
for PPE-DE-Gruppen. - (EN) Fru formand! Det er vigtigt at understrege de hurtige forandringer, der er sket som følge af brugen af internettet og ikt, ikke kun for enkelte lande, men også for verden. Indvirkningen af internettet har ændret mønstrene og mulighederne i alle sektorer i samfundet. Dette aspekt er vigtigt, hvis vi skal fastholde et fremtidsperspektiv, da internettets styrke har været dets uafhængighed, dets muligheder og dets evne til at tilpasse sig forskellige samfundsmæssige muligheder og krav baseret på en række forskellige aktører og operatører.
<P>
Det er vigtigt, da vi fremover er nødt til at sikre, at internettet kan anvendes til at bygge bro over kløften mellem lande og folk og medvirke til at bekæmpe fattigdom og støtte udvikling - det er f.eks. af afgørende betydning for millenniumudviklingsmålene. Nye teknologier bør også anvendes til at sikre, at det bliver nemmere for folk i flere lande at bruge internettet.
<P>
EU skal fokusere på tre vigtige aspekter. For det første skal vi sikre, at vi engagerer os i og støtter IGF-processen og dens uafhængige og ikkebindende karakter. Det er yderst vigtigt, da det er en udmærket proces, der er langt mere dynamisk, når den er uafhængig og ikkebindende.
<P>
For det andet skal vi deltage i forberedelsen af det næste IGF i New Delhi og sikre, at vi afholder drøftelser med parlamentsmedlemmer og civilsamfundsaktører med henblik på at understrege forummets uafhængighed, men også dets muligheder. For det tredje bør vi sikre, at der er frihed og ytringsfrihed på internettet.
<SPEAKER ID="046" NAME="Catherine Trautmann" LANGUAGE="FR">
Fru formand, fru kommissær, mine damer og herrer! Det andet Internet Governance Forum blev afholdt i Rio den 12.-15. november sidste år. Der var 2.100 deltagere fra alle fem kontinenter, som repræsenterede berørte internetparter fra alle offentlige og private sektorer.
<P>
Forummet er en gunstig lejlighed til at forsøge at finde løsninger på fremtidige IKT-problemer. Gennem en fælles kultur og et partnerskab fremmer forummet de beslutninger, der skal træffes på fremtidige internationale topmøder om informationssamfundet, samt de beslutninger, der skal træffes af de europæiske lande.
<P>
Det gør det også muligt at foretage en åben overvejelse af internettets komplekse natur og træffe rettidige foranstaltninger vedrørende dets tekniske, etiske og retlige begrænsninger, da der er store udfordringer ud over de spørgsmål, som ligger EU på sinde, og som er at reducere den digitale kløft, ytringsfrihed på nettet, kulturel mangfoldighed og beskyttelse af børn. Jeg kan også nævne andre, f.eks. radiofrekvensidentifikation (RFID), dvs. oprettelse af et internet for ting, risikoen for overbelastning af netværk inden 2010-2012, digitalisering, særlig af kulturelle goder, virkningerne som følge af beskyttelsen af intellektuelle ejendomsrettigheder samt først og fremmest af mindre udviklede landes adgang til IKT.
<P>
Europa er bestemt med, hvad angår lovgivningsprocessen. Dette er opmuntrende for os som europæere, men vi må ikke sagtne farten. Mange af disse lovgivningsmæssige spørgsmål bliver for øvrigt forbedret med revisionen af telekommunikationspakken.
<P>
I den forbindelse opfordrer jeg til en ny fase med målrettet politisk og fremtidsorienteret arbejde, særlig ved at oprette et europæisk IGF med inddragelse af de nationale parlamenter og lokale myndigheder. Det skal være et europæisk forum, der gennemføres inden 2009, og måske et internationalt forum i Europa takket være Litauens kandidatur til 2010.
<P>
Som delegationsleder ønsker jeg at takke alle medlemmer, kolleger og tjenestemænd for deres arbejde og tid. Den beslutning, vi skal stemme om, udgør en køreplan. Det glæder mig, at den får støtte fra alle grupperne i Parlamentet. Jeg opfordrer flere parlamentsudvalg til at bidrage til at styrke denne indsats, og jeg takker Kommissionen og beder kommissionsmedlemmerne om at støtte fru Reding. Til sidst vil jeg anmode Rådet om på dets dagsorden at opføre forbindelserne med Indien og forberedelserne til forummet i New Dehli, og jeg opfordrer alle medlemsstaterne til at deltage i det forstærkede samarbejde.
<SPEAKER ID="047" NAME="Toomas Savi">
for ALDE-Gruppen. - (EN) Fru formand! Deltagerne i mødet i Rio de Janeiro den 13. november 2007 drøftede bl.a. internettets public service-værdi. I dag er tid de europæiske borgeres mest knappe ressource, og det er afgørende, at medlemsstaternes regeringer indfører internetbaserede offentlige tjenester.
<P>
I mit hjemland, Estland, er der gjort en stor indsats på dette område. E-afstemning, e-selvangivelse, e-forvaltning og e-folkeregistrering er nogle få eksempler på vellykkede "e"projekter, som kunne gennemføres i hele Europa.
<P>
Jeg er klar over, at det er langt nemmere at indføre ændringer i et lille land, hvor ca. 66 % af indbyggerne bruger internettet. Det er imidlertid indsatsen værd at gøre offentlige tjenester internetbaserede.
<P>
En af forudsætningerne for et fungerende demokrati er deltagelse. "E"løsninger skaber mulighed for deltagelse med en minimal indsats, idet der ikke er nogen køer eller embedsmænd, der udøver deres skønsbeføjelser. Internettet giver borgerne større uafhængighed og sikrer en upartisk forvaltning af deres sager.
<P>
Det er imidlertid af afgørende betydning, at denne undervisning ligger tidligt i skoleforløbet. På den anden side er det lykkedes at udvikle computerkendskabet, hvilket ikke lykkedes med esperanto - det er blevet det mest universelle sprog - og der skal gøres en indsats for at bygge bro over den digitale kløft på regionalt og globalt plan under hensyntagen til de forskellige aldersgrupper og sociale lag.
<P>
Sidst, men ikke mindst synes Parlamentet ofte at være optaget af at producere enorme mængder af papirer. Hvorfor opgraderer vi ikke vores demokratiske værktøjer og indfører en papirløs forvaltning?
<SPEAKER ID="048" NAME="Ryszard Czarnecki" LANGUAGE="PL">
Fru formand! Internettet er som en kniv. En kniv kan skære det brød, vi spiser til dagligt, men den kan også slå ihjel. Det er svært at forestille sig nutidens verden uden internettet og vores nutidige arbejde uden internettet, men internettet er også et instrument, som udnyttes af f.eks. pædofile.
<P>
Det er derfor rigtig godt, at EU på det seneste Internet Governance Forum, som blev afholdt i Brasilien, besluttede, at beskyttelse af børn på internettet skal være en af prioriteterne. Vi bør forsøge at forene en maksimal netadgang og åbenhed med sikring af ikke bare børn, men alle, der er i fare for at blive genstandsmæssigt udnyttet via internettet.
<P>
Det er betydningsfuldt, at det næste Internet Governance Forum afholdes i Indiens hovedstad, New Delhi, altså i et land, der er blevet en it-magt, der betjener verdensomspændende koncerner på trods af, at det er et relativt fattigt land, og dette medfører samtidig, at hundredtusinder af folks materielle status forbedres.
<P>
Det synes rimeligt at støtte to forslag. Det første omhandler idéen til at organisere Internet Governance Forum om to år i en af de nye medlemsstater, f.eks. i Polen, eller Litauen. Det andet omhandler løsningen af vores, ikke den internationale, men vores europæiske Internet Governance Forum. På dette punkt er Europa-Parlamentets rolle altafgørende. I EU er internetdækningen af vekslende karakter i medlemsstaterne, hvilket også gælder for mit land, Polen, hvor dækningen er for lille på grund af økonomiske forhold. EU skal arbejde for, at dækningen bliver mere eller mindre den samme, især i landområderne.
<SPEAKER ID="049" NAME="Malcolm Harbour" AFFILIATION="PPE-DE">
(EN) Fru formand! I lighed med fru Trautmann vil jeg gerne takke Parlamentets formandskab, der gav os mulighed for at tage af sted som en officiel delegation - og jeg tror også, at jeg taler på vegne af alle mine kolleger.
<P>
Som mange af deltagerne bemærkede, var vi de mest aktive af de deltagende politiske delegationer, og de europæiske parlamentsmedlemmer var i overtal. Der er imidlertid nu tegn på, at andre parlamenter er begyndt at vise interesse for Internet Governance Forum, og at det er ved at gå op for dem, at de er nødt til at engagere sig i dette forum, da det behandler afgørende forvaltningspolitiske spørgsmål, som de er nødt til at engagere sig i.
<P>
Mine kolleger har nævnt en række af disse spørgsmål i deres indlæg. Jeg vil blot fremsætte nogle generelle bemærkninger om, hvordan jeg forestiller, at processen vil forløbe, navnlig da jeg er det eneste medlem af Parlamentet, der har deltaget i begge verdenstopmøder om informationssamfundet, og desuden har været inddraget i processen helt fra starten. Der er en fornemmelse af, at deltagerne i forummet i Rio nu er begyndt at fremlægge langt mere praktiske idéer, og der er en begyndende forståelse for værdien af at udveksle informationer og bedste praksis fra hele verden.
<P>
Denne forståelse er baseret på erkendelsen af, at der rent faktisk ikke vil blive etableret formelle, internationale juridiske strukturer, der vil sikre os mange af de fordele, vi ønsker. Vi bliver rent faktisk nødt til at tackle mange af disse spørgsmål gennem mellemstatsligt samarbejde og i mange tilfælde gennem samarbejde mellem frivillige eller ikkestatslige organisationer.
<P>
Med hensyn til f.eks. beskyttelse af børn, som den forrige taler henviste til, er de mest vellykkede initiativer blevet iværksat gennem frivillige organisationer som f.eks. Internet Watch Foundation i mit land. Det var meget vigtigt at tale konkret med folk om disse organisationer.
<P>
Jeg vil afslutningsvis nævne et tydeligt generelt eksempel på værdien af en sådan dialog. Jeg deltog i en workshop om forbrugerbeskyttelse og anmeldelse af brud på datasikkerheden, et spørgsmål, som Parlamentet snart skal drøfte som led i den europæiske lovgivning. Jeg har en hel sagsmappe om de tiltag, der er blevet gjort i andre lande, og jeg vil gerne sige til Kommissionen, at Kommissionens forslag er ekstremt svagt i øjeblikket, og at det kunne blive langt bedre, hvis Kommissionen kiggede på dette materiale. Det er den slags praktiske fordele, som vi kan få gennem sådanne fora, og jeg er sikker på, at Parlamentet vil kunne bidrage til udviklingen af dagsordenen for det næste forum, således at det bliver endnu mere effektivt.
<SPEAKER ID="050" NAME="Francisca Pleguezuelos Aguilar" AFFILIATION="PSE">
(ES) Fru formand! Jeg tror, at kommissæren og alle vi, der taler i dag, er enige om den politiske og sociale betydning og indflydelse, som disse fora har, og som der deltager stadig flere mennesker i.
<P>
Jeg synes derfor, at vi skal lykønske os med den forpligtelse, vi har indgået fra Europas side. Men jeg synes samtidig, at vi bør benytte den politiske mulighed, vi p.t. har, til som nævnt af fru Trautmann at overveje den nye telekommunikationspakke. I den forbindelse synes jeg, at såvel Kommissionen som Parlamentet skal arbejde på ikke alene at kunne tilbyde de europæiske borgere adgang til bedre digitale tjenester, men at vi også skal stå i spidsen for udbredelsen af informationssamfundet som et samfundsgode for de lande, der også har brug for det europæiske samarbejde og lederskab.
<P>
Jeg mener derfor, at det som nævnt her er meget vigtigt at arbejde for fælles problemer så som følsomhed, ytringsfrihed på nettet og beskyttelse, som efter min mening er de vigtigste.
<P>
På nuværende tidspunkt mener jeg, at det er vigtigt, og nu slutter jeg, mine damer og herrer, at vi forener det globale med det lokale; det bør have høj prioritet, og i den forbindelse er den holdning, som står i den beslutning, vi vedtager i dag, relevant, og jeg håber, at det vil opmuntre Kommissionen til at blive ved med at medtage disse prioriteringer på dens politiske dagsorden.
<SPEAKER ID="051" NAME="Lambert van Nistelrooij" AFFILIATION="PPE-DE">
(NL) Fru formand! Jeg var ikke til stede i Rio, men det var jeg under den første konference i Athen, og jeg så dengang, hvor vigtigt det er, hvilken form forummet har. På dette forum kan de deltagende parter sammen undersøger de grænser, som er meget vigtige, og som måske senere vil blive anvendt i globale forbindelser og også gennemført i EU-lovgivning.
<P>
Bag ved denne dialog gemmer sig stadig meget vanskelige emner. Jeg tænker f.eks. på domænenavne, ikonet og amerikanernes indflydelse på dette. Den tilgrundliggende idé er, at vi jo finder det overordentlig vigtigt, at world wide web fortsat gribes an på en virkelig global og entydig måde. Derfor er det vigtigt at se, at signaler fra denne debat dukker op igen i den nye måde at gribe ikonet an på, og at der tages hensyn til partneres idéer.
<P>
Jeg vil i dag især belyse ét aspekt. Jeg er udtrykkeligt tilhænger af et europæisk forum, en europæisk fortolkning af forummet for forvaltning af internettet i de kommende år, helst inden valget i 2009. Hvad vi skal gøre, er at sørge for, at vi i debatterne også inddrager vores nationale parlamenter. Man kan se på initiativer i en række lande, såsom i Det Forenede Kongerige, at disse emner betyder meget. I betragtning af betydningen for fremtiden, både for beskæftigelse, velfærd, informationsfrihed og deltagelse, er det væsentligt, at vi inddrager de nationale parlamenter i en europæisk løsning sammen med andre deltagende parter.
<P>
Jeg appellerer til Kommissionen. Jeg læser i dokumenterne, at den har utilstrækkelige midler og penge til at støtte de forskellige ting og til at vælge en anden indfaldsvinkel. Der er penge nok. Se på i2010, se på forskningsprogrammerne osv. Jeg vil virkelig ønske, at der indtages en meget generøs holdning, for at det europæiske syn på disse problemer gøres endnu tydeligere inden valget i 2009.
<SPEAKER ID="052" NAME="Zita Pleštinská" AFFILIATION="PPE-DE">
(SK) Fru formand! Jeg ønsker at takke Dem, fordi jeg har fået lejlighed til at bidrage til denne interessante debat.
<P>
Jeg støtter fuldt ud forslaget om at etablere Internet Governance fora med deltagelse af medlemmerne af Europa-Parlamentet. Internettet er i dag en uundgåelig del af de europæiske borgeres tilværelse uanset deres alder. I ugunstigt stillede regioner er det imidlertid næsten umuligt at få adgang til en hurtig internetforbindelse. Jeg ser med misundelse ofte reklamer i vores slovakiske offentlige og private medier vedrørende internetforbindelser med en hastighed, der er fire gange højere, og de fordele, dette indebærer. I det område, hvor jeg bor, har vi ikke denne fordel, og vores reelle valgmuligheder er begrænset til vores lokale forbindelser med en utilstrækkelig hastighed.
<P>
Hvad kan Kommissionen gøre for at sikre, at ugunstigt stillede regioner og de mennesker, der bor i disse regioner, ikke vil blive glemt, for at sikre, at disse mennesker får samme mulighed for at deltage i den digitale verden?
<SPEAKER ID="053" NAME="Gunnar Hökmark" AFFILIATION="PPE-DE">
(EN) Fru formand! Jeg ønsker blot at sige en ting. Jeg vil gerne takke fru Trautmann, der ledte delegationen til Rio på fremragende vis. Det nævnte jeg ikke under mit første indlæg, men jeg mener, at det er vigtigt at påpege dette. Alle syntes, at hun var en meget god leder. Jeg ønsker blot at gøre opmærksom herpå.
<SPEAKER ID="054" NAME="Meglena Kuneva">
medlem af Kommissionen. - (EN) Fru formand! Jeg vil gerne starte med de næste skridt, der er mere konkrete. Som opfølgning på mødet i Rio vil der blive afholdt konsultationer i Genève i næste måned med henblik på at indhente de forskellige holdninger til resultaterne af mødet i Rio og forberedelsen af det næste møde i New Delhi. Kommissionen deltager i den rådgivende gruppe, der bistår FN's Generalsekretær under forberedelsen af IGF. Som vi har gjort det lige siden det første verdenstopmøde om informationssamfundet, vil vi naturligvis underrette medlemmerne om resultaterne af dette møde. Nu vil jeg gerne besvare nogle af de specifikke spørgsmål, som parlamentsmedlemmerne har rejst, og jeg vil starte med fru Trautmann.
<P>
Vi glæder os over, at fru Trautmann i sin tale under åbningen af mødet rejste spørgsmålet om "tingenes internet" og muligheden for at få dette spørgsmål behandlet på IGF næste år. Med hensyn til anden del af fru Trautmanns tale er der blevet dannet regionale IGF'er en række steder, og det er tilsyneladende en nyttig metode til at fokusere på internetforvaltningsmæssige spørgsmål, der er særlig vigtige for en bestemt region. Kommissionen bakker fuldt ud op om denne idé.
<P>
Med hensyn til hr. Savis bemærkninger kan vi ikke være mere enige, og derfor lægger Kommissionen stor vægt på at udvikle e-applikationer inden for rammerne af generelle programmer og lovgivning.
<P>
Med hensyn til hr. Czarneckis bemærkninger vil jeg gerne understrege, at Kommissionen lægger stor vægt på alle initiativer til beskyttelse af børn. Vi fremmede dette punkt på IGF's dagsorden, og vi fremlægger snart et nyt program om beskyttelse af børn på internettet.
<SPEAKER ID="055" NAME="Formanden">
Som afslutning på forhandlingen har jeg modtaget et beslutningsforslag, underskrevet af seks politiske grupper, jf. forretningsordenens artikel 103, stk. 2.
<P>
Forhandlingen er afsluttet.
<P>
Afstemningen finder sted i dag kl. 12.00.
<P>
(Mødet udsat kl. 11.40 og genoptaget kl. 12.00)
