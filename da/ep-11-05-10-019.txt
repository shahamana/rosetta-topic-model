<CHAPTER ID="019">
Betegnelser for tekstilprodukter og tilknyttet mærkning heraf (forhandling) 
<SPEAKER ID="679" NAME="Formanden">
Næste punkt er indstilling ved andenbehandling af Toine Manders for Udvalget om det Indre Marked og Forbrugerbeskyttelse om Rådets førstebehandlingsholdning med henblik på vedtagelse af Europa-Parlamentets og Rådets forordning om tekstilfiberbetegnelser og tilknyttet etikettering og mærkning af tekstilprodukters fibersammensætning og om ophævelse af Rådets direktiv 73/44/EØF, Europa-Parlamentets og Rådets direktiv 96/73/EF og Europa-Parlamentets og Rådets direktiv 2008/121/EF (13807/4/2010 - C7-0017/2011 -.
<SPEAKER ID="680" NAME="Toine Manders">
ordfører. - (NL) Hr. formand! Jeg vil gerne takke alle, især alle skyggeordførerne, for det fremragende samarbejde. Jeg vil takke Kommissionen for den måde, vi har samarbejdet på. Jeg vil også takke Rådet, for jeg mener, at vi takket være det ungarske formandskab er sluppet ud af et dødvande om dette emne. Men jeg er især glad for, at dette er en forordning og ikke et direktiv. Efter min mening er forordninger det rigtige værktøj til at færdiggøre det indre marked med, hvilket professor Monti i øvrigt også tydeligt påviste med sin forskning.
<P>
Vi producerer for meget lovgivning, der gennemføres på forskellige planer, og derfor fungerer det indre marked ikke, som det skal. Det glæder mig, at dette spørgsmål er oppe til diskussion ved denne lejlighed, og jeg bemærker mig, at vi faktisk har forbedret en række ting i den forbindelse. Forslaget blev behandlet i Udvalget om det Indre Marked og Forbrugerbeskyttelse. I det originale forslag blev forbrugerne faktisk dårlig nok omtalt. Som politikere forstod vi, at vi også er nødt til at beskytte forbrugernes interesser i denne betænkning, og det har vi gjort.
<P>
Der er flere vigtige betragtninger, og her tænker jeg især på forskning i allergiske reaktioner. Kommissionen har antydet, at den er indstillet på at gennemføre en undersøgelse af disse vigtige spørgsmål. Den vil fremlægge undersøgelsen senest den 30. september 2013 og indarbejde de positive resultater af den i yderligere lovgivning. Rådet har erklæret, at det gerne vil være med til at tænke tingene igennem, hvis resultaterne er positive og opnåelige.
<P>
Lad os se på allergiske reaktioner og kemiske stoffer - vi er vidner til, at et voksende antal forbrugere udvikler allergiske reaktioner, når de er iført bestemt tøj eller spiser, lugter til eller inhalerer visse produkter. Vi mener, at det er nødvendigt at undersøge muligheden for at advare forbrugerne om sådanne potentielle allergiske reaktioner. Meget ofte foregår der desuden vildledende handelspraksisser. Faktisk har de været forbudt i EU siden 2005, men vi kan se, at der er for lidt klarhed om produktionslandet i forbindelse med made in-mærkningen.
<P>
Der findes for lidt lovgivning, og derfor bliver den ofte misbrugt. Vi har også bedt Kommissionen om at undersøge muligheden for at indføre klare regler og betingelser for at sikre, at producenter, der påstår, at et bestemt produkt er fremstillet i f.eks. Nederlandene, Italien eller Tyskland, kan garantere, at det faktisk er tilfældet. Vi ønsker ikke situationer, hvor 99 % af et produkt er lavet i Kina, og kun de afsluttende opgaver er udført i et af EU's medlemsstater, men hvor det alligevel får det flotte "Made in Europe"mærke.
<P>
Det skulle også dække f.eks. forfalskning. Det, der især glæder mig, er, at vi åbner døren for moderne teknologier, at vi ikke holder fast i simple, gammeldags tekstiletiketter i tekstilprodukter, og at vi faktisk vil se på muligheden for at bruge moderne teknologier til at give forbrugerne den bedst mulige information. Rådet har allerede direkte indvilget i mærker, der angiver, om beklædningsgenstande indeholder dyreprodukter, fordi det bliver mere og mere vanskeligt at finde ud af, om et stykke pels er ægte eller falsk, og mange forbrugere betragter den form for information som vigtig.
<P>
Den kommende undersøgelse fra Kommissionen har især til formål at fjerne barrierer for, at det indre marked kan fungere ordentligt, og at imødegå udviklingen inden for e-handel. For hvis vi ønsker mere e-handel, må vi sikre, at der findes europæiske mærkningsstandarder. Jeg håber, at undersøgelsen vil føre til klarhed på dette område.
<P>
Jeg synes heller ikke, at det i den moderne verden er nødvendigt at bruge 23 sprog på et mærke, for moderne teknologier tilbyder bedre løsninger på dette problem.
<P>
Jeg håber, at Rådets erklæring i morgen vil være positiv, og at den vil forsikre os om et positivt resultat, og jeg vil gerne takke alle, der har bidraget til det positive resultat.
<SPEAKER ID="681" NAME="Enikő Győri">
formand for Rådet. - (HU) Hr. formand, hr. kommissær, hr. Manders, mine damer og herrer! Det er en stor præstation, at der er opnået aftale ved andenbehandlingen om forslaget om forordning om tekstilfiberbetegnelser og tilknyttet mærkning af tekstilprodukter. Det ville ikke have været muligt uden tæt samarbejde mellem de tre institutioner.
<P>
Tillad mig at viderebringe Rådets påskønnelse af det fortrinlige samarbejde til Parlamentet. Jeg vil gerne især takke ordføreren, hr. Manders, og hans kolleger for det meget værdifulde arbejde, de har bidraget med til denne proces. Jeg værdsætter også de svenske, spanske og belgiske formandskabers indsats, for det aktuelle resultat skyldes den overlegne kvalitet af deres arbejde.
<P>
Kommissionen har været en meget konstruktiv og samarbejdsvillig partner i hele perioden, og de fortjener også tak. Hvis alt går som planlagt, vil Rådet kunne vedtage forordningen i starten af efteråret, så lovgivningen vil træde i kraft fra 2012.
<P>
Denne forordning vil i betydelig grad bidrage til det indre markeds funktion og styrke konkurrencen i denne vigtige sektor. Forenklingen og udviklingen af det nuværende regelsæt for udvikling og anvendelse af nye tekstilfibre vil motivere til innovation i tekstil- og beklædningsindustrierne. Brugere af fibrene og forbrugerne vil hurtigere kunne nyde fordelene ved de nye og innovative produkter.
<P>
Det ungarske formandskab mener, at forordningen vil skabe større retssikkerhed for økonomiske aktører og forbedre forbrugerbeskyttelsen på det indre marked.
<P>
Som følge af bestemmelsen om revidering kan medlovgiverne træffe informerede beslutninger, fordi Kommissionen vil gennemføre en grundig undersøgelse af yderligere obligatoriske mærkningskrav. De kan omfatte håndteringsanvisninger, standardisering af størrelser, angivelse af oprindelsesland og allergener, elektronisk mærkning og andre nye teknologier.
<P>
I deres udkast til fælleserklæring understreger Parlamentet og Rådet, at de lægger særlig vægt på sporbarheden af tekstilprodukter og brugen af nye teknologier.
<P>
Vi håber, at Kommissionen vil være særlig opmærksom på disse emner i sin rapport. Indtil da vil denne lov muliggøre hurtig godkendelse af nye tekstilfibre.
<P>
Ifølge forordningen skal etiketten angive den nøjagtige fibersammensætning, men den indfører også et nyt mærkningskrav i forhold til ikketekstildele af animalsk oprindelse. Som hr. Manders har nævnt, betyder dette, at forbrugerne kan træffe langt mere informerede beslutninger. Desuden vil retsaktens udformning som en forordning forbedre retssikkerheden på området.
<SPEAKER ID="682" NAME="Antonio Tajani" LANGUAGE="IT">
Hr. formand, mine damer og herrer! Jeg takker ordføreren, hr. Manders, og alle skyggeordførerne og Udvalget om det Indre Marked og Forbrugerbeskyttelse for deres arbejde på at nå en aftale efter vanskelige forhandlinger. Jeg mener, det er afgørende at opnå en aftale ved andenbehandlingen, fordi det vil gøre det muligt for borgere og virksomheder hurtigere at drage fordel af nye fibre og de innovative produkter, de vil medføre, og nationale regeringer vil kunne reducere deres omkostninger.
<P>
Endnu en gang takker jeg Parlamentet for at bidrage til den interinstitutionelle debat med de fremlagte ændringsforslag, hvoraf nogle har lagt særlig vægt på den politiske dimension og forbrugerinteressen i emnet. Ved førstebehandlingen af betænkningen, da den blev vedtaget af Parlamentet med stort flertal, blev det faktisk understreget, at vi er nødt til at have en bred debat om mærkning af tekstilprodukter, herunder om spørgsmålet om oprindelsesmærkning, og vi foreslog at udvide forordningens anvendelsesområde til visse sektorer. Som De alle ved, nødvendiggjorde forhandlingerne med Rådet i de efterfølgende måneder fleksibilitet fra alle sider for at finde gennemførlige løsninger for institutionerne.
<P>
Jeg mener, at den vedtagne tekst er et afbalanceret kompromis, der inddrager mange af Parlamentets ændringsforslag og efterlader plads til yderligere udviklinger i den nærmeste fremtid, hvilket - som fru Győri påpegede i sit indlæg - er meget vigtigt. På kort sigt, eller så snart den nye forordning træder i kraft, vil forbrugere få mere information om tilstedeværelsen af ikketekstildele af animalsk oprindelse, og de vil have adgang til information om den fulde sammensætning af tekstilprodukter.
<P>
Et andet øjeblikkeligt resultat af den nye forordning er forenkling, eftersom Kommissionen vil omdanne et detaljeret teknisk bilag på over 50 sider til harmoniserede europæiske standarder. Men endnu vigtigere er det, at de umiddelbare virkninger af forordningen ikke er sidste trin i processen. Tværtimod er de udgangspunkt for yderligere analyse og for at forbedre lovgivningen. På kort sigt indeholder den nye forordning faktisk en omfattende revisionsklausul, der opfordrer Kommissionen til i nødvendigt omfang at udarbejde yderligere mærkningskrav på området. Kommissionen vil derefter fremlægge passende lovforslag på de områder, hvor der er behov for større harmonisering. Det er min hensigt - og jeg påtager mig hermed forpligtelsen foran Parlamentet - at tage hånd om denne revision både øjeblikkeligt og grundigt.
<P>
Vi forbereder allerede at høre forbrugerne om nogle grundlæggende spørgsmål, som lyder: Hvilken form for information er vigtig, og hvordan skal den stilles til rådighed, på hvilken måde bør den teknologiske udvikling såsom e-handel påvirke købet af tekstilprodukter, i hvilket omfang påvirker det voksende behov for sporbarhed, bæredygtighed og virksomheders sociale ansvar markedet for tekstilfibre, hvordan kan vi udnytte den tilgængelige teknologi i den digitale tidsalder bedre, og hvordan kan vi som EU's institutioner tilpasse vores love til borgernes voksende behov med hensyn til etiske, sociale og miljømæssige spørgsmål?
<P>
Disse er blot nogle få af de emner, der allerede er påbegyndt arbejde på. Som De kan tænke Dem, vil oprindelsesmærkning utvivlsomt være et af de prioriterede områder for og centrale elementer i vores arbejde. Revisionen vil derfor give mig lejlighed til at bekræfte min støtte til oprindelsesmærkning og afklare dette spørgsmål en gang for alle, eftersom det er et afgørende instrument for europæiske virksomheders konkurrenceevne og for EU's borgeres sundhed. Vi vil undersøge sagen nøje for at sikre klare regler, forhindre vildledende information og fremme ansvarlige valg blandt forbrugere, når de køber tekstilprodukter.
<P>
Som ordføreren, hr. Manders, sagde, vil Kommissionen også evaluere sammenhængen mellem allergier og de kemikalier, der anvendes i tekstilprodukter. Med konkret analyse af området vil vi kunne finde den bedste måde at anvende eksisterende lovgivning, f.eks. REACH, på. Lad mig forklare det kort. Ved hjælp af oprindelsesmærkning vil køberne kunne være sikre på, at de køber et tekstilprodukt, der ikke er skadeligt for deres eller deres børns helbred, fordi mærkningen vil overholde alle reglerne i denne vigtige forordning, som de europæiske institutioner har pålagt alle industrierne i sektoren med betydelige ulemper til følge.
<P>
Revisionsklausulen - og igen takker jeg Rådet for at have understreget dens betydning og erklæret sin villighed til at arbejde sammen med Kommissionen om øjeblikkeligt at gennemføre forordningen - pålægger Kommissionen at fremlægge en rapport, evt. efterfulgt af et lovforslag, senest den 30. september 2013. Jeg er fast besluttet på at begrænse tidsforbruget og har allerede bedt mine medarbejdere om at påbegynde arbejdet.
<SPEAKER ID="683" NAME="Lara Comi" LANGUAGE="IT">
Hr. formand, hr. kommissær, mine damer og herrer! Vi har endelig nået en aftale om dette vigtige sagsområde takket være en stor indsats fra alle for at finde enighed mellem Parlamentets og Rådets divergerende holdninger. Mit mål var, er og vil være at sikre, at der vedtages bindende regler for tekstilprodukters oprindelse, eftersom det er tvingende nødvendigt at beskytte forbrugere og virksomheder. Jeg mener, at dagens kompromis er et vældig godt resultat.
<P>
Jeg opfordrede mine kolleger i Parlamentet til at kæmpe mod Rådet, og jeg bruger ordet "kæmpe" med god grund, for forhandlingerne har bestemt ikke været nemme. Vi kæmpede ikke kun for oprindelsesmærkning, men også for sporbarhed. Sidstnævnte repræsenterer en væsentlig oplysning for forbrugeren, når man skal købe et produkt. I dag kan europæiske forbrugere støde på tekstilprodukter mærket "Made in Italy", "Made in Germany" eller "Made in France", selv om de faktisk næsten udelukkende er produceret andre steder.
<P>
Vi beder også om, at nye mærkningsteknologier såsom mikrochips og RFID (Radio-Frequency Identification) udnyttes til at bekæmpe forfalskning af produkter. Det er sandt, at vi har udvidet anvendelsesområdet for forslaget til forordning, fordi vi mener, at tekstilsektoren har akut behov for bedre beskyttelse. Den fælles erklæring, som Parlamentet og Rådet skal vedtage, viser vigtigheden af sporbarhed og oprindelsesmærkning. Jeg lægger ikke skjul på, at Rådets kovending giver mig tro på fremtiden.
<P>
Vi ser med stor interesse frem til den undersøgelse, Kommissionen er blevet anmodet om at gennemføre. Vi takker igen Kommissionen for deres samarbejde, og jeg takker inderligt hr. Tajani, fordi han netop har lovet at forkorte tidsfristerne, eftersom tekstilindustrien har akutte problemer. Vi kan ikke ignorere vores borgeres behov for ærlig produktinformation. Vi er trods alt alle forbrugere, og det er i alles interesse at nå dette mål.
<SPEAKER ID="684" NAME="Christel Schaldemose">
for S&D-Gruppen. - (DA) Hr. formand, ærede kolleger, hr. kommissær! Jeg vil også sige tusind tak for det gode kompromis, vi har fundet frem til. Ikke mindst ordføreren, hr. Manders, har gjort et stort stykke arbejde og sørget for et rigtigt godt samarbejde her i Europa-Parlamentet. Vi er nået langt, siden Kommissionen fremsatte sit oprindelige forslag. Det var mest et teknisk forslag, og det var et forslag, som udelukkende indeholdt fordele for virksomhederne. Men gennem bearbejdelsen her i Europa-Parlamentet er det heldigvis lykkedes os at få elementer ind, som gør, at denne lovgivning ender med også at være til fordel for forbrugerne. Det tror jeg er ganske afgørende.
<P>
Vi ender med at få en bedre mærkning og en højere sikkerhed for forbrugerne, når vi på et tidspunkt får implementeret denne lovgivning. Det, der har været allervigtigst for mig og Den Socialdemokratiske Gruppe, har været at sikre, at der ikke er et sundhedsproblem med de tekstiler, som forhandles på det indre marked. Derfor er vi meget glade for, at det lykkedes at få igennem - og som kommissæren også lige har sagt, at vi skal have lavet et studie til at sikre - at der ikke er nogen rester af farlige stoffer i vores tekstiler, som kan give os allergi. Det er helt afgørende, og det er vi meget tilfredse med i Den Socialdemokratiske Gruppe.
<P>
Derudover er vi også enige i, at sporbarhed og oprindelse er utrolig vigtigt, og det er også en information, forbrugerne meget gerne vil have. Personligt håber jeg også, at vi kan komme lidt længere end det. At vi måske også kan få harmoniserede tøjstørrelser, at vi kan bruge nye teknologier i vores mærkning af tekstiler fremover. Men jeg synes, vi er kommet langt. Det må være en lære for os, at det er vigtigt, når vi laver lovgivning her i EU, at den både gavner virksomhederne og forbrugerne på én og samme tid. Det er den bedste måde at sikre et velfungerende indre marked. Jeg vil slutte af med igen at sige tusind tak til kollegerne for et fremragende samarbejde. Jeg synes, vi har fået et rigtig godt resultat.
<SPEAKER ID="685" NAME="Cristian Silviu Buşoi" LANGUAGE="RO">
Hr. formand! Jeg vil gerne gratulere vores ordfører, hr. Manders, med det flotte stykke arbejde, han har udført, og for hans udholdenhed i forhandlingerne med Rådet om dette forslag til forordning.
<P>
Jeg hilser med tilfredshed den aftale, der er indgået med Rådet ved andenbehandlingen. Jeg mener, at det er en aftale, der ganske vist kan forbedres, men som vil styrke tekstilindustriens konkurrenceevne og samtidig sikre forbrugerne bedre information. Aftalen har mange positive aspekter. For det første er proceduren for at tilføje nye fibre til bilag 1 blevet forenklet. Det vil være med til at reducere administrationsudgifterne for tekstilindustrien og gøre det muligt at omfordele disse penge til innovation. Denne foranstaltning vil også gavne forbrugerne, når innovation fremmes.
<P>
Jeg tror også, at forordningen vil byde på fordele for forbrugere på grund af mærkningskravene. Det er et fuldstændig naturligt skridt at forsyne forbrugere med tilstrækkelig information til, at de kan træffe et informeret valg. Drøftelserne om mærkningen har varet længere, end Kommissionen oprindeligt foreslog. Men jeg tror, at det kun kan blive til fordel for europæiske forbrugere. Jeg er enig i, at vi behøver mere tid til at vurdere følgerne af nogle yderligere mærkningskrav, især med hensyn til oprindelse, plejemetode og indførelse af et harmoniseret system for mærkning af størrelsen. Derfor markerer Kommissionens undersøgelse det første skridt.
<P>
Sluttelig mener jeg, at mærkningskravet for ikketekstildele af animalsk oprindelse er et tegn på ægte fremskridt, eftersom det er forbrugerne, der ikke ønsker, at de tekstilprodukter, de køber, skal indeholde den slags materialer. Samlet set tror jeg, at forordningen vil være med til at styrke det indre marked for tekstiler, hvilket jeg fuldt ud støtter.
<SPEAKER ID="686" NAME="Adam Bielan" LANGUAGE="PL">
Hr. formand! Formålet med at forenkle de bindende regler for mærkning af tekstilprodukter er at tilskynde til udvikling af nye tekstiler og lancering af dem på markedet. Det forslag, vi skal stemme om i morgen, adskiller sig betydeligt fra det, som Kommissionen har fremlagt, og som primært bestod af tekniske ændringer, der forenkler lovgivning, som allerede er i kraft.
<P>
Det oprindelige mål med betænkningen var at sætte fart på registreringen af navne på nye tekstiler for at støtte innovation i den europæiske tekstil- og beklædningsindustri og samtidig gøre det muligt for forbrugere hurtigere at drage fordel af moderne produkter. På trods af at tempoet i arbejdet på forenklingen af procedurerne er faldet i løbet af de mere end to år, vi har brugt på sagen, bemærker jeg, at Parlamentet foreslog at udvide forordningens oprindelige anvendelsesområde, ikke mindst til også at omfatte bestemmelser om oprindelsesland for tekstilprodukter, så det glæder mig, at der er indgået et afbalanceret kompromis. Jeg vil dog gerne påpege, at min gruppe besluttede at godkende forslaget i dets oprindelige udgave, som medfører hurtige fordele for virksomheder og forbrugere. Lige fra starten foreslog vi, at arbejdet på disse spørgsmål ikke skulle finde sted inden for rammerne af den tekniske rapport. Derfor vil Kommissionen blive bedt om at udføre en mere tilbundsgående analyse af spørgsmålet om obligatoriske "made in"etiketter til tekstilprodukter produceret uden for EU, og senest i 2013 vil den udarbejde en rapport om den mulige etablering af et system for mærkning af produkter med oprindelsesland. Rapporten kan ledsages af et lovforslag.
<P>
Kompromiset mellem Parlamentet og Rådet garanterer også, at etiketter på beklædningsprodukter vil indeholde oplysninger om brugen af materialer af animalsk oprindelse. Hvis der i fremtiden skal arbejdes på nye muligheder for at informere forbrugere om tekstilprodukter, f.eks. harmonisering i hele Europa eller RFID-teknologi, så lad os huske at anlægge en pragmatisk tilgang i overensstemmelse med forbrugernes forventninger og med, hvad industrien kan præstere.
<SPEAKER ID="687" NAME="Eva-Britt Svensson" LANGUAGE="SV">
Hr. formand! Vi siger, at forbrugermagt er vigtig, og hvis vi mener det alvorligt, må vi helt klart også give forbrugerne mulighed for at udnytte deres magt. Vi må sikre, at de har passende produktoplysninger osv. til, at de kan træffe gode og informerede beslutninger. Derfor vil jeg især gerne takke vores ordfører, hr. Manders, for hans vedholdenhed og engagement i at sikre, at betænkningen inddrager forbrugerperspektivet. Jeg vil også gerne takke skyggeordførerne, som har udvist stort engagement i forhold til at styrke forbrugernes magt. Som skyggeordfører har jeg fremlagt et ændringsforslag på vegne af Den Europæiske Venstrefløjs Fællesgruppe/Nordisk Grønne Venstre om oprindelsesmærkning, obligatorisk mærkning af animalske produkter og etisk og miljømæssig mærkning. Det er ikke alt sammen kommet med, men jeg er meget tilfreds med det kompromis, vi har opnået, og jeg vil gerne udtrykke min støtte til det.
<P>
Der mangler oplysninger om kemikalier og forskellige produkter, der bruges til fremstilling af tekstiler. Kommissionen har lovet at gennemføre en undersøgelse heraf, og jeg vil blot gerne understrege, hvor vigtigt det er, at vi får gennemført sådan en undersøgelse for bl.a. at kunne beskytte den offentlige sundhed og bekæmpe allergier, som er vokset betydeligt i antal. Vi er nødt til at kunne se og dokumentere de forbindelser, der findes.
<P>
Det glæder mig også, at de dele af tekstilprodukter, der er af animalsk oprindelse, også skal mærkes, og jeg vil gerne takke alle for deres fremragende indsats for at forøge forbrugernes magt.
<SPEAKER ID="688" NAME="Oreste Rossi" LANGUAGE="IT">
Hr. formand, mine damer og herrer! Den foranstaltning, vi har til forhandling, har til formål at erstatte tre forældede direktiver og omhandler mærkning af tekstilprodukter, der kommer til EU, og registrering og navngivning af de stoffer, de er lavet af.
<P>
Der blev vedtaget en tekst ved førstebehandlingen, hvori der blev opfordret til, at etiketterne skal angive oprindelsessted foruden en fuldstændig og obligatorisk liste over produktets sammensætning. Desværre lader Rådets holdning til at være i modstrid med den tekst, Parlamentet har vedtaget, ikke mindst fordi den er imod enhver omtale af oprindelsesmærkning og indførelse af sporbarhed i forbindelse med mærkning af tekstilprodukter.
<P>
Alene for at få foranstaltningen vedtaget ved andenbehandlingen har Udvalget om det Indre Marked og Forbrugerbeskyttelse vedtaget en tekst, der ikke tilfredsstiller os, fordi den ikke foreskriver oprindelsesmærkning. Derfor vil vi stemme imod, for målet med at give forbrugerne korrekt og nøjagtig information om produktets oprindelse og sammensætning er ikke opfyldt.
<SPEAKER ID="689" NAME="Antonio Cancian" AFFILIATION="PPE">
(IT) Hr. formand, hr. kommissær, fru minister, mine damer og herrer! Med denne nye forordning om mærkning af tekstilprodukter, som vi skal stemme om på plenarmødet i morgen, vil Europa få opfyldt et mål, det har forfulgt i årevis. Men det kan kun betragtes som første skridt i retning af en omfattende lovgivning, der skal beskytte alle europæiske forbrugere ved at angive oprindelseslandet og indføre en ny og mere nøjagtig sporbarhedsmekanisme.
<P>
Jeg hilser med tilfredshed invitationen til Kommissionen til at udarbejde et lovforslag til vedtagelse af nye, mere nøjagtige og fuldstændige mærkningssystemer. De vil give flere oplysninger om egenskaberne ved og oprindelsen af tekstilprodukter, der importeres fra tredjelande og sælges i EU, og derved beskytte forbrugerne mod falske, forkerte og vildledende påstande om oprindelse. Jeg håber, det vil tilskynde til innovation inden for tekstiler og beklædning og gøre det nemmere for forbrugerne at drage fordel af innovative produkter.
<P>
Forslaget støtter også den europæiske fremstillingsindustri og garanterer dens forretningsaktiviteter i den globale kontekst. Sluttelig sender Parlamentet med disse foranstaltninger et positivt budskab til medlemsstaternes regeringer for at sikre deres samtykke til indførelsen af sporbarhed for tekstilprodukter. Det vil give forbrugerne mere omfattende og sandfærdig information end under den nuværende lovgivning om oprindelsesmærkning og forhindre, at de bliver vildledt.
<P>
Det er nødvendigt at udvide bestemmelserne om mærkning af tekstilprodukter til alle andre markedssektorer og dermed at koordinere de forskellige lovforslag og insistere på, at forslaget om fibre og tekstiler samt den generelle forordning om oprindelsesmærkning, der blev vedtaget i Strasbourg i oktober, vedtages af Rådet hurtigst muligt. Som hr. Tajani allerede har understreget, er en deadline den 30. september 2013 for langt ude i fremtiden. Derfor fæster vi vores lid til hans erklærede tilsagn om at fremskynde det.
<SPEAKER ID="690" NAME="María Irigoyen Pérez" AFFILIATION="S&amp;D">
(ES) Hr. formand! Jeg vil gerne starte mit indlæg med at gratulere alle dem, der har gjort det muligt at nå en aftale.
<P>
Det er en betænkning, som vi alle bør hilse velkommen, for den påvirker alle borgeres hverdag, men på min karakteristiske konstruktive manér vil jeg gerne påpege et par ting.
<P>
For det første vil jeg gerne henlede opmærksomheden på vigtigheden af at give forbrugere oplysninger, der er præcise og relevante, men frem for alt forståelige og ensartede, om tekstilprodukters bestanddele. Omfattende information er nyttesløs, hvis offentligheden ikke kan afkode den. Vi er kommet et nødvendigt skridt videre, men ikke langt nok. Vi må sikre yderligere fremskridt og beskytte de mest sårbare borgere.
<P>
Det er afgørende at etablere et europæisk mærkningssystem for størrelser baseret på kropsmål, for det første, vi kigger efter, når vi er ude for at købe tøj, er størrelsen. Derfor skal vi være meget mere ambitiøse og tilstræbe harmonisering af størrelser.
<SPEAKER ID="691" NAME="Olle Schmidt" AFFILIATION="ALDE">
(SV) Hr. formand! Jeg vil gerne takke hr. Manders, ikke mindst for, at ønsket om, at dele lavet af dyrepels skal identificeres, er kommet med. Mærkning er godt for forbrugerne, som vi alle ved. Vi ved også, hvor vigtigt det er at have frihed til at vælge, og for at forbrugerne skal kunne træffe gennemtænkte valg, er det nødvendigt at have gode oplysninger, der er sandfærdige og nemme at forstå. I den forbindelse har jeg et problem med oprindelsesmærkning. Moderne produkter er ofte fremstillet af tekstiler og dele fra forskellige lande, og det er næsten umuligt at mærke en beklædningsgenstand med den korrekte oprindelse. Det var hr. Manders selv inde på. Hvor trækker vi linjen, hvad skal vi mærke, og hvor meget skal stamme fra et bestemt land?
<P>
I den moderne, globale verden kunne oprindelsesmærkning være en måde at gøre forbrugere velinformerede på, så de kan træffe de rigtige valg. Men det kunne også være tegn på skjult protektionisme, og nogle gange, når jeg hører disse indlæg, føler jeg, at jeg både kan se og høre det. Det er åbne grænser og frihandel, der har gjort Europa rigt, og det ved Europas forbrugere godt.
<SPEAKER ID="692" NAME="Anna Rosbach" AFFILIATION="ECR">
(DA) Hr. formand. Tekstilbranchen er global. Tøjet, vi har på, har ofte været jorden rundt, inden det ender som et færdigt produkt hos EU's forbrugere. Denne betænkning er både omfattende, grundig og meget teknisk. Det er en svær balance mellem forbrugernes rettighed til information, muligheden for sporbarhed på verdensplan og konkurrencedygtighed. Forbrugeren har ret til at vide, hvilke kemiske substanser der indgik i tilblivelsesprocessen af et produkt, hvor råmaterialet kom fra, osv. Men hvor er balancen mellem en uendelig lang deklaration i nakken på tøjet og en lille lap, som blot siger, at beklædningen ikke egner sig til vask?
<P>
Mærkning skal være entydig og give gennemskuelig oplysning, således at borgeren kan træffe sit valg i overensstemmelse med egne forestillinger. Dette kompromis går i den rigtige retning. Men først i 2013 får vi en undersøgelse fra Kommissionen. Denne undersøgelse skal danne rammen for, hvordan forbrugerne via mærkning kan få ”præcise oplysninger om oprindelseslandet og yderligere information, som sikrer fuld sporbarhed af tekstilproduktionen". Jeg håber, at dette grundlag vil udmunde i en fornuftig og brugbar lovgivning. Der er længe til 2013, så det glæder mig, at kommissæren ønsker at fremrykke datoen for en lovgivning om fuld information til forbrugeren. Tak, hr. kommissær. ECR-Gruppen vil stemme for forslaget.
<SPEAKER ID="693" NAME="Jacky Hénin" AFFILIATION="GUE/NGL">
(FR) Hr. formand! i 2005 efterlod afskaffelsen af tekstilkvoterne dørene til EU på vid gab for alle mulige former for dumping. Det var katastrofalt for beskæftigelsen og miljøet, og selv om det ser godt ud, er det katastrofalt for forbrugernes sundhed på lang sigt.
<P>
Det er på høje tid, at vi indfører foranstaltninger til at beskytte og udvikle arbejdspladser og fremme knowhow blandt tekstilarbejdere og forbrugernes sundhed. Selv om vi ønskede at gå længere, stemmer vi for de forslag, der er blevet fremlagt om oprindelsesmærkning, undersøgelsen af farlige stoffer og obligatorisk mærkning af tekstilers fibersammensætning. Vi må stadig sikre, at vi har ressourcerne til at indføre denne beskyttelse og information i alle medlemsstaterne og til at gribe ind over for dem, der bryder reglerne.
<P>
Ja, vi må sørge for, at vi har ressourcerne til at bekæmpe forfalskninger - f.eks. ved EU's grænser, men også inde midt i det indre marked. Det er et spørgsmål om politisk vilje. Det er desværre nødvendigt at sige, at der bruges flere ressourcer på at opspore tunesere på grænsen mellem Frankrig og Italien end på at bekæmpe salget af forfalskede varer.
<P>
Sådan betragtet er det tydeligvis bedre at være en vare end et menneske i Europa. Det må vi ændre.
<SPEAKER ID="694" NAME="Matteo Salvini" AFFILIATION="EFD">
(IT) Hr. formand, mine damer og herrer! Selv om vi fra Lega Nord takker kommissionsformanden og hr. Tajani for deres indsats, må vi sige, at vi er helt og aldeles utilfredse.
<P>
Denne forhandling virker surrealistisk på mig. Det er et rent svindelnummer. Nogle begejstrede medlemmer fra venstrefløjen foreslår, at vi vedtager ensartede størrelser, samtidig med at vi ikke kender oprindelsen til de produkter, forbrugerne går med. Så meget for det fri marked! Jeg så gerne, at den surrealistiske forhandling denne tirsdag aften - som afholdes i et halvtomt Parlament - blev overværet af et par tusinde af de producenter, der har overlevet krisen i sektoren.
<P>
Jeg kan godt forstå logikken ved at indgå kompromiser, men den nuværende tekst ødelægger det, der opstod som følge af førstebehandlingen og blev vedtaget af et overvældende flertal. Det var en afbalanceret tekst, der tog højde for både producenters og forbrugeres behov. Siden da har det været en komplet fiasko. Hvis jeg ikke tager meget fejl, har kun to ud af de 27 medlemsstater anmodet om, at forbrugerne bliver informeret om sammensætningen af beklædningsgenstande, og det har Rådets ungarske formandskab ignoreret. Er det ikke endnu et eksempel på, at Europa er lysår væk fra borgernes, både producenters og forbrugeres, interesser?
<SPEAKER ID="695" NAME="Csanád Szegedi" AFFILIATION="NI">
(HU) Hr. formand, mine damer og herrer, fru Győri! Tillad mig at dele spørgsmålet om mærkning af tekstilprodukter op i to vigtige emner. Det første vigtige emne er, at det er nødvendigt at angive, hvilket land et tekstilprodukt stammer fra. Det andet vigtige emne er naturligvis, at de materialer, tekstilproduktet er fremstillet af, også skal angives nøjagtigt. Et fælles regelsæt er naturligvis at foretrække i begge tilfælde.
<P>
Hvis vi ser på første emne, nemlig produkternes oprindelse, giver det mening at starte med klicheen om, at der er en vedvarende krise i EU, som primært skyldes, at produktionsindustrier, f.eks. tekstilindustrien, er blevet outsourcet til forskellige lande i Fjernøsten for at opnå nem og hurtig profit, hvorfor produktionen i EU er faldet.
<P>
Vi må bryde tendensen og hjælpe EU med at overvinde krisen. Ikke mindst tekstilindustrien er en sådan sektor sammen med f.eks. landbruget, maskinproduktion og turisme.
<P>
Europæiske producenter lider under en betydelig ulempe i tekstilindustrien, fordi dumping af billige produkter af dårlig kvalitet fra Fjernøsten gør det umuligt for europæiske producenter at opnå fremskridt.
<P>
Oprindelseslandet skal angives, og jeg ville endda støtte angivelse af EU-medlemsstaten, for jeg stoler på de forbrugeres intelligens, som støtter deres egne økonomier, for alle, f.eks. en bulgarer, en tjekke, en ungarer eller en tysker, vil kunne se, at de køber et produkt fremstillet i deres eget land.
<P>
Vi må beskytte vores markeder med nye teknologier, og kvaliteten af materialerne skal angives, og det skal underbygges med streng laboratoriekontrol.
<SPEAKER ID="696" NAME="Zuzana Roithová" AFFILIATION="PPE">
(CS) Hr. formand! I sidste uge var det et år siden, at et meget omfattende lovforslag om mærkning af tekstilprodukter fremlagt af vores Udvalg om det Indre Marked og Forbrugerbeskyttelse blev vedtaget med stort flertal ved førstebehandlingen. Jeg har kun ros tilovers for det arbejde, ordføreren, hr. Manders, og andre har udført, da de forhandlede til sidste øjeblik med Rådet om et kompromis ved andenbehandlingen, der muliggør en hurtigere indførelse af nye fibre i europæisk produktion og forbedrer produktsikkerheden.
<P>
Jeg må dog udtrykke beklagelse over, at Rådet så stædigt har nægtet at indføre oprindelsesmærkning og at harmonisere mærkningen med størrelser. Jeg er meget skuffet over denne tilgang fra Rådets side, for den berøver forbrugerne retten til inden købet at finde ud af, hvor en væsentlig del af et produkt er fremstillet. Det er trods alt ikke fortrolige oplysninger. Det vil styrke markedsføringen af europæiske mærker af høj kvalitet og med rette vække stolthed blandt borgerne over, hvad europæerne stadig er i stand til at producere på trods af konkurrence fra billig arbejdskraft. Hvis forbrugerne ved, hvor et produkt er fremstillet, vil de også nemmere kunne undgå at købe farlige produkter, hvoraf der stadig er rigtig mange på trods af forbedret kontrol. Det handler overhovedet ikke om protektionisme.
<P>
Det glæder mig, at Kommissionen i det mindste er indstillet på at fremlægge en konsekvensvurdering senest i september 2013, som bortset fra oprindelsesland også vil fokusere på harmoniserede behandlingsmetoder for produkter, mærkning med størrelse og angivelse af oplysninger om farlige stoffer, allergener, brandfarlighed osv. Vi må vente og se, om det vil få nogen effekt om to år i Rådet, som beskytter de virksomheders interesser, der importerer tekstiler fra tredjelande, mere end det beskytter europæiske producenter og forbrugere. Men det er også op til os at overbevise folk herom, ikke kun her i Bruxelles, men også vores regeringer derhjemme, hvis vi vil opnå disse mål. Jeg vil gerne runde af med at takke hr. Manders endnu en gang foruden kommissæren og alle andre for dagens resultat.
<SPEAKER ID="697" NAME="Gianluca Susta" AFFILIATION="S&amp;D">
(IT) Hr. formand, mine damer og herrer! Dette forslag til forordning fortjener støtte, for det er med til at forenkle og harmonisere medlemsstaternes forskellige love. Forslaget sender et signal, der er i overensstemmelse med Kommissionens forslag om små og mellemstore virksomheder og strategierne til stimulering af europæisk konkurrenceevne i produktionssektoren. Forordningen belønner også indirekte produktinnovation og bidrager samtidig til større gennemsigtighed.
<P>
Men jeg vil påpege, at det kompromis, der blev opnået med tilføjelsen af revisionsklausulen og den fælles erklæring fra Parlamentet og Rådet om oprindelsesmærkning - hvis politiske betydning jeg godt kan få øje på - kunne skabe præcedens og udgøre en fare for resultatet af de vanskelige forhandlinger mellem Kommissionen, Parlamentet og Rådet om det komplekse spørgsmål om oprindelsesmærkning for ikke-EU-produkter, som Parlamentet godkendte ved førstebehandlingen i oktober, og som også gælder ikketekstilprodukter.
<P>
Det er på høje tid, at Rådet én gang for alle anerkender den demokratiske vilje som udtrykt af et flertal af medlemmerne af Parlamentet. Men trods disse bekymringer vil vi stemme for forslaget til forordning.
<SPEAKER ID="698" NAME="Claudio Morganti" AFFILIATION="EFD">
(IT) Hr. formand, mine damer og herrer! Denne betænkning indeholder ganske vist nyttige foranstaltninger, der har til formål at forenkle og harmonisere området, men jeg er alligevel imod den, fordi det ikke lykkedes os at få omtalt oprindelsesmærkning i teksten. Denne foranstaltning ville have haft fundamental betydning for tekstilsektoren og ville have udgjort en garanti for Europas borgere og forbrugere.
<P>
Vores vigtigste konkurrenter såsom USA, Japan og endda Kina har allerede i nogen tid underkastet importerede produkter en lignende regel. Hvem ved, hvorfor, men Europa lader til at anse det for at være fuldstændig irrelevant og uvedkommende. Men sagen er alt andet end triviel. Etiketter med oprindelsesmærkning kan være med til at forhindre svindel og kan desuden sikre kvaliteten. Så sent som i sidste uge blev over 73 000 forfalskede varer beslaglagt i min hjemby, Prato, og størstedelen af dem var tekstilprodukter.
<P>
Forfalskning, efterligninger, yderst billig produktion i Fjernøsten osv. har tvunget vores tekstil- og produktionssektor i knæ, og Europa ignorerer alle vores anmodninger. Opgivelsen af oprindelsesmærkning er desværre kun den seneste forfærdelige idé.
<P>
(Taleren accepterede et spørgsmål i henhold til forretningsordenens artikel 149, stk. 8)
<SPEAKER ID="699" NAME="Lara Comi" AFFILIATION="PPE">
(IT) Hr. formand! Jeg vil gerne spørge medlemmerne fra partiet Lega Nord, hvad deres parti har foretaget sig under forhandlingerne og trepartsforhandlingerne, eftersom jeg personligt sammen med Det Europæiske Folkepartis Gruppe (Kristelige Demokrater) bad dem bidrage aktivt.
<P>
Det er berettiget at kritisere, men det ville være bedre at arbejde sammen om at opnå håndgribelige resultater og ikke bare lire sloganer af.
<SPEAKER ID="700" NAME="Claudio Morganti" AFFILIATION="EFD">
(IT) Hr. formand! Under førstebehandlingen i udvalget blev der vedtaget en helt anden tekst, der indeholdt omtale af oprindelsescertifikatet for produkter. Det er uklart, hvorfor Rådet og Kommissionen gav efter på dette punkt. Vi har ikke tænkt os at give op, så vi stemmer imod betænkningen, netop fordi oprindelsescertifikatet er udeladt.
<SPEAKER ID="701" NAME="Elisabetta Gardini" AFFILIATION="PPE">
(IT) Hr. formand, hr. kommissær, mine damer og herrer! Vi er her for at vurdere en tekst, der bestemt har nogle huller, eftersom jeg tror, at vi alle, som det ofte siges her i Parlamentet, ønskede noget mere ambitiøst. Men vi er også alle klar over, at vi er på rette spor. Det er klart, at et tydeligt og obligatorisk mærkningssystem for alle typer beklædningsgenstande muliggør bedre kontrol og betyder, at svindel og ulovligheder kan bekæmpes mere effektivt.
<P>
Der var f.eks. næsten enstemmig ros til, at teksten gør det obligatorisk at angive, når der er anvendt ikketekstildele af animalsk oprindelse som besætning. Vi håber, at det skaber grundlag for en mere effektiv kamp mod den forfærdelige handel med pelse fra hunde og katte, der anvendes som besætning på beklædningsgenstande, som ulovligt markedsføres her. Vi havde håbet på en mere ambitiøs plan, herunder angivelse af oprindelsessted eller i det mindste øjeblikkelig oprindelsesmærkning for produkter fra de tredjelande, der er berygtede for ikke at respektere regler og bestemmelser, der skal beskytte forbrugere, arbejdstagere, miljøet og børn - regler og bestemmelser, der nu er fast praksis i Europa og repræsenterer en reel garanti for vores forbrugere og borgere. Men jeg vil gerne minde alle om, at vi er nødt til at vinde denne kamp i fællesskab og ved at arbejde som en enhed, for som fru Comi påpegede, begyndte denne kamp for længe siden, og i dag kan vi notere os et vigtigt fremskridt.
<P>
De forbrugerhøringer, som kommissæren har lovet at gennemføre, vil være et grundlæggende skridt ikke kun for tekstilsektoren, men også for alle de sektorer, hvor Parlamentet ofte har stillet spørgsmålstegn ved offentlighedens ønske om oplysninger om oprindelse. Jeg tror, at denne oplysning vil stå øverst på forbrugernes ønskeseddel, og jeg anerkender den indsats, som alle de medlemmer, der har arbejdet personligt med denne vigtige tekst, har ydet.
<SPEAKER ID="702" NAME="Ildikó Gáll-Pelcz" AFFILIATION="PPE">
(HU) Hr. formand! Vi må være særlig opmærksomme på forbrugernes interesser, når vi drøfter denne betænkning. Nøjagtige angivelser og mærkning må tilstræbes, for det er de foranstaltninger, der kan demonstrere EU's merværdi for forbrugerne. Den ikraftværende lovgivning giver mulighed for dispensation. Det medfører en konkurrencemæssig ulempe for EU, så tiden er inde til en revision af lovgivningen i overensstemmelse med de aktuelle markedsforhold.
<P>
Ordføreren kan have ret i, at der ikke er tilstrækkelig bevis for de potentielle virkninger af de anvendte farlige materialer. Men omvendt tager ordføreren måske fejl, og det er tilrådeligt at undersøge sagen nærmere. Det er også vigtigt at vurdere eventuelle årsager og virkninger mellem allergiske reaktioner og syntetiske fibre og farvestoffer, der anvendes i tekstilprodukter. Derfor skal spørgsmålene om kvalitet, oprindelse og sporbarhed prioriteres endnu højere.
<SPEAKER ID="703" NAME="Phil Prendergast" AFFILIATION="S&amp;D">
(EN) Hr. formand! EU-borgere har ret til at kende sammensætningen af det tøj, de har på, og denne forordning vil sætte dem i stand til at undgå at købe produkter, der indeholder ikketekstildele af animalsk oprindelse, det være sig af sundhedsmæssige, etiske eller andre grunde. Når disse materialer bruges i beklædningsgenstande, f.eks. som besætning, er der i øjeblikket ikke krav om obligatorisk mærkning af sådanne materialer. Det er de fleste forbrugere ikke klar over, og de kender måske ikke den præcise sammensætning af de tekstiler, de køber.
<P>
Der findes allerede EU-lovgivning herom i forhold til skotøj, og det giver mening at give forbrugerne samme grad af information, når de køber tøj. Folk med allergi vil især få nytte af dette forslag, idet pels kan udgøre en fare for deres helbred, og Kommissionen må også undersøge muligheden for, at potentielt farlige stoffer og kemikalier, der anvendes i tekstiler, kan føre til allergiske reaktioner.
<P>
Fremtidige ansøgninger om nye tekstilfiberbetegnelser skal indeholde tilgængelige videnskabelige data om mulige allergiske reaktioner og andre skadevirkninger for menneskers sundhed. Det skal understreges, at her er tale om afbalancerede forslag, som undtager tøj fremstillet af selvstændige skræddere fra disse mærkningskrav.
<SPEAKER ID="704" NAME="Antonio Tajani" LANGUAGE="EN">
Hr. formand! Jeg synes, dette snarere er en politisk end en teknisk forhandling inden for rammerne af beslutninger truffet af EU's institutioner - i dette tilfælde Parlamentet, Kommissionen og Rådet - for at styrke realøkonomien.
<P>
Kommissionen og kommissæren for erhvervsliv og iværksætteri har til hensigt fortsat at støtte industripolitikken og små og mellemstore virksomheder, til dels for at give borgerne svar på spørgsmålet om kvaliteten af de produkter, vores virksomheder fremstiller. Den europæiske økonomis konkurrenceevne måles også med hensyn til produktkvalitet som en faktor for beskyttelse af vores medborgeres helbred. Derfor gentager Kommissionen i aften efter denne forhandling sit ønske om at gå videre med oprindelsesmærkning. Som jeg allerede har bekendtgjort - og for at forsikre hr. Cancian og alle de andre medlemmer, som har givet udtryk for bekymring over de meget lange tidsforløb - kan jeg bekræfte, at vi vil forsøge at fremlægge vores arbejde tidligere end planlagt. I den forbindelse bekræfter jeg, at jeg har givet mine medarbejdere lov til at fortsætte ad vores valgte rute, for Kommissionen har altid støttet oprindelsesmærkning både for produkter fremstillet i EU og for importerede produkter.
<P>
Aftenens forhandling har bestemt ikke været nyttesløs, for fru Győri sagde meget tydeligt, at Rådet værdsætter den bestemmelse, vi drøfter - og som er nøglen til dagens politiske debat - og at det er indstillet på at indgå en fremadskuende og ikke en tilbageskuende aftale med Kommissionen og Parlamentet for at give vores borgere reelle svar.
<P>
Jeg mener fortsat, at spørgsmålet om sporbarhed påvirker SMV'ers konkurrenceevne, og ligesom min topprioritet siden jeg blev udnævnt til kommissær har været SMV-politik i tråd med min forgængers arbejde, har jeg til hensigt fortsat at beskytte forbrugernes sundhed ved hjælp af kvalitetsprodukter, som vil være de eneste konkurrencedygtige produkter på det internationale marked, fordi EU-produkters konkurrenceevne bygger på deres kvalitet. Derfor tror jeg, at det er vigtigt at fortsætte arbejdet i denne retning.
<P>
Jeg er tilfreds med den aftale, der er indgået mellem medlovgiverne. Som De ved, skal Parlamentet og Rådet vurdere den ved andenbehandlingen, men Kommissionen har til hensigt at tage det politiske initiativ tilbage og give det nyt liv. Med andre ord har kommissæren for erhvervsliv og iværksætteri til hensigt straks at påbegynde arbejdet på at sikre beskyttelse af vores produkter af hensyn til vores virksomheders konkurrenceevne og vores borgeres helbred.
<P>
Inden jeg slutter, vil jeg gerne nævne vores engagement i at støtte innovation i tekstil- og beklædningsindustrien. Tilpasning af lovgivningen er én måde at forsvare vores konkurrenceevne på, men der er også andre industripolitiske initiativer på vej. Jeg vil blot nævnte to af dem. Vi er i færd med at udarbejde foranstaltninger, der skal støtte overførelsen af resultater fra forskning og omdannelse af dem til håndgribelige, salgbare produkter og tjenesteydelser. Vi er også ved at udarbejde en meddelelse om de grundlæggende aspekter ved konkurrenceevne i modebranchen.
<P>
Alt dette er med til at understrege behovet for at beskytte europæiske virksomheder, og at der ikke vil komme vækst og udvikling og frem for alt ingen arbejdspladser i en social markedsøkonomi, hvor markedet - som også er et grundlæggende instrument i EU - ikke forfølger et højere og vigtigere mål, nemlig socialpolitik.
<SPEAKER ID="705" NAME="Enikő Győri">
formand for Rådet. - (HU) Hr. formand! Jeg vil sige et par ord om spørgsmålene om angivelse af oprindelsesland, for det var den mest spændende del af forhandlingen, og jeg må sige, at dette spørgsmål skabte livlig debat ikke kun under samrådet med Parlamentet, men også i Rådet, og vi drøftede spørgsmålet indgående.
<P>
Eftersom samrådet om det horisontale forslag om oprindelsesland i handelspolitik ikke er overstået, virkede det ikke passende for os at skabe en præcedens, der ville bringe forslaget i fare og påvirke resultatet af forhandlingen. Vi overvejede også muligheden for at etablere et system til angivelse af produktionsstedet, der skal fungere på frivillig basis. I praksis er denne mulighed allerede til rådighed for erhvervsdrivende. Men hvis vi fastlagde dette frivillige system i en forordning uden en ordentlig gennemførelsesmekanisme, ville det føre til urimelige byrder og fordrejninger, og det ønskede vi for alt i verden at undgå.
<P>
Jeg er positiv i forhold til, at Kommissionens rapport vil vurdere virkningerne af et muligt system til angivelse af oprindelse, så lovgiverne kan træffe en sund beslutning på et senere tidspunkt.
<P>
- (IT) (...) Jeg må også udtrykke min taknemmelighed over for hr. Tajani for hans villighed til at fremskynde arbejdet i Kommissionen med henblik på at finde en løsning i denne meget vigtige sag.
<P>
(HU) Så i sidste ende virkede det som en brugbar løsning at medtage en revisionsklausul i teksten og at afgøre sagen i et punkt i præamblen, og det glæder mig meget, at fru Comi, der var den vigtigste repræsentant for emnet i dag, og som også er foregangskvinde på området, også har sagt, at denne løsning er acceptabel og en god løsning, der kan være grundlag for fælles arbejde i fremtiden.
<P>
Så jeg vil gerne endnu en gang takke alle for denne brugbare forhandling. Det er godt, at vi nu også har en tidsplan for fremtiden, og som flere medlemmer af Parlamentet har givet udtryk for, er det meget vigtigt for os, at vi kan bekæmpe forfalskning så effektivt som muligt, og at europæiske forbrugere kan stole på sporbarheden af tekstilprodukter.
<P>
Så på formandskabets vegne vil jeg gerne endnu en gang takke ordføreren, skyggeordføreren, formanden for Udvalget om det Indre Marked og Forbrugerbeskyttelse og hans kolleger for deres fælles indsats for at nå frem til en aftale om denne lov ved andenbehandlingen, så det indre marked for tekstilprodukter kan fungere endnu mere effektivt.
<SPEAKER ID="708" NAME="Toine Manders">
ordfører. - (NL) Hr. formand! Udvalget om det Indre Marked og Forbrugerbeskyttelse står for frihandel og er imod protektionisme. Protektionisme har aldrig været intentionen med dette forslag. Derimod er intentionen med det at sikre, at moderne teknologier udnyttes til at give forbrugere passende information, og at give nøjagtige informationer. Jeg finder det også meningsløst, at nogle medlemmer efter førstebehandlingen skulle sige: "Nå, nu er det overstået, så nu kan vi bare fortsætte", for her i Parlamentet ved vi godt, at hvis vi ønsker at fortsætte som før, og hvis vi ønsker noget andet, end hvad Rådet eller Kommissionen vil, så bliver det forpurret. Det er nemt at gøre opmærksom på det nu, men jeg tror virkelig, det er den rigtige vej frem. Jeg har set, hvor stærkt hr. Tajani har støttet vores kompromis, og jeg opfordrer fru Györi til at stå lige så fast i sine forsøg på at overtale Rådet til at acceptere de positive elementer, der følger af undersøgelsen, og indarbejde dem i lovgivningen.
<P>
Hvis det sker, tror jeg, at vi vil kunne vise, at vi laver love, som er til fordel for industrien, for forbrugerne og for os, for vi er nødt til at bevare offentlighedens støtte i Europa.
<P>
Jeg takker alle for deres støtte, og endnu en gang tak til hr. Tajani for hans støtte. Jeg håber, at resultaterne af undersøgelsen foreligger snarest muligt. Jeg håber også, at det vil lykkes formanden for Rådet at overtale Rådet, så vi kan starte arbejdet på en positiv baggrund.
<P>
Jeg tror, at fremtiden vil vise, at den kurs, vi nu udstikker, er en skabelon, et eksempel for rigtig mange sektorer, en kurs, der er umagen værd. Ingen lovgivning bør nogensinde baseres på følelser, for det er der ingen, der ønsker. På den anden side vil lovgivning, der er underbygget og støttes af videnskabelige argumenter med bidrag fra alle parter, og som i sidste ende vil føre til lovgivning, som alle kan acceptere, og som samtidig er gennemførlig, føre til større velstand i Europa.
<SPEAKER ID="709" NAME="Formanden">
Forhandlingen er afsluttet.
<P>
Afstemningen finder sted onsdag den 11. maj kl. 12.30.
<P>
Skriftlige erklæringer (artikel 149)
<SPEAKER ID="710" NAME="Ilda Figueiredo" LANGUAGE="PT">
Vi ved, at Kommissionen den 30. januar 2009 vedtog det nuværende forslag til forordning om tekstilfiberbetegnelser og tilknyttet mærkning af tekstilprodukter. Målet med forslaget er at forenkle og forbedre den eksisterende lovramme for mærkning af tekstilprodukter med henblik på at tilskynde til udvikling og udbredelse af nye fibre. Forslaget letter processen med at tilpasse lovgivning til tekniske fremskridt ved at forvandle de tre eksisterende direktiver til en enkelt forordning, hvorved man undgår at gennemføre udelukkende tekniske opdateringer og forkorter tiden fra indsendelse af en ansøgning til vedtagelse af en ny fiberbetegnelse.
<P>
Flertallet i Parlamentet støtter forenklingen af den eksisterende lovramme, hvilket tilskynder til innovation i tekstil- og beklædningsbranchen og samtidig giver fiberbrugere og forbrugere mulighed for nemmere at drage fordel af innovative produkter.
<P>
I sin holdning ved førstebehandlingen, der blev vedtaget den 18. maj 2010, godkendte Parlamentet 63 ændringsforslag med meget stort flertal, herunder regler om oprindelsesmærkning, angivelse af materialer af animalsk oprindelse, brug af sproguafhængige symboler og en revisionsklausul, men Rådet accepterede ikke det hele. Det er vigtigt, at det accepterer flere forslag, især om oprindelsesmærkning.
<P>
Derfor støtter vi de fleste af de vedtagne holdninger.
