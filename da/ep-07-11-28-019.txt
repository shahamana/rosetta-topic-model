<CHAPTER ID="019">
Udøvelse af tv-spredningsvirksomhed (forhandling)
<SPEAKER ID="164" NAME="Formanden">
Næste punkt på dagsordenen er indstilling ved andenbehandling fra Kultur- og Uddannelsesudvalget om Rådets fælles holdning med henblik på vedtagelse af Europa-Parlamentets og Rådets direktiv om ændring af Rådets direktiv 89/552/EØF om samordning af visse love og administrative bestemmelser i medlemsstaterne vedrørende udøvelse af tv-radiospredningsvirksomhed (10076/6/2007 - C6-0352/2007 - (Rapporteur: Ruth Hieronymi).
<SPEAKER ID="165" NAME="Ruth Hieronymi">
ordfører. - (DE) Hr. formand, fru kommissær, mine damer og herrer! I dag skal vi drøfte Parlamentets og Rådets forudforhandlede fælles holdning til en revision af direktivet vedrørende udøvelse af tv-/radiospredningsvirksomhed. Vi kan betragte dette som en stor succes for Parlamentet, Rådet og Kommissionen, så jeg vil gerne begynde med at udtrykke min varmeste tak til mine kolleger i Parlamentet fra alle politiske grupper og fra alle de involverede udvalg, især skyggeordførerne fra Kultur- og Uddannelsesudvalget, Henri Weber, Ignasi Guardans Cambó og Helga Trüpel. Deres store indsats har gjort det muligt for os at præsentere en succes, et fælles resultat, her i dag.
<P>
Jeg vil ligeledes rette en tak til kommissær Reding - årets kommissær 2007, tillykke! - som har fremlagt dette forslag til en revision af direktivet med en beslutsomhed, der var lige så stor som samarbejdsviljen, og som har arbejdet på dette forslag sammen med os.
<P>
Jeg vil desuden rette en tak til Rådet, specielt til det tyske formandskab, under hvis ledelse det blev muligt at nå frem til den fælles holdning, samt til det nuværende portugisiske formandskab, som trofast har forsvaret den fælles holdning og således givet os mulighed for at drøfte den i dag og stemme om den i morgen.
<P>
"Fjernsyn uden grænser" er afgørende til sikring af informationsfrihed og mediepluralisme i Europa. Derfor er vi utroligt glade for, at vi har fået mulighed for at opdatere dette direktiv i rette tid. På grundlag af princippet om oprindelsesland har vi opnået fælles målsætninger for traditionelt fjernsyn og nye former for fjernsyn, uanset platform. For traditionelt fjernsyn indebærer dette hovedsagelig retten til korte reportager fra hele Europa, sikkerhed for bedre adgang for handicappede, bedre kontol af reklamer rettet mod børn og uafhængigt nationalt tilsyn med medierne.
<P>
Vi har imidlertid også forbedret det finansielle grundlag for kommerciel tv-spredning, ikke gennem flere reklamer - de er stadig fastsat til maksimum 12 minutter pr. time - men ved at indføre smidigere regler. Vi har taget det vanskelige skridt at tillade produktplacering, således at private tv-selskaber i konkurrence med Google og andre konkurrenter vil være i stand til at tilbyde "free-to-air"fjernsynstjenester i fremtiden. Det var Parlamentet, der arbejdede på at sikre gennensigtighed på området.
<P>
Med hensyn til moderne tv på internettet vil der efter beslutningen i morgen og den efterfølgende implementering af denne på nationalt plan gælde det princip, at tv stadig er et økonomisk og kulturelt produkt, uanset hvilken teknologi der anvendes. Dette er den europæiske model, vi har sikret med dette direktiv om de audiovisuelle medietjenester, som det vil blive kaldt i fremtiden. Tv på internettet og mobil-tv bør også have en fremtid i Europa, ikke blot som et økonomisk produkt, men også som en grundlæggende garanti for informationsfrihed og mediepluralisme.
<P>
Det er derfor, det er så vigtigt at have iværksat dette moderniserede direktiv i rette tid. "I rette tid" betyder, at de forestående forhandlinger om telekommunikationspakken, som er startet nu, såvel som drøftelserne om onlineindhold kan finde sted inden for afklarede juridiske rammer for traditionelle og nye audiovisuelle medietjenester.
<P>
Derfor beder jeg om Deres støtte ved afstemningen i morgen, således at vi kan sikre et bredt flertal for en udvikling inden for den europæiske mediepolitik.
<SPEAKER ID="166" NAME="Viviane Reding" LANGUAGE="FR">
Hr. formand! Det er altid en stor tilfredsstillelse for en mor at se det barn, hun har bragt til verden, vokse op og blive en livlig og intelligent teenager. Det er sådan, jeg føler i aften over for vores direktiv om audiovisuelle medietjenester "uden grænser", en følelse af tilfredshed og stolthed, som jeg gerne vil dele med barnets gudmoder, vores udmærkede ordfører, Ruth Hieronymi.
<P>
Der er mange måder at teste et barns intelligens på. Fru Hieronymi har lavet en liste over disse: Et anvendelsesområde, der er blevet tilpasset fremtidens audiovisuelle midler, eftersom det er blevet udvidet til også at omfatte audiovisuelle medier såsom video on demand. Princippet om oprindelsesland er endnu en gang blevet bekræftet, og således er programmernes frie bevægelighed blevet konsolideret, og procedurer for kommunikation og dialog er blevet tilføjet for at undgå eller løse potentielle konflikter. Der er skabt balance mellem respekten for forbrugerne og større frihed for virksomhederne. Retten til information er blevet udvidet med de nye regler om adgang til korte uddrag af de vigtigste begivenheder. Alle disse nye elementer, og endnu mere, er efter min mening udtryk for en intelligent balance mellem fornyelse og respekt for værdier.
<P>
Som bevis på barnets vitalitet vil jeg gerne pege på, at den kulturelle mangfoldighed på det digitale område er blevet fremmet, nye reklameteknikker er blevet anerkendt, juridiske rammer for produktplacering er omsider blevet fastlagt, opmærksomheden er omsider blevet rettet mod vores syns- og hørehæmmede medborgeres adgang til audiovisuelle medier, og industrien er blevet vist tillid i form af gennemførelsesbestemmelser for direktivet, som anvender selvregulering eller samregulering.
<P>
Parlamentet spillede en vigtig rolle i opfostringen fra barn til ung, og i den forbindelse vil jeg gerne udtrykke min taknemmelighed. Dette er endnu et eksempel på et fremragende samarbejde mellem de tre institutioner, som med held har gennemført en lovgivning, der vil blive et væsentligt grundlag for sektoren og kulturen i fremtiden.
<P>
Det er nu tid til, at barnet forlader reden og flyver ud i verden som voksen. Når der er tale om et fællesskabsdirektiv, betyder det, at det skal gennemføres af medlemsstaterne. I overensstemmelse med EU-politikken håber jeg virkelig, at dette stadie ikke resulterer i et overvægtigt barn, hvilket ville være så meget mere paradoksalt, som vi i det nye direktiv opfordrer sektoren til at udvikle adfærdskodekser vedrørende reklame rettet mod børn, som kan føre til overvægt. Derfor håber jeg, at medlemsstaterne så vidt muligt vil undlade at tilføje nationale forpligtelser til skade for deres audiovisuelle industri.
<P>
Jeg er helt sikker på, at den tekst, De får fremlagt til godkendelse i morgen, vil sørge for ægte retlig sikkerhed i sektoren og ligeledes fremme vores samfundsværdier og kulturelle værdier. Med disse retlige rammer er EU foran med lovgivingen i forhold til andre verdensdele. Jeg synes, vi kan være stolte af den. På det kreative område er den også en hjælp for vores industier. Vi medvirker til at få den bedst mulige finansieringsordning for vores film og til at skaffe europæerne adgang til programflader med primaindhold på gratis tv-net. Så det er her i aften sammen med Dem og takket være Dem, at jeg føler, at missionen er fuldført.
<SPEAKER ID="167" NAME="Gunnar Hökmark" LANGUAGE="SV">
Hr. formand! Lad mig først lykønske og takke ordføreren for det udførte arbejde og ligeledes kommissæren. Der er mange forskellige og meget stærke synspunkter i denne sag, og alligevel er det lykkedes at fremkomme med et forslag, som vi drøfter her i aften, og som viser vejen frem for europæisk fjernsyn.
<P>
Der er nogle få ting, som jeg synes, det er vigtigt at understrege. Blandt andet indfører vi lovgivningen om princippet om oprindelsesland, hvilket betyder et bedre og stærkere grundlag for mangfoldighed, men også for fælles europæisk fjernsyn og - hvilket er et vigtigt punkt - bedre betingelser for europæisk filmindustri, eftersom dette område er tæt forbundet med tv-sektoren. Desuden vil det gøre det lettere for frie medier at eksistere på tværs af Europas grænser.
<P>
Selvfølgelig er der visse ting, der kunne have været endnu bedre. Jeg mente selv, at det ville have været godt, hvis vi havde haft større åbenhed omkring emnet reklametid, men der er skabt større smidighed her. Jeg tror også, at det forslag, der nu er kommet igen omkring emnet produktplacering, er med til at skabe forbedríng. Derfor har vi grund til at være tilfredse med den udvikling, der er sket.
<P>
Lad mig sige én ting vedrørende fremtiden, eftersom denne lovgivning i vid udstrækning tager udgangspunkt i, at der er en forskel mellem det, der kaldes lineære og ikkelineære medietjenester. Jeg tror, at forskellen kommer til at spille en stadig mindre rolle i fremtiden. Det er allerede nu tydeligt, at denne forskel ikke er så stor eller så relevant. Jeg mener, det er vigtigt at følge udviklingen inden for dette område, så vi ikke ender med en situation, hvor traditionelle tv-medier i Europa er mindre gunstigt stillede end dem, der udsender ikkelineær radio og tv gennem internettet eller på anden vis, for i det lange løb kan det ende med at skade vores chancer i den globale sammenhæng. Lad mig endnu en gang takke ordføreren og sige, at vi har taget et skridt fremad.
<SPEAKER ID="168" NAME="Catherine Trautmann" LANGUAGE="FR">
Hr. formand, fru kommissær, mine damer og herrer! Lad mig begynde med at citere min kollega Henri Weber. Denne tekst er et acceptabelt kompromis for Den Socialdemokratiske Gruppe, og det lykkedes os under forhandlingerne at få tilføjet nogle vigtige bestemmelser til bevarelse af den europæiske model på det audiovisuelle område. Jeg vil gerne rette en tak til fru Hieronymi for hendes beslutsomhed, tålmodighed samt en særdeles åben og positiv holdning og et ønske om at nå frem til et kompromis.
<P>
Der var visse problemer omkring den digitale revolution i forbindelse med den videnbaserede økonomi, som nødvendiggjorde denne revision. Bestemmelserne er på passende vis blevet udvidet til også at gælde for de nye audiovisuelle tjenester. Der er garanteret beskyttelse af mindreårige, ligesom EU-borgere beskyttes mod opfordringer til enhver form for forskelsbehandling. De nye tjenester skal bidrage til finansiering af film og den europæiske audiovisuelle komponent. En procentdel af deres omsætning vil blive indsat på støttekonti, og europæiske produktioner kommer til at figurere i online kataloger. Mediepluralisme er nu blevet et officielt krav. De nationale tilsynsmyndigheder har fået en større rolle, og det anbefales på det kraftigste medlemsstaterne at indføre bestemmelser om adgang for alle.
<P>
Med hensyn til reklamer ønskede Den Socialdemokratiske Gruppe at bevare bestemmelserne fra det nuværende direktiv. Reklamer er begrænset til 20 % pr. time, og varigheden mellem to reklameblokke skal nu være mindst 30 minutter, hvorimod vi ønskede at bevare de 45 minutter for europæiske tv-kanaler. Ikke desto mindre er vi tilfredse med, at produktreklamer er forbudt i dokumentarprogrammer, nyhedsudsendelser og børneprogrammer. Medlemsstaterne kan imidlertid vælge at tillade denne form for reklame i film, tv-fiktion og sportsudsendelser. I så fald er der faste regler for produktplacering for at forhindre misbrug og visse uhensigtsmæssige virkninger.
<P>
Der er således fundet en balance mellem ytringsfrihed, nyhedsformidling, offentlig adgang til nye tjenester såsom video on demand samt indhold af kulturel og økonomisk værdi. Der er lagt vægt på kvalitet, og dette vil give den europæiske produktion mulighed for at styrke sin stilling. Det er en af de betydeligste virkninger af direktivet.
<SPEAKER ID="169" NAME="Ignasi Guardans Cambó" LANGUAGE="FR">
Hr. formand! Jeg føler, vi har afsluttet en meget lang rejse. Det har taget os lang tid og har krævet en indsats fra mange mennesker, mange medlemmer og mange eksperter, også mennesker, som har fulgt denne forhandling på nært hold uden for Parlamentet, fordi den var så vigtig for dem. Vi bør alle klappe os selv på skulderen, da den tekst, som er resultatet af alle disse forhandlinger og drøftelser, vedtages enstemmigt i morgen, medmindre der sker noget uventet, måske endog uden afstemning, som den egentlige test, der viser, at en tekst som denne næsten kan vedtages med bifald.
<P>
Tiden er derfor inde til at lykønske fru Hieronymi og de øvrige skyggeordførere, men især fru Hieronymi og naturligvis også kommissæren. Hun siger, at hun føler, missionen er fuldført, og hun har ret. Det har hun grund til at føle i dag.
<P>
Dette betyder, at vi vedtager et meget klart retsgrundlag med klare regler, som vil gøre investering i audiovisuelle medier mere sikker på flere måder. Reglerne vil kunne udvides til nye digitale medier og nye midler tilknyttet nye medier med alle de nødvendige elementer, som kræves med henblik på beskyttelse af forbrugere og mindreårige, uden at man samtidig overlapper eller blot forenkler de eksisterende bestemmelser. De nye midler er jo nye, så de retlige modsvar skal også være nye.
<P>
De nye reklameregler er bestemt mere smidige, det er vi klar over. Vi har drøftet dem og givet vores opbakning. I det store og hele var det min gruppe, der gjorde den største indsats for at sikre, at denne tekst endelig kom i stand, fordi vi ikke har denaturaliseret den europæiske audiovisuelle model. Så langt er vi rent faktisk aldrig gået, men vi ved - og dette bør vi ikke lægge skjul på, for vi gik også ind for produktplacering, og vi gjorde det med god samvittighed - at hvis vi vil have gratis tv til serene, selv om det aldrig er gratis, men det er det for seerne, og hvis vi ikke vil have dette gratis tv betalt udelukkende over skatterne og statsbudgettet, skal det kunne finansieres inden for konkurrencerammer. Dette er baggrunden for, at vi har tilladt produktplacering. Vi har sørget for gennemsigtighed og har gjort det helt klart, hvordan og hvornår den bør gennemføres.
<P>
Det er nu tid til at sørge for gennemførelsen. Her vil jeg opfordre Kommissionen til at påtage sig sit ansvar igen. Ganske vist er ungerne fløjet fra reden, men ikke fuldstændig. Gennemførelsen bør overvåges meget nøje, og især bør der gøres noget med hensyn til et enkelt aspekt, hvor jeg nærer alvorlig bekymring. Jeg tror, der hersker den generelle opfattelse i visse medlemsstater, at der ikke findes nogen regler for europæisk fjernsyn fra nu af og til gennemførelsen. Lovene gælder tilsyneladende ikke længere. Dette er imidlertid ikke sandt. Direktivet om fjernsyn uden grænser, som stadig er gældende, fastlagde reklamebestemmelser, og reglerne angav, hvad der kunne gøres, og hvad der ikke kunne gøres. Der hersker den generelle opfattelse, at de gældende regler ikke gælder, før de nye lovregler, det nye direktiv er gyldigt i medlemsstaterne. Her er det Deres ansvar og Kommissionens ansvar at påpege, at denne opfattelse er forkert, og at det er en forkert måde at anskue situationen på.
<SPEAKER ID="170" NAME="Zdzisław Zbigniew Podkański" LANGUAGE="PL">
Hr. formand! Ændringerne af Europa-Parlamentets og Rådets direktiv om samordning af visse love og administrative bestemmelser i medlemsstaterne vedrørende udøvelse af tv-/radiospredningsvirksomhed har til formål at sikre, at modtagerne af audiovisuelle medietjenester i medlemsstaterne får fuld gavn af fordelene i det indre marked via gennemførelsen af principperne om lovgivning ifølge oprindelseslandet.
<P>
Ændringen af direktivet vil bring EU's bestemmelser i overensstemmelse med de seneste teknologiske fremskridt. I Kommissionens forslag skelnes mellem lineære tjenester, dvs. udsendelse via traditionelt tv, internet eller mobiltelefoner, hvor indholdet hele tiden sendes ud til seeren med et løbende program, og ikkelineære tjenester svarende til tv, hvor udsendelserne via selvvalg hentes ned fra et net.
<P>
Hvis det såkaldte direktiv om fjernsyn uden grænser blev bevaret i sin nuværende form, ville det øge de uberettigede forskelle i lovgivningens behandling af forskellige måder at distribuere lignende eller identisk medieindhold på. De nuværende bestemmelser om fjernsyn bør fortsat være i kraft vedrørende lineære tjenester. Hvad ikkelineære tjenester angår, bør der imidlertid fastsættes grundlæggende minimumsbestemmelser. Disse kunne f.eks. vedrøre beskyttelse af mindreårige, forbud mod tilskyndelse til racehad og forbud mod skjult reklame. Alt dette indgår i de foreslåede ændringer. Gruppen Union for Nationernes Europa vil derfor stemme for forslaget.
<SPEAKER ID="171" NAME="Helga Trüpel" LANGUAGE="DE">
Hr. formand! I forbindelse med vores fornyede overvejelser om den nye udgave af direktivet om udøvelse af tv-/radiospredningsvirksomhed, fremover kaldet direktivet om audiovisuelle medietjenester, har vi også løbende ført en kulturpolitisk debat vedrørende kulturel diversitet og bevarelsen af kvalitet i fjernsynspredningen. Med Parlamentets endelige beslutning er lovgivningsprocessen faktisk først lige begyndt, så vi er allerede forud for begivenhederne.
<P>
Jeg opfordrer medlemsstaterne til at gøre brug af subsidiaritetsprincippet i direktivet og fuldt ud udnytte mulighederne for mere kulturel diversitet og mediediversitet. Dette gælder især for flere rettigheder til uafhængige producenter, bidraget fra ikkelineære tjenester som f.eks. leverandører af video-on-demand som støtte til europæiske produktioner og begrænsning af mulighederne for produktplacering. Især bør statslig tv- og radiospredning i Europa kunne klare sig uden produktplacering.
<P>
Gennem hele arbejdet med den nye udgave af direktivet har vi diskuteret grundlæggende principielle spørgsmål. Diskussionen drejede sig om, hvor meget markedsliberalisering vi ønsker, og hvor præcist vi vil lovgive. Som Gruppen De Grønne ser det, har løsningen på denne uoverensstemmelse været mere markedsorienteret liberalisering, især reklamer. Derfor vil vores gruppe ikke støtte den nye udgave af direktivet i afstemningen i morgen. De talrige nye muligheder for endnu mere reklame - både i sportsprogrammer, serier og spillefilm - vil reducere kvaliteten i de europæiske medier. Public servicemedier vil derfor spille en endnu vigtigere rolle i fremtiden, og nationale lovgivere bør give dem mulighed for at opfylde deres mandat til at informere og oplyse så omfattende så muligt, også via nye medier som mobiltelefoni og internettv. Det er grunden til, at vi - også i forbindelse med behandlingen af den nye udgave af telekommunikationsdirektivet - er nødt til at opstille en hensigtsmæssig ramme på europæisk plan, hvis tv- og radiospredning i fremtiden i højere grad skal modtages via mobiltelefoner eller internet.
<SPEAKER ID="172" NAME="Doris Pack" AFFILIATION="PPE-DE">
(DE) Hr. formand! Det kompromis, som Ruth Hieronymi har fået i stand - naturligvis med hjælp fra sine kolleger - er noget, jeg kan gå helhjertet ind for. Jeg vil gerne rette en varm tak til hende. Det var en meget vanskelig opgave, og hun har gjort det fremragende. Jeg mener, at kompromiset dækker det meste af det, vi ønskede at opnå under førstebehandlingen.
<P>
Som bekendt har den hastighed, som teknologien udvikler sig med, gjort, at det gamle direktiv er blevet forældet. Jeg var selv med til at arbejde på det første direktiv. Vi har fået nye ting, nye udsendelsesmuligheder, nye selvvalgstjenester sammen med traditionelt fjernsyn, så vi har brug for det nye direktiv. For mit vedkommende var det i denne sammenhæng vigtigt at bevare princippet om oprindelsesland og bevare korte reportager. Der er indført mere smidige reklameregler, men jeg mener, det er rigtigt at bevare en maksimumgrænse på 12 minutter i timen. Som det var tilfældet før, vil film og nyhedsprogrammer ikke blive afbrudt.
<P>
Som det er kommissæren bekendt, var produktplacering et vanskeligt punkt. Mange af os stemte for det aktuelle kompromis med tungt hjerte. Det positive er imidlertid, at forbuddet kommer først og efterfølges af de undtagelser, som allerede er nævnt. Hvis de anvendes korrekt, tror jeg ikke, vi får amerikanske tilstande. Forbuddet mod reklamer i børneprogrammer er også noget, jeg glæder mig over. Kompromiset sætter den audiovisuelle sektor i stand til at leve op til de store forandringer, der foregår, og tilpasse sig teknologiske forhold og markedsvilkår. Kompromiset hjælper den audiovisuelle sektor med at blive mere konkurrencedygtig i fremtiden. Kompromiset udgør på nuværende tidspunkt den bedste balance mellem mediepluralisme og kulturel diversitet og giver mulighed for at udvikle en mere konkurrencedygtig europæisk audiovisuel industri.
<P>
Lad mig endnu en gang rette en varm tak til kommissæren, men især også til Ruth Hieronymi.
<SPEAKER ID="173" NAME="Viviane Reding" LANGUAGE="FR">
Hr. formand! Jeg kan kun tilslutte mig, hvad der er blevet sagt. Med hjælp fra institutionerne og engagement fra vores ordførers og hendes kollegers side har vi skabt et direktiv, som skal bringe vores audiovisuelle industri ind i fremtiden med behørig respekt for vores værdier og kulturer. Det er et stort skridt frem for den europæiske audiovisuelle industri, og jeg kan kun glæde mig over dette sammen med de talere, som har givet udtryk herfor.
<P>
Der blev spurgt, hvad der vil ske frem til den faktiske gennemførelse af det nye direktiv. Her kan jeg forsikre medlemmet om, at vi vil fortsætte med at anvende reglerne i direktivet om fjernsyn uden grænser. Jeg har netop indledt en overtrædelsesprocedure mod Spanien for at have overskredet grænsen for reklametid. Det samme vil ske for alle medlemsstater, som ikke følger reglerne. Indtil vi får nye regler, er det stadig de gamle, der gælder.
<SPEAKER ID="174" NAME="Formanden">
Forhandlingen er afsluttet.
<P>
Afstemningen finder sted i morgen.
<P>
Skriftlige erklæringer (artikel 142)
<SPEAKER ID="175" NAME="Claire Gibault  " AFFILIATION="ALDE">
skriftlig. - (FR) Jeg vil gerne rose fru Hieronymi og hr. Guardans for deres fremragende dialog med medlemmerne og for kvaliteten af de betænkninger, de har udarbejdet med Rådet, og som har ført til fremlæggelsen af denne udprægede konsensusbetænkning ved andenbehandlingen.
<P>
Rådet har accepteret et stort antal af Parlamentets ønsker og alle min politiske gruppes ønsker. Det glæder mig, at man har medtaget to punkter i teksten, som ligger mit hjerte særligt nær, nemlig princippet om oprindelsesland og beskyttelsen af børn i forbindelse med reklamer.
<P>
Parlamentet har vist sig i stand til at føre forhandlinger med Rådet, som har frembragt en langt mere udførlig tekst end før. Det har ikke været nogen nem opgave, men vi har nået vores mål. Nu håber jeg, gennemførelsen i national ret vil blive fremmet ved hjælp af god vilje hos vores regeringer.
<SPEAKER ID="176" NAME="Gyula Hegyi  " LANGUAGE="HU">
De nye lovregler om fjernsyn uden grænser har ikke haft ubetinget succes. Det er glædeligt, at vi er ved at skabe retsgrundlag for digitalt og ikkelineært tv. Det er også i den ellevte time på grund af den hurtige teknologiske udvikling. Jeg finder det meget vigtigt, at de public servicestationer, som formidler Fællesskabets værdier, udnytter de muligheder, som de nye teknologier giver. Hvis public servicekanaler ikke kan holde trit med kommercielle kanaler med hensyn til teknologisk kvalitet, kan man frygte, at de vil miste de seere, de har haft indtil nu, og deres kulturelle programmer, programmer af almen interesse og andre kvalitetsprogrammer vil ikke nå ud til de yngre generationer. Den endelige udgave er en grundig opblødning af reglerne om reklame. Det er særligt irriterende, at vi heller ikke har haft held med at forbyde den forøgelse af omfanget af reklamer, som har sneget sig ind, selv om vores vælgere i hele Europa beklager dette. Det er også sørgeligt, at selv børneprogrammer kan afbrydes af reklamer. Lovreglerne om produktplacering er et anstændigt kompromis. Lovgivningen opfylder ikke mange af Europa-Parlamentets målsætninger, men hvis den ikke var der, ville den manglende lovgivning sandsynligvis være endnu mere problematisk.
<SPEAKER ID="177" NAME="Daciana Octavia Sârbu  " AFFILIATION="PSE">
skriftlig. - (RO) Jeg glæder mig over Rådets fælles holdning, som medfører nogle vigtige ændringer vedrørende beskyttelse af børn og mindreårige, handicappedes adgang til audiovisuelle tjenester og produktplacering.
<P>
Spotreklamer for alkohol og tobak opfattes af unge som en måde at blive socialt accepteret blandt voksne på, og det er laster, som kædes sammen med fysisk tiltrækning, sjov, eventyr og fornøjelse. Endvidere undergraver intens reklamering for føde- og drikkevarer med et højt fedt- og sukkerindhold, især når den er henvendt til børn, de positive initiativer til beskyttelse af folkesundheden såsom ernæringsvejledning og korrekt mærkning af produkter. EU står med et overvægtsproblem, og tv forværrer problemet. I Spanien er 48 % af reklamerne under børneudsendelser reklamer for slik, fastfoodprodukter og chips, og i Storbritannien udgør fødevarer, der er rige på fedt og sukker, 80 % og 90 % af tv-reklamerne.
<P>
Rådets tekst lægger vægt på udviklingen af adfærdskodekser vedrørende reklamer for "junk food" henvendt til børn og på indførelsen af filtersystemer og pinkoder, som vil øge beskyttelsen af mindreårige mod den negative indflydelse fra audiovisuelle tjenester og spille en vigtig rolle i bekæmpelsen af fedme.
