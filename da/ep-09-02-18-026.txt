<CHAPTER ID="026">
Gennemførelse af direktiv 2002/14/EF om indførelse af en generel ramme for information og høring af arbejdstagerne i Det Europæiske Fællesskab (kortfattet forelæggelse) 
<SPEAKER ID="291" NAME="Formanden">
Næste punkt på dagordenen er en kortfattet forelæggelse af betænkning af Cottigny for Udvalget om Beskæftigelse og Sociale Anliggender om gennemførelse af direktiv 2002/14/EF om indførelse af en generel ramme for information og høring af arbejdstagerne i Det Europæiske Fællesskab.
<SPEAKER ID="292" NAME="Jean Louis Cottigny">
ordfører. - (FR) Hr. formand, hr. kommissær, mine damer og herrer! Først vil jeg gerne takke de forskellige skyggeordførere for deres åbne samarbejde om denne tekst i Udvalget om Beskæftigelse og Sociale Anliggender.
<P>
Medlemsstaterne skal forbedre gennemførelsen af direktivet om information og høring af arbejdstagerne, især i forbindelse med den aktuelle finanskrise og dens konsekvenser for virksomhederne, når de omstrukturerer, fusionerer eller flytter til udlandet. Dette er det signal, som Udvalget om Beskæftigelse gerne ville sende med denne initiativbetænkning.
<P>
EU har 23 mio. virksomheder med under 250 arbejdstagere. De repræsenterer 99 % af alle virksomhederne og beskæftiger over 100 mio. mennesker. Arbejdstagernes rettigheder til information og høring er uhyre vigtige elementer i den sociale markedsøkonomi.
<P>
Gennemførelsen af direktiv 2002/14/EF er blevet væsentlig forsinket i en række medlemsstater. I denne initiativbetænkning påpeger vi, at virkningen af dette direktiv er indlysende i de lande, hvor der ikke har været noget generelt system til information og høring af arbejdstagerne.
<P>
Jeg opfordrer til en forbedret gennemførelse af direktivet i medlemsstaterne. Vi anmoder om, at Kommissionen hurtigst muligt træffer foranstaltninger for at sikre, at medlemsstaterne gennemfører dette direktiv korrekt, og indleder en overtrædelsesprocedure mod de lande, der enten slet ikke har gennemført direktivet eller ikke har gjort det korrekt.
<P>
I betænkningen understreges det også, at en række medlemsstater ved deres gennemførelsesforanstaltninger ikke har inkluderet visse ungarbejdere, deltidsarbejdende kvinder eller korttidsbeskæftigede arbejdstagere med midlertidige kontrakter.
<P>
Vi anmoder om, at medlemsstaterne præcist får defineret udtrykket "information" ved at lade arbejdstagernes repræsentanter gennemgå de indkomne data og ikke nøjes med at afvente informationsprocedurens udløb, hvis virksomhedernes beslutninger har direkte konsekvenser for arbejdstagerne. Medlemsstater uden effektive og afskrækkende sanktioner, som står i et rimeligt forhold til overtrædelsen, skal anmodes om at indføre dem. For at opnå en forbedret samordning af de forskellige lovgivningsmæssige instrumenter opfordrer vi endelig også Kommissionen til at undersøge, hvad der er påkrævet for at samordne de seks direktiver og forordningen om information af arbejdstagerne, således at der kan udarbejdes eventuelle ændringsforslag for at undgå overlapninger og modsigelser.
<P>
Da denne type fremskridt inden for arbejdstagernes rettigheder absolut er en fordel, skylder EU sig selv at sikre, at medlemsstaterne gennemfører forpligtelserne i direktivet korrekt og til fulde. Det er afgørende, at samtlige europæiske arbejdstagere ved, at Europa støtter dem, når de i deres dagligdag som arbejdstagere og navnlig på nuværende tidspunkt udviser aktiv deltagelse i deres virksomhed.
<SPEAKER ID="293" NAME="Janez Potočnik">
medlem af Kommissionen. - (EN) Hr. formand! Jeg noterer mig hr. Cottignys betænkning om dette vigtige direktiv, som på EU-plan konsoliderer en grundlæggende social rettighed for arbejdstagerne. Kommissionen tillægger det stor betydning, at der sker information og høring af arbejdstagerne på både nationalt og tværnationalt plan, navnlig i forbindelse med den aktuelle vanskelige finanskrise.
<P>
Vi foreslog, at direktivet om europæiske samarbejdsudvalg skulle omformuleres. Dette er nu blevet gjort med succes. Vi fortsætter vores arbejde med foregribelse og socialt ansvarlig håndtering af omstruktureringer og spørgsmålene på EU-plan som følge af forhandling af tværnationale aftaler.
<P>
Som præciseret i meddelelsen af 17. marts 2008 er Kommissionens primære mål for gennemførelsen af direktiv 2002/14/EF, at det skal være omfattende og effektivt med hensyn til samarbejdet med medlemsstaterne og arbejdsmarkedets to parter, der jo spiller en særdeles vigtig rolle. Man må huske på, at direktivet kun fastsætter en generel ramme, som kan gennemføres og udvides af arbejdsmarkedets to parter, navnlig på virksomhedsniveau.
<P>
Kommissionen udfører og støtter aktiviteter, der har til formål at styrke forståelsen, fremme udveksling af bedste praksis og styrke potentialet hos alle involverede parter ved hjælp af seminarer, træningskurser, undersøgelser og finansiel støtte til projekter, navnlig under en specifik budgetpost.
<P>
Som traktatens vogter følger Kommissionen også, om direktivet gennemføres korrekt, hvis der f.eks. er klager fra fagforeningerne. Men indtil videre har Kommissionen modtaget meget få klager over gennemførelsen af direktivet.
<SPEAKER ID="294" NAME="Formanden">
Forhandlingen er afsluttet.
<P>
Afstemningen finder sted torsdag den 19. februar 2009.
<P>
Skriftlige erklæringer (artikel 142)
<SPEAKER ID="985" NAME="Silvia-Adriana Ţicău  " AFFILIATION="PSE">
skriftlig. - (RO) Gennemførelse af direktiv 2002/14/EF om indførelse af en generel ramme for information og høring af arbejdstagerne i Det Europæiske Fællesskab har været genstand for betydelige forsinkelser i visse medlemsstater.
<P>
Der er efter min opfattelse behov for at styrke arbejdstagernes demokratiske deltagelse, når der tages beslutninger, som har en indvirkning på selskabet, på baggrund af den globale karakter af den aktuelle finanskrise, som påvirker medlemsstaterne vilkårligt i deres økonomiske netværk og skaber frygt for omstrukturering, fusioner eller udflytning.
<P>
For så vidt angår omstrukturering af virksomheder, vil jeg opfordre til, at der stilles europæiske midler til rådighed, og at der ydes bistand til arbejdstagerne, ikke kun til virksomhederne. Når et multinationalt selskab bliver omstruktureret, skal det efter min opfattelse også være obligatorisk, at alle afdelingers tillidsrepræsentanter inviteres til forhandlinger og bliver hørt, ikke kun repræsentanter fra de medlemsstater, hvor selskabet har sit hovedkontor.
<P>
Det er efter min opfattelse vigtigt løbende at opdatere lovgivningen om arbejdstagernes rettigheder med hensyn til at blive informeret og hørt og medtage dette punkt på dagsordenen for den europæiske arbejdsmarkedsdialog, både på erhvervs- og brancheniveau.
