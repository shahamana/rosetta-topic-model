<CHAPTER ID="004">
Googles projekt om digitalisering af verdens bøger (forhandling) 
<SPEAKER ID="064" NAME="Formanden">
Næste punkt på dagsordenen er forhandlingen om den mundtlige forespørgsel til Kommissionen om Googles projekt om digitalisering af verdens bøger af Klaus-Heiner Lehne for Retsudvalget - B7-0224/2009).
<SPEAKER ID="065" NAME="Angelika Niebler" LANGUAGE="DE">
Fru formand, hr. formand for Rådet, hr. kommissær, mine damer og herrer! De kender alle internetsøgemaskinen Google. De kender sikkert også alle sammen til Googles nye bogprojekt, som alle har drøftet de seneste par måneder. Formålet med projektet er at indscanne bøger fra biblioteker og gøre dem tilgængelige via internettet, så læserne kan få hurtig og let adgang til et stort antal værker via nettet.
<P>
Set fra læsernes og internetbrugernes synspunkt er det en vidunderlig idé. Men hvad betyder det for forfattere, kreative mennesker, kunstnere og forlag? Hvilken rolle vil de spille i udgivelsen af deres værker på nettet? Vi må se nærmere på disse spørgsmål i løbet af de næste par måneder. De er muligvis allerede klar over, at amerikanske forfattere og forlag har indledt en retssag mod Google vedrørende indscanningen og udgivelsen af værker på nettet. Så vidt jeg ved, er retstvisten blevet løst, og parterne har indgået forlig. Spørgsmålene er imidlertid endnu ikke blevet besvaret, og de handler ikke kun om situationen med Google, for der vil helt sikkert komme lignende sager i fremtiden. Vi må behandle disse spørgsmål så hurtigt som muligt.
<P>
Er der behov for at tilpasse lovgivningen om ophavsret til den digitale tidsalder? Er der behov for, at vi ændrer de eksisterende strukturer? I denne henseende tænker jeg især på forvaltningsselskabernes rolle, som vi ofte har drøftet i Parlamentet. Er der ved at blive skabt nye monopoler på nettet? Hvordan skal vi reagere på dette? Hvordan vil dette ændre strukturerne i vores lande med hensyn til f.eks. boghandlerne i regionerne? Hvad er de modstridende interesser i denne sag, og hvordan kan vi opnå en passende balance mellem dem?
<P>
Forfattere og forlag ønsker at få en økonomisk belønning for deres arbejde. Det gælder naturligvis også, når værkerne gøres tilgængelige på internettet. Bibliotekerne ønsker at lægge deres arkiver ud på nettet uden først at skulle underskrive en licensaftale med hver enkelt rettighedshaver. Forbrugernes interesser er oplagte. De vil meget gerne have hurtig og let adgang til indholdet på nettet. Vi er endnu ikke nået til det punkt, hvor vi kan drøfte mulige løsninger, men vi bliver nødt til at stille os selv en masse spørgsmål, og det er formålet med den skriftlige forespørgsel til Kommissionen fra Retsudvalget.
<P>
Skal vi indføre en skelnen for at løse de ophavsretlige spørgsmål f.eks. i forhold til indhold? Hvordan skulle der i bekræftende fald skelnes? Kommissionen ser ud til at bevæge sig i denne retning, da den som det første fokuserer på situationen med biblioteksbeholdningerne. Bør der være en proces til massedigitalisering i fremtiden, eller er vores eksisterende licenssystem tilstrækkeligt til at løse problemet? Hvordan kan clearing af rettigheder forenkles i internetalderen? Som De ved, er ophavsrettigheder primært nationale rettigheder, og i den henseende skal vi endnu en gang spørge os selv, om dette er en tidssvarende tilgang. Hvordan skal vi håndtere forældreløse værker i fremtiden, bøger, hvis rettighedshaver ikke kan identificeres eller lokaliseres? Skal vi måske skelne mellem litterære værker og videnskabelige eller akademiske værker? F.eks. tjener romanforfattere til livets ophold ved at udgive deres bøger, mens når videnskabsfolk lægger deres afhandlinger ud på nettet, er de primært interesseret i at blive kendte inden for deres forskningsområde og er mindre afhængige af de penge, de tjener på deres værker. Der er utallige spørgsmål, som vi skal stille os selv, og jeg er glad for at kunne drøfte dem med Dem.
<P>
Jeg vil gerne komme ind på et sidste vigtigt punkt, og det handler endnu en gang om forvaltningsselskaber. Se på, hvor let det er nu om dage at downloade musik fra internettet. Man går ganske enkelt ind på iTunes og køber sange for 20, 30, 40 eller 50 cent. Hvad er konsekvenserne for forvaltningsselskaberne? Har vi stadig brug for dem? Det vil være dejligt, hvis Kommissionen endnu en gang vil give os en idé om, hvordan den nuværende situation ser ud.
<P>
Her i Parlamentet har vi i årevis bedt Kommissionen om at se på forvaltningsselskaberne. Populært sagt er de også monopolistiske organer, som er blevet oprettet over flere årtier. Jeg er interesseret i at vide, hvilke planer Kommissionen har. Mit sidste punkt er, at hvis man tager en platform som Google, der gør alt gratis tilgængeligt, vil dette føre til, at der skabes et monopol på nettet. Vi skal overveje, hvordan situationen skal håndteres for at sikre, at vi ikke ender med én enkelt udbyder, som så bestemmer betingelserne for adgang til indholdet på nettet. Jeg ser frem til at forhandle med Dem i løbet af de næste uger og måneder, og jeg er interesseret i at høre Kommissionens svar på det første spørgsmål fra Retsudvalget.
<SPEAKER ID="066" NAME="Siim Kallas">
næstformand i Kommissionen. - Fru formand! Jeg vil gerne takke Retsudvalget for at rejse disse spørgsmål De har rejst så mange store og grundlæggende spørgsmål, som vi helt bestemt skal drøfte i de kommende måneder. Dette emne er helt bestemt dybtgående, interessant, spændende og meget fremtidsorienteret. Jeg vil først og fremmest give Dem et overblik i forhold til det konkrete spørgsmål.
<P>
Først og fremmest: Googles bogprojekt. Grundlæggende er det et initiativ, der er rettet mod at skabe et værktøj, som gør det muligt for en stor brugergruppe at finde, søge efter og købe bøger. For rettighedshaverne kan det udgøre endnu en salgskanal og dermed endnu en indtægtskilde. Lad mig tilføje, at Googles bogprojekt i Europa køres i stilling i samarbejde med biblioteker og kun vedrører bøger, som er offentligt eje. Bøger, der er beskyttet af ophavsret, er kun med i projektet gennem Googles partnerprogram, som henvender sig til forlag, der er villige til at indgå aftaler med Google.
<P>
Forliget i det kollektive søgsmål om Google Bøger vedrører Googles bogprojekt i USA og har til formål at afslutte en retssag, der har stået på i over fire år. Hvis det bliver godkendt, vil det skabe en yderligere indtægtskilde for rettighedshaverne, men det vil også og vigtigst af alt gøre hidtil utilgængelige værker, der ikke trykkes længere, og forældreløse værker tilgængelige for onlinesøgning og -adgang for brugere i USA. Endvidere kan de økonomiske incitamenter få rettighedshaverne til forældreløse værker til at stå frem.
<P>
I forhold til Googles bogprojekt opfatter Kommissionen Googles initiativ som en anskueliggørelse af, at der opstår nye forretningsmodeller, der skal give et stigende antal forbrugere næsten øjeblikkelig adgang til et uhyre omfattende antal værker. Eftersom Kommissionen støtter digitaliseringen af bøger på de europæiske biblioteker og videre derfra, og eftersom digitaliseringen af bøger er et kæmpearbejde, hvor der er behov for den private sektors bidrag, støtter Kommissionen initiativer som Googles bogprojekt, så længe de respekterer de intellektuelle ejendomsrettigheder og ikke fører til konkurrenceforvridning.
<P>
I forhold til forliget om Google Bøger har Kommissionen været aktivt engageret i høringer af europæiske forlag og Google. I september 2009 arrangerede Kommissionen en offentlig høring, der samlede de europæiske interessenter og forligsparterne for at udveksle synspunkter og få præciseret de forskellige elementer i aftalen.
<P>
Men i mellemtiden er der sket væsentlige ændringer. Som følge af talrige indvendinger fra Googles konkurrenter, udenlandske regeringer (Frankrig og Tyskland) og det amerikanske justitsministerium vedrørende det første forlig er forligsvilkårene blevet revideret, og de nye vilkår er blevet forelagt den amerikanske domstol den 13. november 2009.
<P>
For det første er det reviderede forlig omfangsmæssigt blevet betydelig indsnævret. Nu omfatter forliget kun bøger, der enten er registreret hos det amerikanske ophavsretlige agentur U.S. Copyright Office eller er udgivet i Det Forenede Kongerige, Australien eller Canada før den 5. januar 2009. Alle andre bøger er ikke omfattet af forliget. Det betyder, at kun forfattere og forlag fra USA, Det Forenede Kongerige, Australien og Canada i fremtiden vil være repræsenteret i bestyrelsen for registret for bogrettigheder, Books Rights Registry, som er det organ, der skal administrere forligsvilkårene.
<P>
For det andet vil forlag fra andre lande end USA, Det Forenede Kongerige, Australien og Canada nu skulle forhandle individuelt for at blive en del af Google Bøger-tjenesterne i USA.
<P>
Den nye version af forliget giver anledning til to bemærkninger. For det første er det ikke altid en fordel at stå uden for forliget. Når man gør det, kan man ikke længere kontrollere, hvad Google gør med de eksemplarer, de har scannet indtil nu.
<P>
For det andet vil forlag fra EU-medlemsstaterne - bortset fra Det Forenede Kongerige - ikke længere kunne deltage i en markant ændring af bogmarkedet. Googles bogprojekt i USA vil få et stort skub fremad, fordi de europæiske forlag ikke længere er en del af det. Selv om de tjenester, man har forhandlet sig frem til i dette forlig, kun vil være tilgængelige for amerikanske brugere, kan dette fravær være skadeligt for den kulturelle mangfoldighed.
<P>
I denne henseende har Kommissionen opfordret medlemsstaterne - og det vil den fortsat gøre - til for det første at fastlægge deres digitaliseringspolitikker, for det andet at undersøge mulighederne for offentlig-private partnerskaber og for det tredje at sikre, at alt digitaliseret materiale gøres tilgængeligt gennem Europeana. Hvis medlemsstaterne gør det, kan forliget om Google Bøger vise sig at være en katalysator for og ikke en trussel mod Europas initiativer inden for adgang til digital kultur.
<P>
Det bringer mig videre til Deres andet spørgsmål. Forhandlingen om forliget om Google Bøger har vist, at Europa ikke har råd til at blive ladt tilbage på den digitale front. Europa skal handle hurtigt. I den forbindelse er Kommissionen fuldt ud engageret i arbejdet med en ophavsretlig struktur, som vil lette omfattende digitalisering af de europæiske bibliotekssamlinger.
<P>
Vi mener, at de ophavsretlige regler skal være fleksible nok til ikke at gøre oprettelsen af onlinebiblioteker alt for kompliceret.
<SPEAKER ID="067" NAME="Róża, Gräfin von Thun Und Hohenstein" LANGUAGE="PL">
Fru formand! Jeg vil gerne takke Dem for Deres udtalelse, Retsudvalget for dets spørgsmål, fru Niebler for hendes bemærkninger og kommissæren for hans svar. Disse emner er også ekstremt vigtige for Udvalget om det Indre Marked og Forbrugerbeskyttelse. Processen med digitalisering af bøger åbner op for nye store muligheder, men den skal - og det vil jeg gerne understrege - tjene forlagenes og læsernes interesser, dvs. europæiske virksomheder og forbrugere.
<P>
Den tidligere version af aftalen med Google udgjorde en trussel om, at ét privat firma ville monopolisere hele den litterære produktion, en trussel, som endnu ikke er blevet fuldstændig elimineret. Det var Google, som scannede millioner af ophavsretligt beskyttede værker fra hele verden. Til dato har Google brugt disse indscanninger ulovligt, da virksomheden kun har anvendt det amerikanske fair use-princip og ikke har udbedt sig forfatternes eller forlagenes samtykke.
<P>
Den nye aftale lader forsat hånt om et grundlæggende princip i Bernkonventionen om, at rettighedshavere skal give deres tilladelse, før deres værker anvendes, og ikke kun have mulighed for at sige fra, hvilket alt sammen lægger ansvar, arbejde og omkostninger over på forfatternes skuldre. Aftalen gælder bøger fra hele verden, der udgives på engelsk i lande, som er omfattet af konventionen.
<P>
Da Google scannede bøgerne, trak virksomheden på kategorierne værker, der ikke trykkes længere, og forældreløse værker. Begge disse kategorier har en meget definition. Det er ret ofte muligt at finde forfatterne til forældreløse værker, hvis man virkelig ønsker det. Bøger, der ikke trykkes længere, er ofte værker, som forfatterne eller forlagene bevidst valgt ikke længere at trykke. Indebærer dette ikke en risiko for, at Google kan fratage forlagene friheden til at fastlægge deres egen udgivelsespolitik og berøve forfatterne potentielle indtægter?
<P>
Hvad angår forbrugerne, kan forlagsindustrien blive undermineret på lang sigt af Googles projekt, hvis rettighedshaverne ikke modtager de honorarer, der tilkommer dem. For fortsat at kunne være konkurrencedygtige vil forlagene holde op med at udgive bøger, som er gennemgået af eksperter og dermed er dyre. For forbrugerne vil det i praksis betyde, at publikationer af høj kvalitet erstattes af billige, uverificerede, fantasiløse udgivelser, som yderligere ledsages af allestedsnærværende reklame.
<P>
Jeg forventer derfor, at Kommissionen udtænker en politik, som vil muliggøre udviklingen af videre digitalisering, men uden at det får en negativ indvirkning på kreativiteten og på markedets og læsernes interesser her i Europa.
<SPEAKER ID="068" NAME="Sergio Gaetano Cofferati" LANGUAGE="IT">
Fru formand, mine damer og herrer! Jeg synes, at aftalen mellem Google og de amerikanske forlag indeholder nogle interessante elementer og også nogle vigtige perspektiver for nye ting for os. Men det er vigtigt sammen med disse positive aspekter at se på de problematiske spørgsmål, som den også indeholder.
<P>
For at aftalen skal være positiv, må vi ændre den måde, som vi ser på hele det komplicerede spørgsmål om ophavsrettigheder, så vi kan overvinde modsætningsforholdet mellem kravet om fri adgang til kulturelle produkter online og den særlige ufravigelige beskyttelse, som følger af ophavsrettighederne.
<P>
Det er korrekt, at det system, som Google har udtænkt, vil give brugerne som helhed en fantastisk mulighed for at få adgang til værker, særligt dem, der ikke trykkes længere, eller som er svære at finde bibliografisk, og vil samtidig give forfattere og forlag mulighed for at forny deres egne kulturelle tilbud og udvide deres læsertal. Det er imidlertid også korrekt, at Google, idet aftalen kun omfatter bøger og værker, der er registreret hos det amerikanske ophavsretlige agentur U.S. Copyright Office eller er udgivet i Det Forenede Kongerige, Canada eller Australien, og idet der ikke er planlagt særlige foranstaltninger for europæiske værker og for værker fra resten af verden - indtil videre har Google derudover blot erklæret sin generelle villighed til også at indgå lignende aftaler med andre lande - som følge af denne aftale befinder sig i en monopolposition, ikke mindst på grund af de enorme reklamemæssige ressourcer, som vil blive udnyttet i det nye system.
<P>
Virkningen vil også have konsekvenser for den europæiske kulturindustri, først og fremmest på grund af den forsinkelse, som Europa vil opleve med hensyn til hele biblioteksdigitaliseringsprojektet. Ydermere har mange europæiske bøger været registreret hos U.S. Copyright Office siden 1980'erne. Resultatet er, at de vil være underlagt de nye regler for adgang til Googles system. Endnu flere europæiske bøger indgår i samlingerne hos amerikanske biblioteker, som har tilbudt Google muligheden for at digitalisere deres eget katalog.
<P>
Kommissionen har iværksat et europæisk projekt, som til dato har haft mindre betydning, end Google Bøger forventes at få. Aftalen mellem Google og den amerikanske kulturindustri rejser dermed spørgsmålet om behovet for en syntese mellem beskyttelsen af ophavsrettigheder og produktion og tilgængelighed for brugerne, ikke mindst i lyset af den teknologiske revolution, der er sket i det seneste årti. Risikoen er, at Europa vil halte bagefter i forhold til udviklingen af denne potentielle nye model.
<P>
Jeg siger det ligeud, hr. kommissær. Jeg synes ikke, at de forslag, der er blevet nævnt her, er tilstrækkelige til at løse det problem, vi står over for. Vi har behov for en løsning, der samler landene i Europa, og som ikke lægger ansvaret for at handle over på medlemsstaterne.
<SPEAKER ID="069" NAME="Liam Aylward" LANGUAGE="EN">
Fru formand! Jeg glæder mig over, at Retsudvalget har stillet dette relevante spørgsmål til Kommissionen. Bogdigitaliseringsprojektet påvirker flere politiske områder på såvel europæisk niveau som medlemsstatsniveau såsom ophavsrettigheder, konkurrence, biblioteksdigitalisering og kultur, og kræver som sådan både drøftelser og grundige overvejelser.
<P>
Digitaliseringen af bøger har mange tydelige fordele, både kulturelt og økonomisk. Det vil gøre litteratur og læring mere tilgængelig for den digitale generation. Det vil bidrage til formidlingen af viden og kultur. Det vil give studerende, akademikere og universiteter bedre adgang til oplysninger og forskning.
<P>
For at Europa kan være med helt fremme i en succesrig videnbaseret økonomi, skal vi gå videre med ny teknologi og være forrest i videnkapløbet. Min egen medlemsstat, Irland, var kendt som en ø af helgener og lærde med en stærk tradition for litterær produktion, og hvor tilskyndelse til og fremme af læsning og litteratur altid er velkommen. Desværre må jeg sige, at de fleste af helgenerne er væk. Men digitaliseringsprojektet må ikke fortsætte på bekostning af den kreative proces bag litteratur, og det må ikke true de mange interessenters levebrød. Det er vigtigt at fremhæve, at digitalisering kun skal accepteres, når rettighederne for interessenterne, herunder forfatterne, forlagene, tegnerne, de grafiske designere og de litterære oversættere, repræsenteres og beskyttes.
<P>
I betragtning af digitaliseringens potentielle trussel mod markedet for trykte bøger er det afgørende at sikre, at rettighedshaverne modtager rimelige honorarer, og det er et spørgsmål, som jeg rejste direkte for Kommissionen i oktober. I deres svar bemærkede jeg, at Kommissionen allerede har indledt en høring for at udveksle synspunkter med interessenterne. Jeg glæder mig over disse positive tiltag, og hvis EU's lovgivning om ophavsret skal tilpasses, skal interessenterne involveres mere, så ændringerne afspejler deres interesser, samtidig med at de letter den videnbaserede økonomi.
<SPEAKER ID="070" NAME="Eva Lichtenberger" LANGUAGE="DE">
Fru formand, hr. kommissær, mine damer og herrer! Som følge af aktiviteterne i forbindelse med Google Bøger er den europæiske strategi med en langsom, målrettet tilgang og med at fremhæve de mange bekymringer, der er blevet ytret under denne strategi, blevet overhalet af virkeligheden. Vi står over for Googles omfattende digitalisering af bøger, herunder af europæiske forfattere, der ikke har givet deres samtykke, og som nu er overraskede og irriterede over at finde deres værker i Google Bøger, hvor de ikke ønsker, at de skal være.
<P>
I den forbindelse vil jeg gerne først og fremmest sige, at når vi taler om ophavsret, er det ikke kun et spørgsmål om penge. Det handler også om suveræniteten for forfatterne, som bør have ret til at deltage i beslutninger om, hvorvidt, hvordan og i hvilken form deres bøger digitaliseres og anvendes. Dette er et centralt spørgsmål og en virkelig nødvendighed. I forbindelse med dette er der det yderst afgørende spørgsmål om såkaldte forældreløse værker, hvis forfattere ikke kan lokaliseres. Vi bliver nødt til at finde en effektiv og praktisk løsning på dette problem.
<P>
Vi har alle prøvet at låne en bog ud, som vi er meget glad for, ikke få den tilbage og derefter ikke kunne købe den nogen steder, fordi den ikke trykkes længere. Google Bøger vil naturligvis være en rigtig god løsning i tilfælde som dette, fordi projektet bevarer skatte fra litteraturverdenen og områder med tilknytning dertil, som ellers ville forsvinde fra vores kulturarv. Løsningen skal imidlertid indrettes, så det hele giver mening. Google Bøger kan ikke bare ignorere alle spørgsmålene på grundlag af en antagelse. Der skal gøres et forsøg på at finde forfatteren og beskytte den pågældendes rettigheder. Det er her, forvaltningsselskaberne kommer ind i billedet, og jeg ser gerne, at det findes en rimelig løsning. Som fru Niebler sagde, skal vi drøfte forvaltningsselskabernes rolle i denne sammenhæng.
<P>
Alle har ret til at forkaste nye teknologier, men de skal naturligvis også leve med konsekvenserne, og de kan i fremtiden opleve, at de ikke er en del af den omfattende videnpulje, som er blevet skabt. Det er det centrale spørgsmål i dag. Måske er der behov for lovbestemte undtagelser for at nå frem til en relativt effektiv løsning på problemet.
<SPEAKER ID="071" NAME="Emma McClarkin" LANGUAGE="EN">
Fru formand! For bogelskere i min valgkreds i East Midlands og over hele EU er dette gode nyheder. Jeg tror, at vi står over for en bogrevolution, og jeg glæder mig over Kommissionens udtalelse.
<P>
Googles initiativ er et uundgåeligt og logisk skridt fremad set i lyset af udviklingen af den digitale økonomi med nye drivkræfter på markedet og nye krav fra forbrugerne. Jeg synes, at denne slags nytænkning fra den private sektors side skal hilses velkommen, så længe den giver plads til konkurrence i fremtiden samt giver rimelig beskyttelse.
<P>
Bibliotekerne er, selv om de er en vigtig kilde til oplysninger, en ressource, som langt fra udnyttes fuldt ud, idet ni ud af ti bøger aldrig udlånes, og der er mange tusinde bøger, som ikke er tilgængelige for forbrugerne, fordi de ikke trykkes længere, eller fordi det ikke kan betale sig at udgive publikationen.
<P>
Onlinebøger vil give forfatterne mulighed for at opnå en vis anerkendelse og også få nogle penge for deres værker.
<P>
Det, at denne slags forlig, der giver mulighed for massedigitalisering af boger, ikke gælder i EU, er et af de mest illustrative eksempler på, hvor fragmenterede EU's love om ophavsret er. Vi skal udarbejde en europæisk ophavsretlig struktur, der passer til det 21. århundrede. Europa skal benytte sig af muligheden for at gå forrest og sikre, at digitaliseringen af bøger i Europa gøres lettere, men også at forliget om Google Bøger tager hensyn til den europæiske lovgivning om ophavsret.
<P>
Vi bør tilskynde europæiske aktører til at gå ind i dette og i forskellige sprog og genrer. For dem, der ligesom mig godt kan lide fornemmelsen af at have en bog mellem hænderne, vil dette ikke erstatte behovet for fantastiske boghandler som dem i min valgkreds, East Midlands. Faktisk giver adgangen til onlinebøger os i stedet for at fjerne boghandlerne en helt ny måde at lære på og en helt ny adgang til kulturen.
<P>
I stedet for at ødelægge vores biblioteker vil det hjælpe dem med at blive arkiveret og beskyttet og give vores forbrugere flere valgmuligheder i forhold til, hvordan de får adgang til uddannelse og fornøjelser.
<P>
Det er en mulighed for forfatterne til at udbygge deres marked og deres publikum. Jeg tror, at dette er begyndelsen til en genopdagelse af store værker og til en kulturel eksplosion. Det er noget, vi skal hilse velkommen og direkte tilskynde til.
<SPEAKER ID="072" NAME="Patrick Le Hyaric" LANGUAGE="FR">
Fru formand, mine damer og herrer! Mange af os har sagt, at Google i praksis har et globalt monopol, og at virksomheden prøver på at tilegne sig hele verdens kultur- og litteraturarv samt journalistiske arv. Europa skal ikke lade sig kontrollere af Google. Derudover er Googles strategi med at tilbyde tjenesten gratis kun en facade, da virksomheden gør intellektuelle værker til handelsvarer til gengæld for årlige reklameindtægter på mere end 23 mia. USD.
<P>
Som hr. Kallas sagde, skal Europa iværksætte et digitaliseringsprogram. Men de retssager, som forfattere i USA har anlagt mod Google Bøger for plagiering af deres værker, må ikke betyde, at der etableres en digitaliseringsmodel her, som også gør originale litterære, journalistiske eller videnskabelige værker til en handelsvare.
<P>
Ud fra dette synspunkt vil vi gerne vide, hvad Kommissionen helt præcist mener med det hyppigt anvendte udtryk "kollektiv licens". Tanken med at oprette et europæisk marked for forfatterrettigheder bekymrer os i høj grad ud fra dette synspunkt. Vi må ikke forveksle intellektuelle værker, som er en fælles arv, med forretningssans, som indebærer, at kultur omdannes til en handelsvare.
<P>
Efter vores mening skal EU derfor sammen med medlemsstaterne sikre forfatternes rettigheder, dvs. forfatternes, journalisternes og forskernes intellektuelle ejendomsrettigheder. De offentlige digitaliseringssystemer, der er blevet introduceret i en række medlemsstater, bør støttes og kombineres med det europæiske projekt Europeana for at forhindre, at private virksomheder tilegner sig offentlige kulturværdier.
<P>
Før der træffes nogen beslutning, synes jeg, at Parlamentet skal arrangere en europæisk strategisk konference, der samler de europæiske institutioner, medlemsstaterne, forfatterforbund, biblioteker og endda offentlige telekommunikationsoperatører for at skabe en offentlig europæisk digitaliseringsmodel, som respekterer forfatterne og deres værker, og som gør disse tilgængelige for så mange mennesker som muligt. Dette projekt bør sammen med Europeana fungere side om side med de andre systemer, der findes i verden.
<SPEAKER ID="073" NAME="Bruno Gollnisch" AFFILIATION="NI">
(FR) Fru formand! Opgaven med at digitalisere Europas litteraturarv ikke alene for at bevare og huske den, men også for at sprede den og fremme dens indflydelse og give europæerne adgang til deres fantastiske kultur, er en stor udfordring, som de offentlige myndigheder bør være mere involveret i.
<P>
I øjeblikket er Google i skudlinjen, fordi virksomhedens kommercielle strategi indebærer et forsøg på at opnå en afgørende, langsigtet fordel ved at etablere et monopol, ikke på indholdet i et globalt virtuelt bibliotek, men på adgangen til dette indhold, og også ved til gengæld at betale regningen for denne digitaliseringsproces.
<P>
Jeg tilslutter mig mine kolleger fra Europas højrefløjspartier i deres protest mod en situation med eneret, der fører til et monopol. Vi kan løse de andre store problemer vedrørende intellektuelle ejendomsrettigheder og overholdelse af ophavsrettighederne for værker, der ikke trykkes længere, samt forældreløse værker. Lovgivningen kan tilpasses, så den også tager hensyn til disse.
<P>
Det store spørgsmål er imidlertid, hvilke alternativer der er i Europa. Europeanas websted, der har været oppe at køre i et par måneder, har kun 5 % af Europas værker online. Halvdelen af dets indhold kommer fra kilder fra Frankrig, som for en gangs skyld viser vejen frem med Gallica, det nationale franske biblioteks portal, og med INA (det nationale audiovisuelle institut).
<P>
Men de midler, der er bevilget, er ingenting i forhold til, hvad der er brug for. Google er parat til at investere 15 mio. EUR om året i hurtig digitalisering, så op til 20 mio. værker kan være tilgængelige om 10 år. Hvor meget er vi parate til at lægge på bordet? Hvis vi ikke kan svare på det spørgsmål, er jeg bange for, at Google vil være den eneste aktør, som kan leve op til bibliotekernes behov.
<SPEAKER ID="074" NAME="Tadeusz Zwiefka" AFFILIATION="PPE">
(PL) Fru formand! De potentielle fordele og muligheder, som Googles bogprojekt tilbyder forbrugere, forskere og hovedparten af forlagene og forfatterne i forhold til bevarelsen af kulturarv, er i virkeligheden indiskutable. Vi må imidlertid ikke tage let på de retlige konsekvenser, og det er dem, som jeg som repræsentant for Retsudvalget gerne vil koncentrere mig om.
<P>
For det første er de betingelser, der skal opfyldes, naturligvis klare. Jeg tænker på behovet for at respektere ophavsrettigheder og etableringen af et egnet system til udbetaling af honorarer til forfatterne. Desværre er Googles projekt baseret på et anglosaksisk retssystem og på virkeligheden på det nordamerikanske marked, hvilket er fuldstændig utilstrækkeligt for EU's system. I forbindelse med dette støder Googles aktivitet i EU på hindringer, der ikke kun er af juridisk, men også af etisk karakter. Google antager, at en rettighedshaver, som ikke vil være med i en aftale, er forpligtet til at oplyse dette til Google. Det er naturligvis ikke i overensstemmelse med vores lovgivning, som forudsætter, at det, før en bog indscannes og gøres tilgængelig, er nødvendigt at opnå forfatterens samtykke og betale det behørige gebyr.
<P>
Et andet spørgsmål angår såkaldte forældreløse bøger, dvs. værker, hvor det ikke har været muligt at identificere rettighedshaveren. I størstedelen af medlemsstaterne repræsenterer forvaltningsselskaber kendte rettighedshaveres interesser og også uidentificerede rettighedshaveres interesser ved f.eks. at sørge for indtægter fra salget i en bestemt periode for det tilfælde, at rettighedshaveren bliver fundet i fremtiden.
<P>
Jeg vil også gerne påpege, at der er behov for at tilpasse de europæiske retlige bestemmelser inden for ophavsret til udfordringerne i den digitale tidsalder. Samtidig støtter jeg fuldt ud fru Redings og hr. McCreevys holdning og også det, som hr. Kallas har sagt i dag om, at digitalisering af ophavsretligt beskyttede værker fuldt ud skal respektere princippet om ophavsret og om et rimeligt vederlag til forfatterne, så de kan drage fordel af, at den bredere europæiske offentlighed i højere grad får adgang til deres værker. For vi skal selvfølgelig ikke sætte denne mulighed over styr.
<SPEAKER ID="075" NAME="Lidia Joanna Geringer de Oedenberg" AFFILIATION="S&amp;D">
(PL) Fru formand! De muligheder, som internettet giver, har inspireret Google til at puste nyt liv i cyberspacebøger, som ikke trykkes længere, er glemt eller er forsvundet i tidens tåger. Den storslåede tanke om at skabe et moderne modstykke til biblioteket i Alexandria har imidlertid givet anledning til tvister vedrørende ophavsret.
<P>
Den aftale, der blev indgået for to uger siden, tilfredsstillede den amerikanske forfatterforening og den amerikanske forlæggerforening og nogle af deres europæiske sidestykker. Den tillader, at titler, der er udgivet i fire lande, scannes og gøres tilgængelige mod betaling. Disse lande er USA, Det Forenede Kongerige, Australien og Canada. Internetbrugerne fra disse lande vil kunne læse 20 % af e-bøgerne gratis (idet omkostningerne dækkes af annoncører) og skal betale for at læse de resterende 80 %.
<P>
Set fra forfatternes og forlagenes synspunkt har dette en dobbelt fordel. For det første vil det give et engangsbeløb fra Google på mellem 60 og 300 USD for retten til at scanne bogen og for det andet 63 % af den fortjeneste, der opnås fra e-bogen gennem Google Bøger. Forfatterne vil med andre ord tjene penge på at udgive bare en enkelt side af deres egne bøger på internettet.
<P>
Men kun få tænker på, at ikke-britiske europæiske brugere af Google Bøger, f.eks. en belgisk eller polsk internetbruger, ikke engang vil have adgang til disse 20 % af e-bøgerne. Tjenesten omfatter primært engelsksprogede titler, og de europæiske forlag eller forfattere, som måtte ønske at deltage i programmet, vil selv skulle forhandle med Google. Europæerne vil kun få adgang til de mindst attraktive bogkategorier - titler, som er offentligt eje, og hvis ophavsret for længst er bortfaldet, f.eks. bøger i det franske nationalbibliotek, som ikke er blevet udlånt i 200 år. Dette vil ikke føre til, at der bliver opbygget et komplet elektronisk bibliotek med europæiske titler.
<P>
Ud over visse forbehold i forhold til Googles projekt, såsom virksomhedens monopol på udarbejdelsen og udbredelsen af e-bøger, behovet for at betale en del af indtægterne samt annoncering, mener jeg, at manglen på et fælles ophavsretligt system i EU gør det ineffektivt. Den juridiske uro omkring Google har vist os konsekvenserne af, at vi ikke har en ensartet lovgivning om ophavsret i EU, samt at det er umuligt at give et fælles svar på Googles boginitiativ. Det er tydeligt for alle og enhver, at det er blevet en tvingende nødvendighed at harmonisere ophavsretten i EU.
<SPEAKER ID="076" NAME="Nessa Childers" AFFILIATION="S&amp;D">
(EN) Fru formand! Google er en amerikansk virksomhed, som vi alle kender godt, da den tilbyder onlinetjenester, som mange af os bruger dagligt. Da deres europæiske hovedkvarter ligger i Irland, ved jeg, at virksomheden er en fremragende arbejdsgiver og en virkelig leder, når det gælder nyskabende internetteknologi.
<P>
Digitaliseringen af bøger såsom Googles bogprojekt har potentialet til at åbne op for enorme mængder af verdens kollektive viden og kulturarv. Vi bør støtte bestræbelserne på at gøre bøger søgbare, læsbare og overførbare. Vi er alle enige om, at et digitalt bibliotek af det omfang, Google foreslår, vil medføre reelle fordele. Det gælder især vores biblioteker i Europa, som opbevarer bøger fra helt tilbage til det 17. århundrede. Kun få mennesker kan komme til at se disse bøger, men ved at lægge dem på nettet vil verden få mulighed for at studere og nyde deres indhold.
<P>
Det spørgsmål, vi imidlertid som europæere skal stille, er, om denne kæmpe mængde viden og kultur skal monopoliseres af en enkelt privat amerikansk virksomhed. Jeg tvivler ikke på, at Google ønsker at efterkomme det berømte motto om ikke at gøre noget ondt, "Do no evil". Men hvilken garanti ville vi have for, at de ikke ville udnytte deres monopol til at prissætte disse bøger, så de ville være uden for almindelige borgeres rækkevidde? Offentlig adgang til sådanne ressourcer er af altoverskyggende vigtighed.
<P>
Faktisk skal vi gøre alt, hvad vi kan for at støtte vores eget digitale bibliotek. Europeana gør næsten 5 mio. elementer tilgængelige online. Dens mission er at tilbyde den bredest mulige offentlige adgang til kulturelle samlinger fra hele Europa. Jeg beklager, at det kun er Frankrig, der har ydet et ordentligt bidrag, og at andre, herunder Irland, har bidraget med så lidt. I betragtning af at mit eget land har sådan en rig og imponerende litterær historie, opfordrer jeg den irske regering til at deltage mere i Europeanaprojektet.
<P>
Vi skal værne om den offentlige adgang til vores fælles europæiske kultur og arv. Det tydelige budskab til alle europæiske kulturinstitutioner skal være en opfordring til at digitalisere og gøre det nu.
<SPEAKER ID="077" NAME="Georgios Papastamkos" AFFILIATION="PPE">
(EL) Fru formand! Det er et princip, at vi skal fremme adgang til oplysninger og uddannelse. Samtidig skal vi også lette adgangen til europæisk og global kultur, hvor det skrevne ord indtager en helt særlig plads. I den forstand er digitaliseringen af bøger og fri adgang til dem ønskelig, men kun på den betingelse, som vi drøfter i dag, nemlig den absolutte beskyttelse af intellektuelle ejendomsrettigheder.
<P>
Vi har imidlertid institutionaliserede instrumenter i EU. Jeg henviser særlig til Europeana, som vi skal styrke og fremme yderligere. Europeana er en kombination af bibliotek, skole, filmbibliotek og musikarkiv i ét, og dette onlinebibliotek respekterer naturligvis de intellektuelle ejendomsrettigheder og tilbyder alle borgere gratis adgang. Det findes der midler til. Spørgsmålet er, hvordan vi kan bruge den indflydelse, EU har, til at være foregangsmænd og ikke bare overvåge udviklingen i den private sektor.
<SPEAKER ID="078" NAME="Edit Herczog" AFFILIATION="S&amp;D">
(HU) Fru formand! Dette er endnu et eksempel på vores vandring fra Gutenbergs galakse til en digital en af slagsen. Lovgivningsprocessens langsommelighed er grunden til, at erhvervslivet har overhalet os. Der skal mere fart på lovgivningsprocessen. Vi skal undgå anarki, og vi skal forhindre etableringen af monopoler. Vi skal sikre frihed til både læsere, forfattere og detailhandel. Vi skal også sikre kulturel mangfoldighed og lighed for mindretalssprog. Vi skal gøre alt, hvad vi kan, for at afskaffe digital analfabetisme. Det bliver vi nødt til, og det er ikke nogen simpel opgave.
<SPEAKER ID="079" NAME="Helga Trüpel" AFFILIATION="Verts/ALE">
(EN) Fru formand! Jeg er ansvarlig for den nye betænkning om Europeana, og jeg er overbevist om, at vi er nødt til at finde en rigtig god balance mellem på den ene side respekt for intellektuelle ejendomsrettigheder og på anden side let adgang for alle vores brugere.
<P>
Det betyder, at vi har behov for meget klare definitioner af, hvordan vi skal reformere ophavsretten, og vi har derfor behov for Kommissionens arbejde med hensyn til, hvilken form vi ønsker, at det europæiske fair use-princip skal antage, samt klare definitioner af forældreløse værker. Jeg vil gerne høre fra Kommissionen, om vi, hvis vi virkelig ikke ønsker at sakke bagud i forhold til USA, bør finansiere digitaliseringen af europæiske kunstværker og bevilge flere midler til Europeana via den nye Lissabonstrategi. Ellers overlader vi det til Google, og det er ikke den bedste løsning til at undgå den monopolstruktur, vi allerede har.
<SPEAKER ID="080" NAME="Rui Tavares" AFFILIATION="GUE/NGL">
(PT) Fru formand! Det er meget ironisk, er det ikke? Det, Google har gjort med at tage immateriel ejendom og gengive det til privat brug, var helt klart ulovligt fra begyndelsen ifølge konklusionerne fra selveste det amerikanske justitsministerium. I mindre målestok kalder vi det for piratkopiering. Hvorfor skal der være forskel på individuelle brugere, der gør sådan noget, og en kæmpe virksomhed som Google?
<P>
Derfor skal vores første princip være, at de store aktører ikke får nogen særlige privilegier.
<P>
Vores andet princip er, at vi ikke må være afhængige af en monopolvirksomheds velvilje. Som mange af de tilstedeværende her synes jeg, at Google er en interessant virksomhed. Jeg synes, at deres idé er innovativ og god. Men hvad nu hvis de senere hæver priserne, sådan som f.eks. forlagene bag akademiske tidsskrifter gør, så priserne bliver flere hundrede gange så høje? Hvad nu hvis de begrænser adgangen til bestemte bøger? De har en kvote på 15 % til bøger, som kan censureres.
<P>
Vi har behov for et digitalt bibliotek, som virkelig er globalt, og som reguleres af et globalt konsortium, der omfatter universiteter, som skal sikre, at kvaliteten ikke holdes nede, og nationale biblioteker, et konsortium, hvor Europa naturligvis får meget større ledelsesmæssige og beslutningsmæssige beføjelser, end det har i øjeblikket. Det startede med bøger. Det næste bliver kunstværker på de europæiske museer. Europa har ikke råd til at ikke at komme med på vognen.
<SPEAKER ID="081" NAME="Zoltán Balczó" AFFILIATION="NI">
(HU) Fru formand! Når vi i øjeblikket taler om en privat virksomheds, i dette tilfælde Googles, digitalisering af verdens bøger, virker det, som om vi kun forholder os til nutiden. I en af talerne blev det sagt, at de tilstedeværende her under alle omstændigheder vil fortsætte med at læse trykte bøger. Men uanset hvilken mulighed vi baner vejen for, vil den give de fremtidige generationer såvel en fordel som en ulempe, hvilket vi naturligvis skal forholde os til. Derfor er det centrale spørgsmål her ikke alene, som det er blevet sagt, at dette vil påvirke Europas kulturindustri. Nej, sådan en beslutning vil påvirke den europæiske kultur. Faktisk er der stor fare for, at en virksomhed vil eje verdens kulturarv eller, når vi ser frem, dens kulturelle samtid. Derfor er det altafgørende, at Europa udarbejder sin egen klare strategi på dette område.
<SPEAKER ID="082" NAME="Piotr Borys" AFFILIATION="PPE">
(PL) Fru formand! For det første er digitalisering en kæmpe mulighed for at gøre vores kulturarv, europæisk såvel som global, tilgængelig for så mange europæere som muligt. Dette passer rigtig godt sammen med målsætningerne i den nye Lissabonstrategi.
<P>
Men det ser for det første ud til, at dette kræver harmonisering af hele spørgsmålet om forældreløse værker. På dette område skal vi først og fremmest have harmoniserede europæiske løsninger vedrørende forvaltning af indtægterne fra forældreløse værker. Her har medlemsstaterne forskellige løsninger.
<P>
For det andet kræver udgivelse af værker, der ikke trykkes længere, særligt tilsyn. Efter min mening skal reglerne om disse værker harmoniseres. Vi kan ikke tillade, at der opstår en situation, hvor der ikke er strenge regler for værker, der ikke trykkes længere. For det tredje kan vi ikke acceptere opt-out-metoden i det europæiske retssystem, fordi den giver Google mulighed for at digitalisere værker uden forfatterens samtykke.
<P>
Jeg mener, at vi skal vedtage bredere foranstaltninger for EU på dette område. Jeg mener også, at hvis vi ønsker at konkurrere med Google i positiv forstand eller samarbejde med virksomheden, skal vi virkelig sætte mere fart på arbejdet med Europeana og især fremskynde dette arbejde i medlemsstaterne.
<SPEAKER ID="083" NAME="Seán Kelly" AFFILIATION="PPE">
(EN) Fru formand! Jeg har en lille historie, som jeg gerne vil fortælle for at illustrere min pointe.
<P>
Verdenshistoriens formodentlig første sag om ophavsret udspillede sig i Irland for 1 500 år siden, da en munk ved navn Finian inviterede en anden munk ved navn Columcille til sit kloster. Finian var i gang med at skrive et manuskript på det pågældende tidspunkt. Det opdagede Columcille, og han stod op om natten for at skrive det af.
<P>
Det brød Finian sig ikke om, og han bad derfor om at få det tilbage. Da han ikke fik det tilbage, appellerede han til overkongen. Overkongen hørte sagen og afgav følgende kendelse - jeg siger det først på irsk - do gach bó a lao, do gach leabhar a chóip, eller "en kalv tilhører sin mor, en afskrift tilhører bogen".
<P>
Dette er ligeså relevant i dag som for 1 500 år siden, fordi ophavsrettigheder og intellektuelle ejendomsrettigheder skal sikres. Så derfor siger jeg "en kalv tilhører sin mor, en afskrift tilhører bogen", og ophavsrettigheder og intellektuelle ejendomsrettigheder tilhører hver enkelt forfatter og kunstner.
<SPEAKER ID="084" NAME="Siim Kallas" LANGUAGE="EN">
Fru formand! Kommissionen gør alt, hvad den kan for at udvikle det digitale område i vores samfund. Det virker for mig, som om Google - og særlig virksomhedens bogprojekt - har vist sig som en markant integrerende faktor for EU, for som De alle ved - og det fremgår også af samtlige dokumenter - hører ophavsretten indtil videre udtrykkeligt hjemme i medlemsstaterne og i den nationale lovgivning.
<P>
Nu har vi behov for en slags fælles tilgang, og Kommissionen vil med glæde komme med relevante forslag. Den næste Kommission vil helt sikkert tage disse spørgsmål meget alvorligt, og de vil blive prioriteret højt. Vi er enige om, at bøgerne skal online, og at det skal ske hurtigt. Det vil de komme under alle omstændigheder, uanset om vi ønsker det eller ej. Det vigtigste er, at forfatterne får betaling for onlinebøgerne. Vi planlægger et rammedirektiv om disse spørgsmål, herunder om forvaltningsselskaberne, som skal være gennemsigtige og stå til regnskab for deres medlemmer. Rammedirektivet vil blive fremlagt engang mellem efteråret 2010 og foråret 2011.
<P>
Vi må ikke sakke bagud, og vi foreslår enkle EU-regler for forældreløse værker og også for bøger, der ikke trykkes længere. EU-forslaget vil sikre, at der kun sker digitalisering af bøger med forudgående samtykke, og der vil også blive gennemført grundige undersøgelser i forbindelse med forældreløse værker.
<P>
Lad os forsætte disse drøftelser. Endnu en gang vil vi gerne takke Retsudvalget og fru Niebler og hr. Lehne for deres initiativ til at indlede denne interessante forhandling.
<SPEAKER ID="085" NAME="Formanden">
Forhandlingen er afsluttet.
<P>
Skriftlige erklæringer (artikel 149)
<SPEAKER ID="086" NAME="Bogusław Sonik  " LANGUAGE="PL">
Google Bøger, den nye tjeneste, som Google tilbyder, har givet anledning til en del kontroverser i den seneste tid. Projektet er baseret på gratis adgang til et stort antal indscannede bøger, hvoraf 4 mio. er skrevet af europæiske forfattere. Situationen rejser spørgsmål om begrænsning af friheden på internettet og om de udfordringer, som lovgiverne står over for som følge af et informationssamfund i dynamisk udvikling.
<P>
Som Kommissionen helt rigtigt påpeger, skal digitaliseringen af ophavsretligt beskyttede bøger fuldt ud respektere det ophavsretlige princip og betale et ordentligt honorar til forfatterne, som har mest gavn af, at den bredere europæiske offentlighed får adgang til deres værker. Samtidig har Kommissionen imidlertid rejst spørgsmålet om, hvor egnet det europæiske ophavsretlige system er i forhold til udfordringerne i den digitale tidsalder. Tillader det nuværende regelværk de europæiske forbrugere at få adgang til digitaliserede versioner af bøger? Garanterer det betaling til forfatterne?
<P>
Googles bogprojekt gør bøger tilgængelige for en meget bredere læserskare, end et konventionelt bibliotek ville gøre. Den gratis udbredelse af bøger på nettet er imidlertid stødt på begrænsninger i lighed med dem, der er opstået inden for musikudgivelse. Lovgivningen er ikke fulgt med udviklingen inden for digital kommunikation, så der er behov for nye lovgivningsmæssige rammer, som gør det muligt at regulere en virkelighed i udvikling. Vi skal også have et kompromis mellem fordelene ved projekter såsom Google Bøger og forfatternes rettigheder i forhold til at modtage honorarer for deres værker.
<P>
(Mødet udsat kl. 11.50 og genoptaget kl. 12.00)
