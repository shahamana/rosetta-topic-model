<CHAPTER ID="002">
Erklæringer fra formanden
<SPEAKER ID="006" NAME="Formanden">
Indledningsvis vil jeg gerne give Dem nogle oplysninger. For det første gennemføres den sjette internationale dag mod homofobi i dag i EU. For præcis 20 år siden fjernede Verdenssundhedsorganisationen homoseksualitet fra den internationale sygdomsklassifikation. EU kæmper mod forskelsbehandling på alle fronter. Dette omfatter også homofobi. Forpligtelsen til at beskytte dem, der forskelsbehandles, er omfattet af vores vigtigste retsakter - i traktaten og i chartret om grundlæggende rettigheder, som der henvises til i traktaten.
<P>
For det andet fejrede vi i denne måned 60-årsdagen for Schuman-erklæringen, og den 8. og 9. maj holdt Parlamentet åbent hus i Bruxelles og Strasbourg. De besøgende kunne følge Parlamentets arbejde på tæt hold og høre om vores daglige arbejde. Bygningerne var åbne for alle borgere. I alt besøgte over 33 000 EU-borgere Parlamentet i Bruxelles og Strasbourg. Vi havde også et møde her i Parlamentet med 800 unge mennesker fra alle EU-landene. Der var 11 medlemmer af Europa-Parlamentet sammen med mig. Vi talte med dem, vi satte os ned sammen og drøftede EU-relaterede spørgsmål.
<P>
Den tredje oplysning. I sidste uge, torsdag den 11. maj, havde jeg æren af at overrække Charlemagne-ungdomsprisen i Aachen. Førstepladsen gik til "Train for Europe"projektet fra Tyskland. Et projekt fra Irland fik andenpladsen, og tredjepladsen gik til et projekt fra Bulgarien. Unge mennesker fra alle EU-landene deltog i konkurrencen. Det tyske projekt førte repræsentanter fra 21 europæiske lande sammen, og 24 erhvervsskoler arbejdede sammen om at udvikle og bygge et tog. Charlemagne-prisen blev overrakt den 13. maj, to dage efter ungdomsprisen, også i Aachen, til den polske premierminister, Donald Tusk.
<P>
For det fjerde deltog jeg i sidste uge i konferencen af parlamentsformænd i EU i Stockholm. Alle 40 nationale parlamentsformænd var repræsenteret. Vi talte om et fremtidigt samarbejde og også om det kommende belgiske formandskab. Konferencen blev organiseret af vores venner fra det svenske parlament og også fra det spanske parlament, som for øjeblikket har EU-formandskabet. Vi vil bl.a. afholde regelmæssige møder i parlamentsudvalgene samt fælles møder mellem de europæiske nationale parlamenter.
<P>
Jeg vil også gerne ønske held og lykke og tillykke. To EU-medlemsstater, Det Forenede Kongerige og Ungarn, har fået nye regeringer. Vi ønsker stabilitet for dem. I EU har vi et stort behov for stabile regeringer. De er bl.a. nødvendige med henblik på at kunne træffe hurtige beslutninger. Vi repræsenterer fællesskabsmetoden i EU, men samarbejde med regeringer er for os af afgørende betydning for effektiviteten af EU's aktiviteter og effektiviteten over for borgerne.
