<CHAPTER ID="013-03">
3. Sudan: Drab på fredsbevarende soldater fra Den Afrikanske Union
<SPEAKER ID="236" NAME="Formanden">
Næste punkt på dagsordenen er forhandling om seks beslutningsforslag om Sudan, drab på fredsbevarende soldater fra Den Afrikanske Union.
<SPEAKER ID="237" NAME="Marios Matsakis  " AFFILIATION="ALDE">
forslagsstiller. - (EN) Hr. formand! Parlamentet har gentagne gange drøftet den frygtelige situation i Darfur, og den seneste beslutning blev vedtaget så sent som i midten af september i år. Nyheden om det morderiske angreb på en AU-base i det sydlige Darfur i slutningen af september, hvor 10 medlemmer af fredsstyrken blev dræbt, mens otte andre medlemmer af personalet blev alvorligt såret, og om den formodede gidselstagning af ca. 40 andre er en grim påmindelse om, at der på trods af vores anstrengelser stadig skal gøres en stor indsats for at sikre fred og stabilitet i dette triste hjørne af verden.
<P>
Vi må naturligvis ikke glemme, at mindst 200.000 mennesker er blevet dræbt i Darfur under den fire år lange konflikt, og at over 2 millioner mennesker er blevet tvunget til at forlade deres hjem. Efter angrebet i september på medlemmerne af AU-fredsstyrken er EU og FN nødt til at sikre, at fredsbevarende styrker i Darfur er tilstrækkeligt bemandet og uddannet, at de er tilstrækkeligt og fuldt udstyret, og at de får tilstrækkelig logistisk og anden nødvendig støtte til at udføre deres opgave sikkert og effektivt.
<P>
At sende dårligt uddannede og dårligt udrustede civile fra AU ind i meget farlige områder tjener ikke andet formål end at spare penge på bekostning af menneskeliv, hvilket har været tilfældet i denne sag. Det er bydende nødvendigt, at det internationale samfund genovervejer situationen og lægger en ny plan.
<P>
Sidst, men ikke mindst, må vi ikke glemme de 40 mennesker, der fortsat savnes, og som man formoder, er blevet taget som gidsler. Vi må gøre vores yderste for at opklare, hvad der er sket med dem, og hjælpe til med at bringe dem sikkert tilbage til deres kære.
<SPEAKER ID="239" NAME="Alain Hutchinson  " LANGUAGE="FR">
Fru formand, fru kommissær, mine damer og herrer! Efter tabet af 10 mand under angrebet på Haskanita udsendte lederen af Den Afrikanske Unions mission i Sudan, general Martin Luther Agwai, et nødråb og henviste til, at da hans tropper var utilstrækkeligt udstyret og for fåtallige, ville de meget hurtigt kunne blive overvundet. Ind til videre er stillingen uændret, og der er stadig risiko for nye angreb som det, der fandt sted den 29. september. Hans nødråb bør vække det internationale samfund til dåd og specielt EU, som bl.a. kan opfordre kraftigt til et effektivt samarbejde mellem de medlemsstater, der er involveret i den lovede støtte fra EU's side.
<P>
Om to dage er der planlagt vigtige forhandlinger i Libyen mellem den sudanske regering og forskellige oprørsstyrker. Det vides endnu ikke, om Abdel el-Nur, der oprettede Sudans Befrielseshær og er gået i landflygtighed i Frankrig, vil deltage i disse forhandlinger. Der hersker for øvrigt lige så stor usikkerhed om de øvrige oprørsstyrkers repræsentanter, eftersom antallet skifter fra dag til dag. Hvorom alting er, må disse drøftelser prioriteres, da de kan føre til våbenhvile. Her anmoder vi også EU's myndigheder om vidt og bredt at fremhæve betydningen af dette møde og EU's hensigter om at støtte ethvert positivt fremskridt, som måtte følge deraf, både på det militære plan og med hensyn til forbedring af arbejdsvilkårene for det humanitære personale, som befinder sig i en særdeles vanskelig situation.
<P>
Jeg vil også minde om, at regeringen i Khartoum ind til videre bærer et enormt ansvar for den nuværende tragedie, og ikke alene fordi den støtter de arabiske Janjaweed militser, som spreder død og terror blandt de sorte afrikanske befolkninger. Regeringen har også i månedsvis kategorisk afvist at lade en vestlig styrke deltage i Sudan. Desuden forhindrer samme regering udenlandske journalister og observatører i at få adgang til de mest urolige egne, hvor deres arbejde ellers kunne bidrage væsentligt til fortsat at fange den internationale opinions opmærksomhed. Denne mobilisering er klart nødvendig for at ansvarliggøre alle i Europa og undgå det, der bør kaldes ved sit rette navn, nemlig folkedrab.
<P>
Det er også klart, at den kommende europæiske styrke, som skal indsættes i det østlige Tchad og den nordlige del af Den Centralafrikanske Republik, vil gøre det sværere for oprørerne at krydse grænserne frit og blive ved med at rekruttere soldater med eller uden tvang i lejrene for flygtninge og internt fordrevne personer. Udsigten til denne hindring har allerede fået visse væbnede grupper til at vende sig mod den anden side af Darfur, som grænser op til Kordofan, hvortil adgangsvejen bl.a. går gennem Haskanita. Også her kan den støtte, EU har givet tilsagn om, således vise sig at være særdeles gavnlig, men også ganske utilstrækkelig efter kort tid.
<P>
Det er altså vores ansvar at arbejde uophørligt videre på at skabe politiske betingelser for, at en europæisk indsats kommer til at virke effektivt. Vi har efter min mening været vidner til alt for meget vold og fortvivlelse i denne del af verden. Ud over de hundredtusinder af menneskeliv, som allerede er gået tabt, sker der også en fuldstændig nedbrydning af samfundsstrukturen i Darfur, hvilket gør den foranstående genopbygning vanskeligere dag for dag.
<SPEAKER ID="240" NAME="Formanden">
Jeg ved godt, vi har lidt mere tid her i eftermiddag, men der er ingen grund til at overdrive!
<SPEAKER ID="241" NAME="Tobias Pflüger  " AFFILIATION="GUE/NGL">
forslagsstiller. - (DE) Fru formand! Dette attentat, som denne beslutning omhandler, var et attentat på en diplomatisk løsning i Sudan. Konteksten er relativt vigtig, da Desmond Tutu egentlig skulle have ledet konkrete forhandlinger på stedet kort tid efter, at attentatet fandt sted. Attentatet var åbenbart planlagt bevidst for at undgå en diplomatisk løsning, som er bydende nødvendig i denne region. Der var jo flere spekulationer om, hvilke oprørsgrupper der mon havde gennemført dette attentat med 10 døde soldater fra AU-enheden til følge. Efter al sandsynlighed er det en provestlig oprørsgruppe.
<P>
Det er vigtigt, at vi, når vi beskæftiger os med spørgsmålet om Darfur, ganske enkelt ikke altid kun ser sagen fra den ene side. Det er derimod sådan, at forskellige oprørsgrupper fra Sudan, Tchad, Den Centralafrikanske Republik og de enkelte hære er aktive i området.
<P>
Jeg finder det ganske interessant, at Unionens forsøg på handling i denne konflikt, nemlig med Tchadindsatsen, i bund og grund er i en miserabel tilstand for tiden. I starten hed det sig, at man ville sende en EU-enhed derned. I realiteten er det sådan, at man har sendt en fransk enhed af sted under EU-flag suppleret med nogle få ekstra soldater. Indtil i dag har jeg ikke kunnet få fornuftige oplysninger om denne enheds egentlige operationsområde. Det er nu som før sådan, at det godt nok hedder sig, at det er for at beskytte flygtningene. Flygtningene opholder sig dog særligt i grænseområdet, og åbenbart ønsker Tchads regering, at EU-enheden netop ikke udstationeres der. Måske kan kommissæren endnu en gang være behjælpelig med oplysninger om dette.
<P>
Det, der for tiden gøres fra EU's side, er garanteret ikke det, som rent faktisk fører til en afspænding af hele situationen. Vi må sige ganske klart, at præcist det, som Desmond Tutu ønskede, nemlig en diplomatisk løsning, også er det, som vi burde støtte herfra.
<SPEAKER ID="242" NAME="Mieczysław Edmund Janowski  " AFFILIATION="UEN">
forslagsstiller. - (PL) Fru formand, fru kommissær! Sudan, landet med det største areal i Afrika, skulle efter opnåelsen af selvstændighed i 1956 være et fælles hjem for alle - det arabiske nord og det sorte syd, for de islamiske og kristne troende samt animisterne.
<P>
Borgerkrigen, der har varet i knap 50 år, har dog krævet mindst 2 millioner ofre. Over 4,5 millioner personer er blevet tvunget til at forlade deres hjem. I Darfur, hvor en konflikt brød ud i begyndelsen af 2003, er ca. 200.000 mennesker omkommet, og knap 2 millioner fordrevet fra deres hjem. Det er resultatet af skrækkelige kampe, udrensninger og terror. Det er i øjeblikket den mest tragiske humanitære krise i verden, og derudover hersker der sult og mangel på vand.
<P>
Man skal derfor takke alle, der påtager sig at føre fredsaktiviteter på denne plagede jord. Denne tak bør vi rette til Den Afrikanske Union, der har sendt en fredsmission på 7.000 mand hertil. Det seneste angreb på denne mission, som fandt sted i Haskanita, vækker stor modstand. Mindst 10 dræbte, ca. 50 savnede eller bortførte. Det er en klar krænkelse af de eksisterende aftaler og en overtrædelse af FN's resolution. Jeg vil gerne udtrykke min medfølelse med disse personers familier.
<P>
Vi, EU, skal kræve, at de skyldige straffes, og at fredsprocessen genoptages. Styrkerne i den planlagte FN- og EU-mission vil kun tælle ca. 20.000 mand. De skal dog have mulighed for at neutralisere den væbnede konflikt og bidrage til stabilisering i hele dette eksplosive hjørne af Afrika. Jeg håber, at Europa-Parlamentets beslutning om at tildele Sakharovprisen til netop den sudanske advokat Salih Mahmoud Osman vil være en positiv impuls med henblik på at trænge gennem det sudanske drama.
<SPEAKER ID="243" NAME="Raül Romeva i Rueda  " LANGUAGE="ES">
Fru formand! Jeg vil naturligvis også tilslutte mig den håndfaste fordømmelse af mordet på medlemmer af de fredsbevarende styrker.
<P>
Men samtidig vil jeg også gerne minde om alle de civile, der er blevet ofre, og som vil blive ofre på grund af den situation, som Darfur befinder sig i, og jeg vil især gerne specifikt nævne den brutalitet, der lægges for dagen i forbindelse med overgreb med en klar seksuel overtone og i forbindelse med de alvorlige voldtægter, der finder sted som følge af udnyttelsen af kvinderne, også på det seksuelle område.
<P>
Efter min mening er der ikke kun brug for handlinger og erklæringer, men for indgående efterforskning, der burde gennemføres ikke kun af de personer, der befinder sig i området, men også af Den Internationale Straffedomstol. Det er for mig et af de afgørende aspekter ved denne forhandling.
<P>
For det andet vil jeg også gerne minde om, at den sudanske regering har givet tilladelse, for nu at kalde det noget, til at acceptere UNAMID-styrker, men samtidig vil jeg også gerne minde om, at den ved andre lejligheder er løbet fra denne forpligtelse og har brudt løftet, og derfor må vi fastholde en vis forsigtighed.
<P>
Det er efter min mening naturligvis nødvendigt at blive ved med at insistere, samtidig med at vi som nævnt af hr. Pflüger sikrer, at de styrker, der tager af sted, gør det med et bredt FN-mandat, og ikke kun for at støtte et specifikt lands interesser.
<P>
For det tredje mener jeg også, at det er vigtigt og nødvendigt at minde om, at vi skal stille alle former for støtte til rådighed, såvel politisk, økonomisk og teknisk, for at kunne påtage os de funktioner, som denne mission vil skulle klare på stedet. Man kan ikke sende en mission til stedet uden garantier for, at den vil kunne opfylde sit mandat.
<P>
Endelig vil jeg også gerne indtrængende, selv om jeg her nok går lidt ud over beslutningsforslaget, opfordre den sudanske regering til at efterkomme chefanklageren ved Den Internationale Straffedomstol, Luis Moreno-Ocampos krav om, at Sudans minister for humane anliggender, Ahmed Haroun, bliver arresteret, især så han kan stilles til regnskab for fordrivelsen af to millioner mennesker i Darfur, og så der kan anlægges en international retssag, som burde have været indledt for lang tid siden.
<SPEAKER ID="244" NAME="Jürgen Schröder  " AFFILIATION="PPE-DE">
forslagsstiller. - (DE) Fru formand, fru kommissær, mine damer og herrer! Fakta er, at den fredsbevarende AU-enhed blev overfaldet den 30. september. 10 soldater blev dræbt, otte blev hårdt såret, 40 savnes stadig.
<P>
I juli i år var jeg i Darfur sammen med en delegation fra Parlamentet. Her mødtes vi også med repræsentanter fra AMIS, Den Afrikanske Unions mission i Sudan. Det var og er en ufatteligt svær mission, som repræsentanter fra AMIS forklarede os. En nigeriansk oberst, en kommandant, forklarede os eksempelvis, at det ikke forekom ham, at han var soldat, men derimod præst. Han kunne kun appellere til, at der ikke skete noget slemt, og han havde ikke noget rigtigt mandat til at kunne handle, og derfor er det heller ikke så underligt, at oprørsgrupper har udnyttet denne svaghed.
<P>
Vesten kigger ikke alvorligt nok på Afrika. Der er et misforhold mellem tragedien i Darfur og graden af vores opmærksomhed. Militærindsatser fra EU's side i Afrika er i orden, men der er fare for, at Afrika bliver til et testområde for disse indsatser. Når EU indsætter enheder i Afrika, skal de være udstyret med et solidt mandat, de skal være hensigtsmæssigt udrustede og have tilstrækkeligt personel. Endvidere skal indsatsens varighed gøres afhængig af de mål, der skal opnås.
<P>
Vi må ikke gemme os bag andre, men vi skal derimod leve op til vores forpligtelser. Dette gælder finansieringen af AMIS, logistisk støtte og støtte i form af militært udstyr og personel. Først og fremmest har vi brug for en fælles politisk vilje, og jeg mener, at der kun i et samarbejde med Kina kan opnås fred i Darfur og i hele Sudan.
<SPEAKER ID="245" NAME="José Ribeiro e Castro">
for PPE-DE-Gruppen. - (EN) Fru formand! Jeg vil læse op fra en avisartikel: "Lige efter aftensmåltidet, der brød fasten under ramadanen den 29. september, forcerede omkring 30 biler fyldt med flere hundrede sudanesiske rebeller de ydre forsvarsrækker ved en fredsbevarende AU-base i udkanten af Haskanita, en lille by i det sydlige Darfur, den krigshærgede provins i det vestlige Sudan, hvor mindst 200.000 mennesker eller måske endda 300.000 er blevet dræbt siden oprøret blev indledt i 2003".
<P>
De omkring 100 soldater, primært nigerianske, slog det første angreb tilbage, hvorefter de trak sig tilbage til skyttegravene, hvorfra de affyrede skud hele natten, indtil de ikke havde mere ammunition. Herefter blev 10 soldater dræbt. Mindst 40 soldater flygtede ind i landet. Angriberne plyndrede basen, inden sudanesiske soldater reddede de overlevende. En uge senere blev Haskanita jævnet med jorden. Da FN inspicerede skaderne, fandt de kun en skole og en moské. Det anslås, at omkring 7.000 mennesker er flygtet. Den 8. oktober udbrød der kampe i byen Muhajiriya kontrolleret af en oprørsfraktion fra Darfur. Mange mennesker blev dræbt.
<P>
Ingen ved med sikkerhed, hvem angriberne var. Selv Omar El Bashirs regering kom under mistanke. Det kunne imidlertid være oprørerne. Vi ved dog, at disse ting vil fortsætte, indtil der indsættes internationale styrker med et effektivt mandat og effektive midler. Det ved alle, og det er på tide at holde op med at lege skjul med regeringen i Khartoum.
<SPEAKER ID="246" NAME="Ana Maria Gomes">
for PSE-Gruppen. - (EN) Fru formand! Efter oprørsstyrkernes grusomme angreb på Den Afrikanske Unions mission i Sudan (AMIS) gennemførte regeringsstyrkerne en række hævnangreb rettet mod alle landsbyer, der blev anset for at være et skjulested for oprørere, med et meget stort antal civile ofre til følge.
<P>
Vi må forstå, at dette er i tråd med den folkedrabsstrategi, som følges af Bashir-kliken i Khartoum, der går ud på at splitte og nedbryde lokalsamfundene og oprørsgrupperne i Darfur for at sikre, at fredsforhandlingerne, f.eks. dem, der efter planen skal indledes i denne weekend i Libyen, ikke bliver til noget.
<P>
Dette grusomme angreb og den efterfølgende vold viser også, at en ren afrikansk styrke i Darfur som f.eks. AMIS har sine grundlæggende begrænsninger. Det er derfor af afgørende betydning, at AU/FN-hybridoperationen i Darfur (UNAMID), der skal indsættes i begyndelsen af januar, rent faktisk bliver tilstrækkeligt udstyret og fuldt bemandet og operativ på dette tidspunkt.
<P>
Det er i denne sammenhæng meget bekymrende, at formanden for Kommissionen for Den Afrikanske Union, hr. Konaré, har insisteret på en ren afrikansk styrke og endda afslået at integrere de tilbudte enheder fra Uruguay, Thailand og Norge i UNAMID, hvilket er i strid med FN's Sikkerhedsråds beslutning, og at han således har understøttet Khartoum-klikens manøvrer.
<P>
Det er også foruroligende, at EU, USA og andre rige lande ikke har ydet den hurtige og fulde støtte, som de burde, til indsættelsen af denne mission, idet de ikke har allokeret de økonomiske ressourcer og andre logistiske og militære ressourcer, som den skal bruge, hvis den skal være operativ. Selv missionen i Tchad er meget forsinket, og det skulle have været en "hastemission".
<P>
Endelig vil Omar El Bashir blive modtaget på den røde løber i Lissabon. Der er ikke kun hr. Mugabe til dels. Jeg håber, at EU's myndigheder, Kommissionen, formandskabet og medlemsstaterne ikke vil undlade at benytte lejligheden til rent faktisk at konfrontere ham med dette enorme ansvar, der en dag vil bringe ham til Haag.
<SPEAKER ID="247" NAME="Carl Schlyter">
for Verts/ALE-Gruppen. - (SV) Fru formand! Vores tanker går først og fremmest til de sønner, brødre og kære, som nu savnes efter det brutale angreb på AMIS-styrken. Disse mennesker døde, mens de prøvede at hjælpe deres medmennesker i et naboland. Mange er blevet ramt af vold, voldtægt, mord og ekstrem fattigdom her. Hvor mange gange har vi stået her og talt om det? Hvor mange gange har vi krævet, at regeringen eller andre tager affære? Lad mig minde om, at enhver regerings centrale opgave er at beskytte sin civilbefolknings menneskerettigheder. Denne regering har aldrig forsøgt at gøre det i hele sin regeringstid. Vi er imidlertid nødt til stadig at være tålmodige, selv om vi er frustrerede, da det kun kan lykkes os, hvis vi yder langsigtet økonomisk og politisk støtte til dem, der kæmper for at løse konflikten. Vi skal ikke helt og holdent ignorere vores egne økonomiske interesser. Sommetider er det vores egne olieselskaber, der faktisk støtter visse grupper, indirekte eller direkte. Det skal vi også tackle. Der hviler et virkelig tungt ansvar på regeringen, og vi skal stille flere krav. Jeg er helt enig med min kollega Raül Romeva i, at Den Internationale Straffedomstol skal have fuld adgang og fuld ret til at foretage undersøgelser, så folket i dette hærgede land til sin tid kan opleve retfærdighed.
<SPEAKER ID="248" NAME="Kathy Sinnott">
for IND/DEM-Gruppen. - (EN) Fru formand! I dag, hvor irske soldater rejser til Tchad for at beskytte flygtninge fra nabolandet Sudan, bliver jeg igen på smertelig vis mindet om, at dette tragiske folkedrab i Sudan fortsætter dag efter dag uden udsigt til en løsning. Jeg glæder mig over dette beslutningsforslag, fordi det fordømmer volden, og fordi det støtter FN's og AU's missioner til Sudan. Det understreges i beslutningen, at vi skal "gøre fælles front", og selv om jeg bifalder beslutningen, kan jeg ikke se, hvordan det skal kunne ske, idet der også er intern splittelse i FN omkring dette spørgsmål.
<P>
Det kan kun komme så vidt, fordi Kina, et medlem med afgørende indflydelse, fortsat fastholder og forlænger konflikten ved at levere våben til området. Vi må igen pege fingre af Kina, der er regeringen i Khartoums største støtte. Kina bytter kinesiske våben mod sudanesisk olie, og det er ikke vanskeligt at se, at det er en af de primære årsager til fastholdelsen af den aktuelle konflikt.
<P>
Vi bør ikke acceptere, at den kinesiske våbeneksport forbliver omgærdet af hemmelighedskræmmeri. Beijing offentliggør ikke nogen oplysninger om våbeneksport og har ikke indberettet nogen oplysninger til FN's register over konventionelle våben i de sidste otte år. Det anslås, at Kinas våbeneksport udgør over 2 milliarder amerikanske dollars om året - nogle af disse våben blev anvendt under det angreb, der blev beskrevet lige før - og vi er derfor nødt til protestere imod Kinas uansvarlige adfærd.
<P>
Hvis vi ikke tager fat på dette spørgsmål, er det ikke kun Sudan, der kommer til at lide. Våben fra Kina eksporteres helt til Australien, Malaysia, Thailand og Sydafrika, og der sendes regelmæssigt leverancer til Burma og Nepal. Jeg opfordrer derfor indtrængende Parlamentet til at handle og fordømme Kinas understøttelse af folkemordet på sudaneserne. Det er helt fint at støtte fred og FN's rolle, men vi skal gøre dette aktivt - ellers risikerer vi at forværre den sudanesiske befolknings lidelser.
<SPEAKER ID="249" NAME="Koenraad Dillen" LANGUAGE="NL">
Hr. formand! Selvfølgelig er det endnu en tragisk begivenhed, at 10 soldater fra Den Afrikanske Unions fredsstyrke er dræbt. Parlamentet har i årevis med rette været foruroliget over området.
<P>
Men alligevel beklager jeg, at vi atter er gået glip af en chance for at tage Kinas ansvar og overordentlig skadelige rolle i denne konflikt op, for det skal endnu en gang siges, at Kina, som søger indflydelse i Afrika, spiller en uhyre skadelig rolle i Sudan, som er hårdt ramt af konflikter. Dette sker på bekostning af dem, der dræbes i Darfur, og nu indirekte også med blod fra de soldater, som hjælper med at skabe stabilitet.
<P>
Kineserne har med deres tvivlsomme investeringer ydet et enormt bidrag til regimets krigsbestræbelser. Europa må omsider indse, at jo stærkere kineserne bliver i Afrika, desto svagere bliver vores vestlige budskab om demokrati, frihed og god regeringsførelse. Kina er imidlertid en for vigtig handelspartner for Europa, og når realpolitik kommer ind i billedet, bliver diskussionen om menneskerettigheder og demokrati alt for ofte skubbet i baggrunden.
<SPEAKER ID="250" NAME="Colm Burke" AFFILIATION="PPE-DE">
- (EN) Fru formand! Jeg fordømmer kraftigt mordet på 10 medlemmer af AU-fredsstyrken den 30. september 2007 begået af uidentificerede styrker i Haskanita i det sydlige Darfur. Mindst otte andre fra Den Afrikanske Unions mission i Sudan (AMIS) blev alvorligt såret, og 40 andre savnes fortsat. Jeg opfordrer på det kraftigste den sudanesiske regering til at medvirke fuldt ud til en uafhængig undersøgelse af angrebet og til at bringe alle de ansvarlige for en domstol.
<P>
Disse dødsfald er en påmindelse om den alvorlige sikkerhedssituation i dette område. Der er desværre ikke nogen fred at sikre i øjeblikket, men det internationale samfund, herunder FN og EU, er ikke desto mindre forpligtet til at forsøge at hjælpe til med at sikre denne region hurtigst muligt, således at der vil kunne blive skabt fred fremover.
<P>
EU's missioner til Tchad, Den Centralafrikanske Republik og grænsen ved Darfur skal også være opmærksom på risikoen for tab af menneskeliv. Der er ingen, der har påstået, at det ville blive en nem opgave. Det er af afgørende betydning, at EU-medlemsstaterne mobiliserer politisk, økonomisk, logistisk og teknisk støtte til de irske, franske, belgiske, polske og andre styrker, der deltager i denne mission. Vores styrker må ikke være dårligt udrustet som den betrængte AMIS-styrke. Hvis vi indsætter vores styrker i et ustabilt område, er vi nødt til at give dem mulighed for at beskytte sig. Denne EU-mission får et solidt mandat til at anvende magt i henhold til FN-pagtens kapitel VII, og styrkerne skal opfordres til at gøre brug heraf. Fredsbevarelse er en af de fornemmeste opgaver, og det er tragisk, når en fredssoldat mister livet, mens han eller hun beskytter andres liv.
<P>
Derfor er vi nødt til at fastholde presset på de forskellige berørte parter ...
<P>
(Formanden fratog taleren ordet)
<SPEAKER ID="251" NAME="Lidia Joanna Geringer de Oedenberg" AFFILIATION="PSE">
(PL) Fru formand! Darfurkonflikten, der har varet siden 2003, opfattes som den største nutidige humanitære katastrofe. Som følge af etniske udrensninger og pogromer er 200.000 omkommet, og 2,5 millioner fordrevet. Millioner af flygtninge frygter morgendagens komme, og de er kun bevogtet af en svagt udrustet fredsstyrke fra Den Afrikanske Union på 7.000 mand. Styrken er oftere og oftere selv mål for blodige angreb, f.eks. angrebet i Haskanita i september sidste år.
<P>
Situationen i regionen skærpes på dramatisk vis, repræsentanter for humanitære fredsorganisationer bortføres. I den øjeblikkelig situation bør man hurtigst muligt oprette en fælles mission fra FN og Den Afrikanske Union. Den har allerede opnået den sudanske regerings accept, men skal dog have et stærkt mandat, så civilbefolkningen fuldstændige beskyttelse sikres. Missionen skal udrustes med et passende antal soldater, udstyr og midler. EU, FN og Den Afrikanske Union skal iværksætte fælles tiltag til styrkelse af fredsprocessen i Darfur, hvilket kan hjælpe med til at finde en retfærdig og permanent aftale, der kan underskrives af alle involverede parter.
<SPEAKER ID="252" NAME="Benita Ferrero-Waldner">
medlem af Kommissionen. - (EN) Fru formand! Kommissionen fordømmer i lighed med Parlamentet kraftigt mordet på medlemmerne af AU-fredsstyrken i Haskanita og andre begivenheder gennem det seneste år, og naturligvis den kendsgerning, at mange andre fortsat savnes.
<P>
Vi skal ikke tro, at den større fredsbevarende styrke, der skal indsættes i stedet for den nuværende AU-mission i Sudan (AMIS), vil få nemt ved at beskytte sig, således at den kan sikre den omfattende humanitære operation, der finansieres af Kommissionen og en lang række andre donorer, og bevare freden, hvis der ikke er nogen fred at bevare. Det er spørgsmålet.
<P>
Vi anerkender, at den sudanesiske regering accepterer FN-fredsstyrkens tilstedeværelse på sudanesisk område. I lighed med det øvrige internationale samfund agter vi at holde regeringen fast på sit ord. Vi glæder os over, at regeringen har til hensigt at erklære våbenhvile i forbindelse med indledningen af forhandlingerne i Libyen den 27. oktober, men regeringen skal gå endnu videre. Kommissionen opfordrer også den sudanesiske regering til at indlede reelle forhandlinger med det formål at sikre en retfærdig deling af magt og rigdomme i Darfur. I lighed med det øvrige EU opfordrer vi oprørsbevægelserne til at afstå fra mord og bandekriminalitet, der besudler deres sag. Vi opfordrer dem også til at deltage helhjertet i forhandlingerne i Sirte.
<P>
Som bekendt giver FN's Sikkerhedsråds resolution 1778 af 25. september derudover en multidimensional international styrke mandat til at bidrage til stabiliseringen af det østlige Tchad og den nordøstlige del af Den Centralafrikanske Republik og således også til at garantere den lokale civilbefolknings, flygtninges og fordrevne personers sikkerhed og stabilisere situationen i Sudan.
<P>
På denne baggrund besluttede Rådet (almindelige anliggender) og Rådet (udenrigsministrene) den 15. oktober at udsende en midlertidig multidimensional europæisk styrke på 3.000 mand, den såkaldte EUFOR Tchad, med henblik på at støtte og supplere indsættelsen af FN-styrken på kort sigt. Henset til den regionale dimension af Darfurkrisen er deployeringen af denne nye EUFOR Tchad mission og en FN-politimission parallelt med UNAMID i Sudan efter min opfattelse et afgørende skridt til at bane vej for en varig løsning på konflikten i Darfur samt i sidste ende for en frivillig tilbagevenden af de sudanesiske flygtninge, der har bosat sig i Tchad. Jeg kan meddele, at en irsk general i dette øjeblik er i området for at undersøge forholdene, herunder hvor EUFOR helt præcist bør indsættes.
<P>
For at vende tilbage til selve Sudan vil jeg gerne understrege, at vi er overbevist om, at Sudans fremtid ligger i en deling af rigdomme og magt, en føderal regering og en føderal ordning. Det blev regeringen og oprørerne enige om i Naivasha i januar 2005 i forbindelse med undertegnelsen af den samlede fredsaftale, der gør en ende på årtiers borgerkrig mellem nord og syd. Det internationale samfund skal bakke fuldt op om denne samlede fredsaftale. Hvis denne aftale ikke overholdes - ja, det er vanskeligt i øjeblikket, men disse vanskeligheder er ikke nødvendigvis uoverstigelige, vil denne være et stærkt bevis på, at det må være helt muligt at indgå lignende aftaler for Darfur.
<P>
Der ydes også støtte gennem Den Europæiske Udviklingsfond til genopbygning og rehabilitering af det sydlige Sudan og til en langsigtet retfærdig og bæredygtig udvikling af hele landet, og vi bakker således fuldt op om den samlede fredsaftale. Vi støtter også de bestræbelser, der gøres af EU's særlige repræsentant for Sudan for at bane vej for fred i Darfur, og vi er sammen med andre donorer parat til at sikre, at fredsdividenden i form af rehabiliteringen og genopbygningen af Darfur følger umiddelbart efter undertegnelsen af en fornyet fredsaftale.
<P>
Vi mener, at det er i alle berørte parters interesse - regeringen, oprørerne i Darfur, landene på Afrikas Horn og det internationale samfund - at Sudan forbliver samlet. Uanset hvor lange og vanskelige og til tider nedslående forhandlingerne i Sirte bliver, mener jeg, at vi må stå fast på, at der skal findes en fredsløsning for Darfur. Vi kan stadig sikre landets enhed.
<SPEAKER ID="253" NAME="Formanden">
Forhandlingen er afsluttet.
<P>
Afstemningen finder sted om efter forhandlingerne under afstemningstiden, hvilket faktisk er næste punkt.
