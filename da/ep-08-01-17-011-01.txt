<CHAPTER ID="011-01">
1. Fængslingen af den kinesiske systemkritiker Hu Jia (forhandling) 
<SPEAKER ID="162" NAME="Formanden">
Næste punkt på dagsordenen er forhandling om fem beslutningsforslag om arrestationen af den kinesiske systemkritiker Hu Jia.
<SPEAKER ID="163" NAME="Milan Horáček">
forslagsstiller. - (DE) Fru formand! Vores gruppe har nomineret Hu Jia og hans kone, Zeng Jinyan, til Sakharovprisen. Da parret sidder i husarrest, har de via webcam deltaget i en høring i Europa-Parlamentet om menneskerettighedssituationen i Kina. Med den nye fængsling af Hu Jia demonstreres nu det, som han selv har advaret imod. Vil Kina hermed vise, at landet foragter Europa-Parlamentets holdning?
<P>
Menneskerettighederne skal forankres som et gennemgående tema i alle relationer mellem EU og Kina. Også vi skal optræde sammenhængende og konsekvent og må ikke blot ofre vores værdier på de gode økonomiske relationers alter.
<P>
Derfor opfordrer vi Rådet og Kommissionen til ikke blot at tale Hu Jias sag over for den kinesiske regering, men også på det næste topmøde mellem EU og Kina at kræve menneskerettighederne respekteret.
<P>
Kina skal afslutte den systematiske intimidering af menneskerettighedsaktivisterne. Ændrer Kina ikke sin holdning, må man stille sig spørgsmålet om, på hvilke betingelser deltagelsen i De Olympiske Lege finder sted. For Rusland er en af de næste værter ved vinter-OL, og menneskerettighederne respekteres heller ikke der.
<P>
(Bifald)
<SPEAKER ID="164" NAME="Erik Meijer" LANGUAGE="NL">
Fru formand! Problemet med menneskerettighederne i Kina vender konstant tilbage i disse uopsættelige forhandlinger. Det er der hele tiden en grund til. Den økonomiske vækst og Kinas øgede internationale anseelse har stadig ikke ført til en væsentlig anden holdning til borgerlige frihedsrettigheder, administrativt magtmisbrug, mulighed for opposition og retsvæsenets uafhængighed.
<P>
Der idømmes stadig strenge straffe, herunder den hyppigt anvendte dødsstraf. Kina er ikke det eneste land, som idømmer og fuldbyrder dødsstraf, men Kina fører dog an på dette område. De eneste fremskridt, som vi nu ser, er, at der inden fuldbyrdelsen af dødsstraffen lægges større vægt på, at det er helt sikkert, at gerningsmanden er skyldig, således at der dræbes færre personer, som senere viser sig at være uskyldige.
<P>
Den internationale interesse for de tre store dramaer i Kina er i mellemtiden i vid udstrækning forsvundet. Blodbadet på Den Himmelske Freds Plads i 1989, retsforfølgelsen af tilhængere af Falun Gong-bevægelsen og ændringen af befolkningens sammensætning i Tibet og det østlige Turkestan tiltrækker sig stadig mindre opmærksomhed.
<P>
Al opmærksomhed rettes nu mod økonomisk vækst, muligheder for eksport til Kina, muligheder for billige import fra Kina, Kinas voksende rolle i Afrika og de kommende Olympiske Lege i Kina. Under disse omstændigheder aftager presset, når det gælder en forbedring af menneskerettighedssituationen i Kina. De Olympiske Lege er blevet et argument for at rive boligkvarterer ned og jage beboerne væk. De kinesiske ambassadører siger, at deres folks nationale ære krænkes, hvis udlandet kritiserer dette.
<P>
De kommende Olympiske Lege kunne have givet anledning til forbedring. Som det ser ud nu, gavner de turismen og gennemførelsen af store offentlige arbejder, men det gælder ikke forbedringen af menneskerettighederne. I Nederlandene er der i mellemtiden opstået en diskussion om muligheden for at boykotte disse Olympiske Lege.
<P>
Et beslutningsforslag om én arresteret menneskerettighedsaktivist, Hu Jia, er nødvendigt, men ikke nok. I forbindelserne mellem Europa og Kina må det ikke være vores egne økonomiske interesser, som er det vigtigste, men vores bekymring for menneskerettighederne i Kina.
<SPEAKER ID="165" NAME="Marcin Libicki" LANGUAGE="PL">
Fru formand! Jeg er enig med hr. Mayer, der for et øjeblik siden sagde, at vi bør boykotte De Olympiske Lege på grund af den forfølgelse, den uophørlige forfølgelse, som kinesere lider under i Kina. Det gælder for resten ikke blot kineserne, for lige så ofte har vi her i Parlamentet talt om forfulgte tibetanere og andre nationale mindretal. Vi taler i dag om en ulovlig anholdelse, om forfølgelse af en frihedsaktivist, et menneske, der kæmper for friheden i Kina, politikeren Hu Jia og hans familie og kone.
<P>
Jeg vil gerne minde om, at De Olympiske Lege i Sovjetunionen for nogle årtier siden blev boykottet, og det viste sig at udgøre et vist bidrag til at vælte det kommunistiske regime. Begejstret som vi er for Kinas økonomiske succeser, som vi anerkender og lykønsker Kina med, kan vi i dag ikke lukke øjnene for chikanen af folk vedrørende deres grundlæggende rettigheder, og det gælder som sagt både kinesere og andre indbyggere i det såkaldte Kina, for Tibet, som vi har snakket om mange gange, er ikke Kina. Jeg appellerer til boykot af De Olympiske Lege.
<SPEAKER ID="166" NAME="Thomas Mann">
forslagsstiller. - (DE) Fru formand! Syv måneder før De Olympiske Lege begynder, demonstrerer Kina, hvor lidt landet respekterer menneskerettighederne. Håbet om, at IOC-beslutningen ville medføre væsentlige forbedringer i Riget i Midten, er gjort til skamme.
<P>
I oktober og november 2007 afhentede og mishandlede statssikkerhedstjenesten advokaterne Gao Zhisheng og Li Heping. I slutningen af december fængslede den menneskerettighedsaktivisten og cyberdissidenten Hu Jia under påskud af, at han via internettet havde opfordret til at undergrave statsmagten.
<P>
Den 10. oktober havde Hu Jia deltaget i en pressekonference i Europa-Parlamentet i Bruxelles om emnet menneskerettigheder. Han var tilkoblet live via telefon fra Kina. Denne modige handling må vi takke ham for. Sidste år blev han og hans kone, Zeng Jinyan, nomineret til Europa-Parlamentets Sakharovpris. I sin internetblog fortæller han om politiske fanger og ofrene for de ekspropriationer, der er foretaget i anledning af De Olympiske Lege.
<P>
I et brev takker han forbundskansler Angela Merkel for hendes modtagelse af Dalai Lama. Det var åbenbart for meget for det officielle Kina. I et åbent brev krævede 57 kinesiske intellektuelle, at Hu Jia skulle løslades. Vores formand Hans-Gert Pöttering tilsluttede sig dette. Det er et slag i ansigtet, når menneskerettighedsforkæmpere ikke mindst fængsles på grund af kontakt med Europa-Parlamentet. Vi må benytte enhver diplomatisk mulighed for straks at få ham løsladt fra fængslet.
<P>
Kina lover verden de bedste Olympiske Lege nogensinde. Prisen for dette må hverken være censur eller tilsidesættelse af retsstatsprincippet.
<SPEAKER ID="167" NAME="Filip Kaczmarek" LANGUAGE="PL">
Fru formand! I 2001, da beslutningen om at lade Beijing organisere De Olympiske Lege blev taget, var der mange af os, der troede, at denne beslutning på trods dens kontroversielle karakter ville medvirke til at ændre det kommunistiske Kinas politik, at det ville få legenes arrangører til at standse den udbredte krænkelse af menneskerettighederne, og at den ville medvirke til at udbrede borgerrettighederne i dette land. Jeg er enig med hr. Mann i, at vi her syv måneder før legene ved, at forhåbningerne har vist sig at være tomme. Det forholder sig lige omvendt - vi observerer en forstærket terror i Kina.
<P>
Menneskerettighedsforkæmpere som Hu Jia og hans kone er fængslet og holdes ulovligt tilbage uden rettergang på ukendte steder, de bliver chikaneret, skræmt eller nægtet retten til at forsvare sig. De kinesiske myndigheder sender et andet signal til verden: intet demokrati, ingen åbning. På samme tid har Den Kinesiske Olympiske Komité bestemt, at det vigtigste slogan til olympiaden bliver "en verden, en drøm", og komitéen har konstateret, at denne drøm udgøres af et fælles ønske om udvikling og fred. Det får én til at spørge: Hvilken form for fred taler Kina om, og har de virkelig forstået idéen med De Olympiske Lege?
<SPEAKER ID="168" NAME="Józef Pinior">
for PSE-Gruppen. - (EN) Fru formand! Den kinesiske aktivist, Hu Jia, blev anholdt i sit hjem en eftermiddag to dage efter jul. Det er en meget sørgelig nyhed, navnlig fordi Kina, et mægtigt land og en mægtig global aktør i en moderne verden, organiserer De Olympiske Lege i år.
<P>
Parlamentet og hele EU skal understrege, at Kina er nødt til at imødegå seks udfordringer på menneskerettighedsområdet, nemlig Kinas utilstrækkelige gennemførelse af nye love om større pressefrihed, Kinas overfladiske tilsagn om at overholde retsstatsprincippet, den begrænsede kinesiske støtte til internationale bestræbelser på at øge beskyttelsen af civilbefolkningen i Darfur, Sudan, den begrænsede kinesiske støtte til internationale bestræbelser på at fremme menneskerettighederne i Burma, manglende gennemsigtighed i den kinesiske støtte til korrupte regeringer, og navnlig løsladelsen af alle politiske fanger i Kina.
<SPEAKER ID="169" NAME="Ewa Tomaszewska">
for UEN-Gruppen. - (PL) Fru formand! Ægteparret Hu Jia og Zeng Jinyan er for os blevet symbolet på kampen for ytringsfriheden, kampen for menneskerettighederne i Kina. De er af Parlamentet nomineret til Sakharovprisen for deres virke, og de bliver samtidig forfulgt i deres hjemland for dette virke. Den 2. januar blev Hu Jia anholdt.
<P>
I 1980'erne under krigsretstilstanden i Polen var det åbenheden, der beskyttede mod de mest drastiske repressioner. Det var omtalen af de fængsledes navne i pressen eller radioer uden for jerntæppet, der gav os håb om sikkerhed. Jeg oplevede selv denne hjælp fra medfølende folk i udlandet. Derfor er det så vigtigt for mig i dag, at vores røst, Europa-Parlamentets røst, røsten fra hundredvis af medlemmer fra forskellige europæiske stater bliver hørt i Kina, at Kinas myndigheder hører den, så de stopper repressionerne mod Hu Jia og andre forfulgte.
<SPEAKER ID="170" NAME="Raül Romeva i Rueda" LANGUAGE="ES">
Fru formand! De Olympiske Lege bør af såvel de kinesiske myndigheder som resten af verden ses som en mulighed for, at Kina ændrer sit image i verden, et image, der er særlig berørt at de fortsatte overtrædelser af menneskerettighederne, som vidt forskellige grupper er udsat for af vidt forskellige årsager.
<P>
Anholdelsen af Hu Jia, blandt mange andre, viser, at Kina ikke udnytter denne mulighed, som det burde. Det er endnu en påmindelse for dem, der anså Kina for at være parat og tilstrækkeligt åbent til at organisere en international og tilsyneladende solidarisk begivenhed som De Olympiske Lege.
<P>
Kina kan endnu nå at ændre nævnte image, men så er det nødvendigt, at det tager spørgsmål som respekten af ytrings- og forsamlingsfriheden mere alvorligt og opgiver sin tvangstanke om at arrestere, straffe og dømme sine borgere, som landet beskylder for en forbrydelse, som det er vanskeligt at argumentere imod, f.eks. opfordring til ophør mod statsmagten.
<SPEAKER ID="171" NAME="Kathy Sinnott">
for IND/DEM-Gruppen. - (EN) Fru formand! De Olympiske Lege giver os altid anledning til at fokusere på bevarelsen af den menneskelige værdighed som forankret i det olympiske charter. De Olympiske Lege i Beijing i 2008 vil navnlig give os anledning til at fokusere på denne bevarelse - eller mangel på samme - i Kina. Dette vil forhåbentlig betyde, at der vil blive lagt pres på den kinesiske regering for at få den til at genoverveje handlinger såsom anholdelsen af Hu Jia. Kina har hermed en mulighed for at rette op på den dårlige menneskerettighedssituation.
<P>
Den kinesiske regering er derimod tilsyneladende fast besluttet på at feje krænkelserne af menneskerettighederne ind under gulvtæppet ved at anholde aktivister og demonstranter. De kinesiske myndigheders køb af højteknologisk sikkerhedsudstyr i Vesten, der naturligvis skal bruges til at øge sikkerheden under legene, giver anledning til bekymring. Jeg er bekymret af to grunde. Jeg frygter, at dette sikkerhedsudstyr vil blive brugt imod den kinesiske befolkning til sommer, og at det fortsat vil blive misbrugt, når sommeren er ovre. Vi må enten benytte De Olympiske Lege til at fremme menneskerettighederne i Kina eller boykotte legene. Vi kan i hvert fald ikke fejre Kina i stor stil, hvis disse åbenlyse krænkelser af menneskerettighederne fortsætter.
<SPEAKER ID="172" NAME="Desislav Chukolov" AFFILIATION="NI">
(BG) Fru formand, mine damer og herrer! I det 20. århundrede er flere millioner mennesker verden over blevet ofre for kommunismen. Desværre bliver mennesker stadig i dag ofre for denne yderst skadelige, misantropiske og i vid udstrækning antikristne ideologi, og den har fortsat sine tilhængere, selv her i Parlamentet. Jeg vil komme med et eksempel for at illustrere og tydeliggøre situationen.
<P>
Hu Jia er i øjeblikket i husarrest i Kina, fordi der er tilstrækkelig mange mennesker i Kina, der mener, at han er modstander af deres idéer. Dette er årsagen til, at det kinesiske regime mener, at han er farlig. Heldigvis er der tilstrækkelig mange medlemmer i Europa-Parlamentet, der er blevet valgt af flere millioner borgere til at repræsentere deres synspunkter, men EU-myndighederne, som mange sammenligner med en "pyramide", har imidlertid deres egne prioriteter, og en afstemning om Lissabontraktaten er ikke en af disse prioriteter.
<P>
Derfor er medlemmerne af Europa-Parlamentet lige så farlige som Hu Jia er for det kinesiske regime. Vi er ikke i husarrest, men hvis hr. Pöttering er ærlig og åben nok, ville han indrømme, at han godt kunne finde på at gå så langt. Jeg kan imidlertid forsikre ham om, at en redelig repræsentation af vores vælgere tæller mere end disse udsigter.
<SPEAKER ID="173" NAME="Tunne Kelam" AFFILIATION="PPE-DE">
(EN) Fru formand! Sagen med Hu Jia og hans hustru er desværre ikke et isoleret tilfælde.
<P>
Den kinesiske regering afgav en række yderligere tilsagn om opfyldelse af internationalt anerkendte menneskerettighedsstandarder for at få det privilegium at være vært ved dette års Olympiske Lege i Beijing. Modsat forventet bruger Beijing imidlertid De Olympiske Lege som en begrundelse for at øge undertrykkelsen af menneskerettighedsaktivister. Ved systematisk at se bort fra de tilsagn, som den selv har afgivet, har den kinesiske regering således vist, at den ikke agter at respektere den olympiske traditions grundlæggende værdier. Kina er rent faktisk ved at miste sin troværdighed.
<P>
De demokratiske stater kan derfor ikke udelukkende reagere ved at beklage sig. Hvis de kinesiske myndigheder ikke ændrer situationen på troværdig vis, risikerer de demokratiske deltagere i legene at miste troværdighed med hensyn til deres værdigrundlag.
<SPEAKER ID="174" NAME="Lidia Joanna Geringer de Oedenberg" AFFILIATION="PSE">
(PL) Fru formand! I 2001 erklærede Liu Jingmin, næstformand for komitéen, der arrangerer olympiaden i Beijing i 2008: "Ved at vælge Beijing som arrangør af legene hjælper I med til at udvikle menneskerettighederne". I de sidste måneder har de kinesiske myndigheder imidlertid oftere end sædvanligt krænket ytringsfriheden og undertrykker journalister og aktivister. Anholdelsen af Hu Jia, en fremtrædende menneskerettighedsaktivist nomineret til Sakharovprisen i 2007, har chokeret offentligheden dybt. Eftersom han er anholdt under påskud af at opfordre til at styrte statsmagten, har han fortsat ikke ret til en advokat eller lægebehandling.
<P>
Man bør tvinge Kina til at overholde de internationale standarder for menneskerettigheder og respektere rettighederne samt forbyde udnyttelse af legene som et påskud for ulovlig fængsling af journalister og dissidenter. Vi skal minde de kinesiske myndigheder om den idé, som den olympiske bevægelse er motivet af, nemlig forening af sport med en vision om promovering af et fredeligt samfund og bevarelse af den menneskelige værdighed. Man skal samtidig forlange en øjeblikkelig løsladelse af Hu Jia og alle andre aktivister, der er tilbageholdt uden rettergang, så de kan komme hjem til deres familier og få adgang til den nødvendige lægehjælp.
<SPEAKER ID="175" NAME="Zbigniew Zaleski" AFFILIATION="PPE-DE">
(PL) Fru formand! Jeg vil blot spørge, om catch the eye-proceduren også gælder her, og hvis det er tilfældet, vil jeg kort fortælle, at man ikke ser, hvordan kontrolsystemet virker, når man er i Kina, men det virker kraftigt, dvs. at borgerne føler sig bundet af det, som systemet tilbyder, og der er altså tale om undertrykkelse. Vores opgave er ganske enkelt at vise det til verden, som et af medlemmerne har sagt. Vi har ikke noget andet våben. Vi skal også respektere den økonomiske udvikling, men kun få steder på jorden finder man folk, der er så fyldt med autocensur og frygt. Jeg er derfor fuld af beundring for de kinesere, der er modige, der tør risikere deres frihed, liv, karriere for at gøre opmærksom på det, og vores moralske forpligtelse er at stå på deres side. Der findes ingen anden løsning, der er ikke noget alternativ.
<SPEAKER ID="176" NAME="Ryszard Czarnecki" AFFILIATION="UEN">
(PL) Fru formand! Som opfølgning på indlægget fra min polske kollega vil jeg gerne henvende mig med et spørgsmål til kommissær Kuneva. Jeg vil gerne høre, om vi virkelig kan tale om en reel, forbedret overholdelse af menneskerettighederne i Folkerepublikken Kina i løbet af de sidste par år? Har de lege, som skal afholdes til juli i Kinas hovedstad, vitterlig medført, at dissidenter i Kina kan føle sig mere trygge, at forholdet til Taiwan er blevet mere civiliseret? Er man mere fri til at benytte internettet sammenlignet med situationen for to, tre år siden? Jeg vil være taknemmelig, hvis De på et tidspunkt kan besvare spørgsmålet. Den, der spørger, fejler ikke.
<SPEAKER ID="177" NAME="Meglena Kuneva">
medlem af Kommissionen. - (EN) Fru formand! For blot en måned siden gav min kollega, kommissær Ferrero-Waldner, her i Parlamentet udtryk for Kommissionens dybe bekymring over den fortsatte og systematiske undertrykkelse af menneskerettighedsforkæmpere i Kina. Kommissionen blev derfor så meget desto mere bekymret over at høre om Hu Jias vilkårlige tilbageholdelse og minder om, at han tidligere gentagne gange har været udsat for chikane på grund af menneskerettighedsaktiviteter.
<P>
Vi er også bekymret over Hu Jias helbredstilstand. Han lider af hepatitis B og har brug for daglig medicin. Det er ikke klart, om han er sikret daglig adgang til nødvendig lægebehandling, og om han har adgang til lægehjælp under tilbageholdelsen i Beijings kommunale fængsel i Dougezhuang.
<P>
Efter Kommissionens opfattelse er EU på baggrund af tilbageholdelsen af Hu Jia forpligtet til at udvise beslutsomhed, da det er åbenlyst, at han blev anholdt, fordi han havde talt frit og ærligt om undertrykkelsen af menneskerettighedsforkæmpere i forbindelse med et telefonmøde med Parlamentets Underudvalg om Menneskerettigheder i november 2007.
<P>
Denne sag er således på sin vis en gentagelse af sagen om Cao Dong, en Falun Gong-tilhænger, der blev anholdt efter et møde med Parlamentets næstformand i Beijing i maj 2006, og som stadig sidder i fængsel. EU er også nødt til at reagere på tilbageholdelsen af Hu Jia, da EU er en international aktør, der beskytter menneskerettighedsforkæmpere. EU-trojkaen rettede i går en kraftig henvendelse til de kinesiske myndigheder med krav om hans øjeblikkelige løsladelse. Vi håber inderligt, at de kinesiske myndigheder vil forstå, at spørgsmålet om menneskerettighedsforkæmpere er af stor betydning for Kinas anseelse i den europæiske offentlighed, og at Kina vil handle herefter.
<P>
Jeg vil gerne forsikre Parlamentet om, at EU vil følge udviklingen i Hu Jia-sagen meget tæt.
<P>
Kommissionen vil gerne benytte denne lejlighed til på ny at opfordre den kinesiske regering til at tillade alle holdninger at komme til udtryk. Det er af afgørende betydning for den internationale offentligheds opfattelse af Kina, navnlig i år, hvor hele verdens øjne hviler på Kina i tiden frem til De Olympiske Lege. Vi er overbevist om, at samfundet vil blive langt mere stabilt, hvis der indføres ytringsfrihed.
<P>
Jeg vil gerne afslutningsvis påpege, at Kommissionen vil styrke sin indsats for at sikre en forbedring af den generelle menneskerettighedssituation i Kina. Vi vil i denne forbindelse fortsat spille en aktiv rolle i trojkaen i forbindelse med forberedelsen af menneskerettighedsdialogen og seminarer mellem EU og Kina, således at drøftelserne fortsat blive mere målrettede.
<P>
På trods af de langsomme fremskridt på menneskerettighedsområdet i Kina er vi overbevist om, at menneskerettighedsdialogen mellem EU og Kina fortsat er en af de mest effektive metoder til at få Kina engageret i åbne og detaljerede drøftelser med henblik på at få gennemført menneskerettighedsreformer i Kina.
<SPEAKER ID="178" NAME="Formanden">
Forhandlingen er afsluttet.
<P>
Afstemningen finder sted efter forhandlingernes afslutning.
