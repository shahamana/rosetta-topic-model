<CHAPTER ID="005">
Underskrivelse af Reach og det syvende forskningsrammeprogram
<SPEAKER ID="015" NAME="Formanden">
Vi fortsætter nu med den fælles underskrivelse af Reach og det syvende forskningsrammeprogram.
<P>
Jeg synes, at det er godt, at vi bruger nogle minutter på en højtidelig offentlig undertegnelse her i plenarforsamling af to vigtige europæiske lovgivningsdokumenter, der netop er blevet vedtaget af Parlamentet og Rådet, nemlig Reach, den forordning, der regulerer kemikalieindustrien og dens miljøindvirkning, og det syvende forskningsrammeprogram.
<P>
Den fælles underskrivelse af dokumenter, der er vedtaget i henhold til den fælles beslutningsprocedure, er som bekendt den sidste etape i EU's lange og komplekse lovgivningsproces før offentliggørelsen heraf i Den Europæiske Unions Tidende. Det er det tidspunkt, hvor de to medansvarlige for lovgivningen (Rådet og Parlamentet) sætter deres politiske segl på den nye lovgivning.
<P>
Det er mig derfor en glæde her til formiddag at byde velkommen til den finske statsminister, der repræsenterer formandskabet for Rådet, og som sammen med mig vil underskrive disse vigtige dokumenter. Hr. Barroso er også her hos os, og jeg inviterer ham til at være med på fotoet af undertegnelsen.
<P>
Jeg vil også gerne takke de medlemmer af Europa-Parlamentet, der har været tæt involveret i disse to nye lovgivningsdokumenter, og jeg vil også gerne anmode dem om at optræde som vidner ved underskrivelsen. Det drejer sig om formanden for Miljøudvalget, hr. Florenz, ordføreren for Reach, hr. Sacconi, næstformanden i Udvalget om Industri, Forskning og Energi, hr. Ransdort, og de tre ordførere for det syvende forskningsrammeprogram, hr. Buzek, hr. Busquin og fru Laperrouze.
<P>
Inden vi går over til underskrivelsen, synes jeg også, at hr. Vanhanen, hvis han ønsker det, skal have lejlighed til at få ordet.
<SPEAKER ID="016" NAME="Matti Vanhanen" LANGUAGE="FI">
Hr. formand, mine damer og herrer! Det er mig en stor fornøjelse at være her i dag. Underskrivelsen af dette dokument er et historisk øjeblik. Reach-forordningen er ensbetydende med en komplet revision af EU-lovgivningen om kemikalier. Det er et enormt fremskridt fra det aktuelle kontrolsystem, der er 40 år gammelt.
<P>
Formålet med Reach-forordningen er at sikre høje standarder for sundhed og miljøbeskyttelse og øge konkurrenceevnen i EU's kemikalieindustri ved at anvende høje sikkerhedsmæssige standarder og fremme produktudvikling. Med Reach-forordningen oprettes et Europæisk Kemikalieagentur, der f.eks. skal håndtere registrering af stoffer. Det faktum, at forordningen er blevet godkendt, er et meget vigtigt resultat. Det er også et glimrende eksempel på et udmærket samarbejde mellem Rådet og Europa-Parlamentet. Her skal det imidlertid siges, at arbejdet skal fortsætte. Nu skal vi alle sikre os, at forordningen gennemføres på effektiv vis.
<P>
Ved denne glædelige lejlighed er jeg meget tilfreds med, at resultaterne af vores samarbejde også gør det muligt for os at færdiggøre detaljerne vedrørende det syvende forskningsrammeprogram. Forskning og udvikling spiller en vigtig rolle for at fremme den europæiske konkurrence og gennemføre Lissabon-strategiens mål. Forskningsrammeprogrammet er Fællesskabets vigtigste instrument til opnåelse af disse mål. Det bliver også et vigtigt værktøj for udviklingen af en ny, vidtspændende politik om innovation, hvilket også har været et af det finske formandskabs vigtigste emner.
<P>
Jeg vil atter oprigtigt takke Europa-Parlamentet for dets udmærkede samarbejde under forhandlingerne om forskningsrammeprogrammet. Uden Dem ville det ikke være her nu. Jeg er meget tilfreds med, at programmet som planlagt bliver iværksat fra starten af 2007.
<P>
(Bifald)
<P>
(Ledsaget af José Manuel Barroso (formand for Kommissionen), Karl-Heinz Florenz (formand for Miljøudvalget), Guido Sacconi (ordfører for Reach-betænkningerne), Miloslav Ransdorf (næstformand i Udvalget om Industri, Forskning og Energi) og de tre ordførere for det syvende forskningsrammeprogram, Jerzy Buzek, Philippe Busquin og Anne Laperrouze, formanden for Rådet og formanden for Europa-Parlamentet underskrev dokumenterne vedrørende Reach-programmet og det syvende forskningsrammeprogram)
