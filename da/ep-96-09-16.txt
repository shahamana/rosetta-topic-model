<CHAPTER ID=1>
Genoptagelse af sessionen
<SPEAKER ID=1 NAME="Formanden">
Jeg erklærer Europa-Parlamentets session, der blev afbrudt torsdag, den 5. september 1996, for genoptaget.

<CHAPTER ID=2>
Arbejdsplan
<SPEAKER ID=2 NAME="Formanden">
Næste punkt på dagsordenen er fastsættelse af arbejdsplanen.
<P>
Det endelige forslag til dagsorden, som det blev opstillet af Formandskonferencen på mødet den 12. september 1996 i overensstemmelse med artikel 95 i forretningsordenen, er omdelt.
<P>
Mandag:
<P>
Gruppen De Grønne i Europa-Parlamentet anmoder om, at dens mundtlige forespørgsel til Kommissionen om menneskerettighedskonventionen og biomedicin opføres på dagsordenen i begyndelsen af mødet i dag. Det Europæiske Folkepartis Gruppe anmoder ligeledes om, at dens forespørgsel om samme emne opføres på dagsordenen for i dag. Jeg minder om, at dette oprindeligt var fastsat til fredag. Men forslaget går på, at den mundtlige forespørgsel om menneskerettighedskonventionen og biomedicin behandles i begyndelsen af mødet.
<P>
Fru Roth får ordet for at begrunde dette forslag.

<SPEAKER ID=3 LANGUAGE="DE" NAME="Roth">
Hr. Hänsch, mine damer og herrer, fra den 23.-27. september holder Europarådets Parlamentariske Forsamling møde. På dette møde vil man bl.a. også behandle udkastet til en konvention om bioetik. Vi har i Parlamentet jo behandlet dette yderst vigtige spørgsmål meget udførligt og længe. Dog har vi som Parlament beklageligvis ikke vedtaget nogen udtalelse herom, da Pelttari-betænkningen ikke blev vedtaget under mødeperioden i juli.
<P>
Vi anser det for at være absolut nødvendigt, at Europa-Parlamentet afgiver en udtalelse i forbindelse med dette spørgsmål, der har så omfattende konsekvenser for menneskene og deres fremtid. Derfor anmoder vi om, at vor gruppes mundtlige forespørgsel opføres på dagsordenen under denne mødeperiode, og jeg håber, at de kristelige demokrater også vil anmode om dette i forbindelse med PPE-Gruppens mundtlige forespørgsel. EuropaParlamentet skal sige noget om dette. I modsat fald er der fare for, at Europarådet træffer beslutninger og EuropaParlamentet står dér tilbage uden at have indtaget noget som helst standpunkt. Det ville ganske enkelt være uansvarligt.
<P>
Vi har i overensstemmelse med artikel 96 i forretningsordenen anmodet om, at der i dag i overensstemmelse med artikel 119 foretages afstemning ved navneopråb om dette forslag. Hvornår denne forhandling finder sted, er op til Dem. Vort forslag skulle ikke forstås på den måde, at vi i dag skal begynde med denne drøftelse. Vi ønsker kun, at dette spørgsmål behandles og sættes under afstemning i denne uge.

<SPEAKER ID=4 NAME="Formanden">
Fru Roth, De har skriftligt anmodet om, at spørgsmålet opføres på dagsordenen for mødeperioden mandag, den 16. september kl. 17.00. Jeg ser, at De mente det på en anden måde. De mente, at det skal behandles i denne uge. Forslaget går således på, at denne mundtlige forespørgsel opføres på dagsordenen i denne uge. Fru Oomen-Ruijten vil gerne tale for forslaget.

<SPEAKER ID=5 LANGUAGE="NL" NAME="Oomen-Ruijten">
Hr. formand, jeg synes, det er en vanvittig handlemåde, at når en gruppe har stillet en mundtlig forespørgsel, så fører en anden gruppe først ordet herom. Men under alle omstændigheder er det meget vigtigt, at vi sammen indtager en holdning til hele konventionen om bioetik. Det lykkedes os ikke i juli på grund af en række misforståelser. Jeg vil gerne indtrængende bede Dem og også mine kolleger om nu at give udtryk for vor opfattelse i Europa-Parlamentet, for det allerværste, man kan gøre, er at undlade at indtage en holdning. Jeg appellerer altså endnu en gang til mine kolleger om at støtte denne mundtlige forespørgsel på et eller andet tidspunkt i denne uge.

<SPEAKER ID=6 LANGUAGE="FR" NAME="Cot">
Hr. formand, jeg vil faktisk gerne på min gruppes vegne udtale mig imod den anmodning, der lige er givet udtryk for. Vi ved godt, at forhandlingerne om bioetik er vanskelige forhandlinger, der deler alle vores grupper, og som stiller nogle samvittighedsspørgsmål, men problemet ligger ikke her. Jeg vil gerne give tre grunde til, at vi er imod denne anmodning.
<P>
For det første har der været en beslutning, og der har været en afstemning. Denne forhandling blev indgående ført i Udvalget om Retlige Anliggender og Borgernes Rettigheder under ledelse af hr. Pelttari, og andre udvalg har været tilknyttet vores forhandling. Denne mundede ud i en afstemning, og vi kan ikke med mundtlige spørgsmål begynde at drage en afstemning i tvivl, der har været negativ: Der er ikke noget parlament i verden, der kan arbejde sådan.
<P>
For det andet har der i modsætning til det, som fru Oomen-Ruitjen sagde, ikke været forvirring. Jeg vil i alle tilfælde gerne som Den Socialistiske Gruppes koordinator for retlige anliggender sige, at vi havde fastsat et minimum, ud over hvilket de elementære rettigheder, sådan som vi opfatter dem, f.eks. kvindens rettigheder, ikke længere ville blive respekteret af den tekst, der er blevet fremlagt. Stemmelisten på mødet har fået os til at påtage os ansvaret for at stemme imod. Der har ikke været nogen forvirring, hvad os angår. Afstemningen har været fuldstændig klar.
<P>
For det tredje har vores opfattelse under alle omstændigheder ikke nogen betydning. De Europæiske Fællesskabers Domstol har i marts 1996 klart angivet, at Fællesskabet ikke kunne være en del af konventionen. Kommissionen har nægtet at anmode om et forhandlingsmandat, og fru Cresson har udtalt sig herom...
<P>
(Formanden afbrød taleren) Vores stemme ville således være et fromt ønske, som Europarådet nødvendigvis ville være foranlediget til ikke at tage i betragtning.
<P>
(Bifald)
<SPEAKER ID=7 NAME="Formanden">
Jeg sætter nu forslaget under afstemning.
<P>
(Forslaget vedtoges)

<SPEAKER ID=8 NAME="Formanden">
Der foreligger ingen ændringsforslag for tirsdag til fredag. Men jeg vil gerne minde om, at spørgetiden til Rådet på onsdag er udgået. Medlemmerne vil derfor modtage skriftlige besvarelser på deres spørgsmål. Begrundelsen er klar, De ved, at det skyldes de mange dagordenspunkter, som vi skal behandle onsdag eftermiddag.

<SPEAKER ID=9 LANGUAGE="EN" NAME="Green">
Hr. formand, på dagsordenen for onsdag eftermiddag har vi en redegørelse fra Rådet om den politiske situation i Tyrkiet og en redegørelse fra Kommissionen om gennemførelsen af toldunionen med Tyrkiet.
<P>
På Formandskonferencen i sidste uge blev vi enige om, at Cypern-spørgsmålet, hændelserne på Cypern i sommerens løb og den spændte situation på øen skulle med under de uopsættelige spørgsmål torsdag eftermiddag og holdes adskilt fra forhandlingen om Tyrkiet. Jeg vil gerne sige på min gruppes vegne - og jeg ved, at vores repræsentant sagde det på formandskonferencen - at dette her er fuldstændig uacceptabelt. Vi vil fremføre, at vores forhold til Tyrkiet skal være, og er, påvirket af, at landet opretholder en besættelses- og invasionsstyrke på det nordlige Cypern.
<P>
Vi har netop hørt, at den tyrkiske udenrigsminister i den tyrkiske nationalforsamling har bevilliget 65 millioner tyrkiske lira til at sende en gruppe Grå Ulve, en fascistisk organisation, til Cypern i løbet af sommeren. Netop denne gruppe, som blev betalt af staten, var involveret i angrebene og drabene på Cypern. Det er uacceptabelt, at et land, der ansøger om medlemskab af Den Europæiske Union i en periode med krise og spændinger, skal behandles i løbet af en tre- eller fire-minutters forhandling som led i debatten om væsentlige og uopsættelige spørgsmål.
<P>
Min gruppe vil beskæftige sig med det, der skete på Cypern, som en integrerende bestanddel af diskussionen om den politiske situation i Tyrkiet. Vi håber, at de andre grupper vil respektere dette. Vi vil også forsøge at kommentere disse begivenheder i beslutningen. Vi forsøger ikke at fjerne dem fra debatten om væsentlige og uopsættelige spørgsmål. Hvis man ønsker en ny debat om Cypern vedrørende menneskerettighedsaspekter, er det helt fint! Men dette er et politisk spørgsmål, det skal behandles som et politisk spørgsmål, og det vil vi bestemt bestræbe os på at gøre.
<P>

<SPEAKER ID=10 LANGUAGE="NL" NAME="Oomen-Ruijten">
Hr. formand, også vi er netop i gruppen blevet konfronteret med hr. Matsis, partilederen fra Cypern, og vi har haft en god debat med ham. Jeg er fuldstændig enig med fru Green i, at vi bør forsøge at få Tyrkiet og Cypern sat på dagsordenen, i hvert fald også onsdag eftermiddag. Jeg har ikke forstået hende rigtigt, når det drejer sig om spørgsmålet, om vi så alligevel skal have en uopsættelig forhandling på torsdag. Det er nemlig nu mit spørgsmål. Hvis vi gør det, kunne vi også sige: Vi holder en noget længere forhandling onsdag eftermiddag, og vi kan om nødvendigt også udarbejde to beslutningsforslag. Det er ligegyldigt, men så har vi i hvert fald torsdagen til at lave noget andet.

<SPEAKER ID=11 NAME="Formanden">
Inden vi nu - vi er jo stadig i gang med dagsordenen - splittes yderligere, stiller jeg et forslag på grundlag af fru Greens og fru Oomen-Ruijtens indlæg. Som led i dagsordenspunktet redegørelse fra Rådet om den aktuelle politiske situation i Tyrkiet og redegørelse fra Kommissionen om gennemførelsen af toldunionen med Tyrkiet kan grupperne naturligvis frit komme ind på alle spørgsmål, som vedrører Cypern. Det afhænger af, hvordan De organiserer forhandlingen. Det er også et spørgsmål, der er rettet til grupperne. De afgør, hvad De ønsker at medtage i beslutningen. I øvrigt har De mulighed for, hvis De bliver enige om denne fremgangsmåde, onsdag formiddag at ændre listen over emner til den aktuelle og uopsættelige debat og opføre et andet punkt i stedet for punktet »Cypern«. Det kan jo gøres uden problemer. Hvis tiden ikke skulle slå til på onsdag, er jeg i øvrigt rede til at sige, at plenum holder møde indtil kl. 20.00.
<P>
Hvis De er indforstået med det, kan vi gå frem på den måde.

<SPEAKER ID=12 LANGUAGE="EL" NAME="Ephremidis">
Hr. formand, på grund af vor gruppeformands ufrivillige fravær på nuværende tidspunkt taler jeg på min gruppes vegne. Og på min gruppes vegne vil jeg sige, at vi er enige i forslaget om at bringe Cypern op under onsdagens forhandling og erklæringerne fra Rådet og Kommissionen.
<P>
Det ville være urimeligt, hvis vi, med det kendskab vi har til situationen, skulle drøfte situationen i Tyrkiet og tale om, hvorvidt og med hvor stort et beløb toldunionen skulle gennemføres, uden at nævne det cypriotiske problem, som er uløseligt forbundet med ovennævnte spørgsmål. Hvis vi gør det på denne måde, vil vi få en forhandling, der omfatter alle aspekter, og en beslutning, der naturligvis vil omtale alle tre punkter: både situationen i Tyrkiet, toldunionen og Cypern-spørgsmålet. Det er noget helt andet med den aktuelle og uopsættelige debat: her drejer det sig kun om Cypern på grund af de drab, der fandt sted i midten af august. Det er et helt andet spørgsmål, og det ene emne kan ikke erstatte det andet.

<SPEAKER ID=13 NAME="Formanden">
Vi er således enige om, hvordan vi vil gøre det. Grupperne fortæller onsdag, hvad de anser for at være nødvendigt, og De afgør så onsdag formiddag, om De på dagsordenen ønsker at opretholde punktet »Cypern« som led i den aktuelle og uopsættelige debat eller ej.

<SPEAKER ID=14 LANGUAGE="EN" NAME="Sir Jack Stewart-Clark">
Hr. formand, jeg håber, at annulleringen af spørgetiden til Rådet er en absolut undtagelse. Jeg vil gerne påpege, at da vi besluttede at flytte spørgetiden fra sent på aftenen til tidligere på dagen, forsikrede man os om, at den ikke ville blive taget af dagsordenen. Så jeg vil gerne have, at De bekræfter, at der er tale om en undtagelse.

<SPEAKER ID=15 NAME="Formanden">
Sir Jack, det er virkelig kun tænkt som en undtagelse. Men gruppeformændene var alle enige om, at under de særlige omstændigheder, vi har i denne uge, kan spørgetiden ikke finde sted af tidsmæssige grunde.

<SPEAKER ID=16 LANGUAGE="IT" NAME="Dell'Alba">
Hr. formand, en lille rettelse til dagsordenen for tirsdag vedrørende hr. Rocards betænkning. På Formandskonferencen sidste torsdag blev det besluttet at indlede forhandlingen kl. 16.30 for at imødekomme Rådets anmodning, men ikke at lade den vare til kl. 17.30, dvs. kun i én time. Det blev aftalt, at forhandlingen om hr. Rocards betænkning skulle begynde kl. 16.30 og i givet fald på grund af emnets store betydning fortsætte om aftenen. Der er kun tale om en rettelse, som jeg finder i overensstemmelse med den af gruppeformændene trufne afgørelse.

<SPEAKER ID=17 NAME="Formanden">
Det er rigtigt, hr. Dell'Alba, forhandlingen om Rocard-betænkningen kan fortsættes efter spørgetiden til Kommissionen. Det drejede sig for os om at få endnu en time i det irske formandskabs tilstedeværelse; det ville således være fra kl. 16.30-17.30, som det er fastsat på dagsordenen.

<SPEAKER ID=18 LANGUAGE="DE" NAME="Posselt">
Hr. formand, jeg mener, at det desværre ikke er nogen undtagelse, at spørgetiden udgår. Efter at spørgetiden ikke længere finder sted om aftenen, er den flere gange blevet udsat eller forkortet og - hvis jeg ikke tager fejl - nu for anden gang udgået. Jeg er bange for, at det vil fortsætte på den måde, da der ikke længere er nogen til stede under spørgetiden, efter at den ikke længere er opført til om aftenen; derfor mener jeg, at den igen bør opføres på aftenmødet.
<P>
Den eneste negative følge er, at Rådet er nødt til at arbejde endnu halvanden time efter aftensmaden; men det skulle ikke være så slemt.

<SPEAKER ID=19 NAME="Formanden">
Hermed bør vi afslutte dette spørgsmål.

<SPEAKER ID=20 LANGUAGE="FR" NAME="Berès">
Hr. formand, min henvisning til forretningsordenen er baseret på forretningsordenens artikel 103.
<P>
Kunne De undersøge, om parlamentsmedlem Jean-Marie Le Pen har modtaget traktatsamlingen, hvori fælleserklæringen om racisme og fremmedhad af 11. juni 1986 indgår?
<P>
I denne erklæring fordømmer vi bl.a. kraftigt alle udtryk for intolerance, fjendtlighed og brug af magt over for en person eller en gruppe af personer på grund af racemæssige, religiøse, kulturelle, sociale eller nationale forskelle.
<P>
Dette parlamentsmedlems nylige erklæringer er skændige og er tydeligt i fuldstændig modstrid med alle de tekster, som Fællesskabet er baseret på.
<P>

<SPEAKER ID=21 NAME="Formanden">
Fru Berès, kollegerne har modtaget alle de dokumenter, De nævner.
<P>
(Tilråb) Nej, jeg tillader ikke nogen debat om det nu. Vi har fastsat arbejdsplanen. Dette var en forespørgsel på grundlag af artikel 103 i forretningsordenen. Jeg tillader ikke nogen debat om det nu.

<CHAPTER ID=3>
Ændring af forretningsordenens artikel 80, stk. 1
<SPEAKER ID=22 NAME="Formanden">
Næste punkt på dagsordenen er betænkning (A4-0208/96) af Wijsenbeek for Udvalget for Forretningsordenen, Valgs Prøvelse og Medlemmernes Immunitet om ændring af forretningsordenens artikel 80, stk. 1, om afslutning af proceduren med samstemmende udtalelse.

<SPEAKER ID=23 NAME="Wijsenbeek">
Den betænkning, som jeg i dag har æren at forelægge her på vegne af Udvalget for Forretningsordenen, er et lille skridt på vej mod en yderligere reform af de parlamentariske procedurer. Noget sådant er ikke blot en naturlig proces, som ethvert Parlament gang på gang oplever for at tilpasse sig selv til ændrede opgaver og opfattelser, men er også nødvendigt for ikke at ruste fast i procedurer, som for dem, på hvis vegne vi udfører vor parlamentariske opgave, somme tider ikke er helt tydelige.
<P>
I Europa-Parlamentet har vi somme tider meget vanskeligt ved at trænge tilstrækkeligt igennem til offentligheden. For en del er dette en følge af den uheldige situation med de to hjemsteder. Når vi holder møde her i Strasbourg, sker der somme tider så mange interessante ting i Bruxelles, at pressen somme tider bliver der. Hvis der så står noget vigtigt på dagsordenen, skal man jo kende vore procedurer meget godt og virkelig være til stede her konstant for at forstå, hvordan disse procedurer fungerer. Vi har nemlig tyve forskellige kompetencer, med hver deres kendetegn. Disse procedurer varierer mellem simpel høring i én behandling, fælles beslutningstagning, eventuelt med tre behandlinger og et forlig, eller budgetproceduren, som inklusive dechargen behandles på fem forskellige plenarmøder. Man må håbe, hr. formand, at regeringskonferencen vil kunne forenkle dette noget.
<P>
Det er imidlertid ikke emnet i den nuværende betænkning. Den vedrører nemlig kun én af disse procedurer, proceduren med samstemmende udtalelse. Denne indebærer, at Parlamentet skal afgive en endelig samstemmende udtalelse om en international aftale eller et forslag til retsakt. Procedurerne med hensyn til tiltrædelse af nye medlemsstater og internationale aftaler træffes der nærmere bestemmelser om i henholdsvis artikel 89 og 90 i forretningsordenen. Disse to artikler og artikel 80 har tilfælles, at der, således som det er almindeligt i Parlamentet, hver gang stemmes på grundlag af en betænkning fra det for det pågældende emne kompetente parlamentsudvalg.
<P>
Lad os antage, at det kompetente parlamentsudvalg når til den konklusion, at aftalen, tiltrædelsestraktaten eller den lovgivningsmæssige beslutning, som skal godkendes, ikke er godkendelsen værd. Så skal plenarforsamlingen, hvis den er enig i denne afvisning, stemme positivt og altså »ja«. Selv om noget sådant medfører, at den pågældende aftale, tiltrædelsestraktaten eller forslaget til retsakt netop ikke kommer i stand. Hvis plenarmødet netop er enigt i de tilgrundliggende forslag, til trods for parlamentsudvalgets udtalelse, skal der stemmes negativt, altså »nej«.
<P>
Kære kolleger, De kan nok forestille Dem, at det sidste, jeg vil, er at give en bedømmelse af medlemmernes intelligens i denne høje Forsamling, for slet ikke at tale om en bedømmelse af de journalister, som skal rapportere om vore oplevelser, og jeg vil da overhovedet ikke tale om de vælgere, som har valgt os og således må have en høj intelligens. Men denne procedure kan måske føre til forvirring, selv for én med en høj intelligenskvotient. Derfor har vort udvalg på Deres anmodning, hr. formand, godkendt, at jeg forelægger denne betænkning for Dem.
<P>
Heri undgås det, at der på grundlag af betænkninger fra Parlamentet eventuelt vendes op og ned på godkendelsen eller afvisningen af aftalen, traktaten eller forslaget til retsakt. For fremtiden kan vi således simpelthen stemme »ja«, hvis vi er enige i forslaget og »nej« - for dem, der kan græsk »kata« - hvis vi forkaster forslaget.
<P>
Hermed yder Parlamentet, hvis De vil godkende denne ændring af forretningsordenen med det påkrævede flertal på to tredjedele, et bidrag til gennemskueligheden til gavn for pressen og offentligheden. Jeg vil slutte denne indledning med at udtrykke håb om, at også Rådet og Kommissionen i deres procedurer vil begynde at anvende dette gode eksempel på større gennemskuelighed.

<SPEAKER ID=24 LANGUAGE="EN" NAME="Ford">
Hr. formand, jeg skal fatte mig i korthed. Først vil jeg gerne takke hr. Wijsenbeek for hans betænkning. Det er en teknisk gennemgang af forretningsordenen, der har til formål at forenkle den nuværende forretningsorden og gøre den klarere. Hr. Wijsenbeek sammenfattede det selv i sin forklaring, da han sagde: hvordan skal medierne, for slet ikke at tale om Fællesskabets borgere, kunne forstå og holde sig ajour med en procedure, hvor man skal sige nej, når man ønsker at sige ja? Efter ændringen af forretningsordenen vil vi sige ja, når vi ønsker at stemme ja, og sige nej, når vi ønsker at stemme nej. På det grundlag ønsker Den Socialdemokratiske Gruppe at anbefale og stemme for ændringen af forretningsordenen.

<SPEAKER ID=25 NAME="Formanden">
Forhandlingen er afsluttet.
<P>
Afstemningen finder sted i morgen kl. 12.00.

<CHAPTER ID=4>
Menneskerettigheder i EU
<SPEAKER ID=26 NAME="Formanden">
Næste punkt på dagsordenen er betænkning (A4-0223/96) af de Esteban Martín for Udvalget om Borgerlige Frihedsrettigheder og Indre Anliggender om respekt for menneskerettighederne i Den Europæiske Union (1994).

<SPEAKER ID=27 NAME="De Esteban Martín">
Hr. formand, først og fremmest vil jeg gerne takke alle grupperne for den interesse, de har udvist i forbindelse med udarbejdelsen af betænkningen om respekt for menneskerettighederne i Den Europæiske Union i 1994.
<P>
Som De alle ved, er en betænkning af denne art ikke uden visse vanskeligheder, hvilket har krævet en stor indsats i form af dialog og samarbejde for at forsøge at nå til en aftale, som i videst muligt omfang kan forene de forskellige kriterier og holdninger.
<P>
Vi ved alle, at behandlingen og undersøgelsen af situationen omkring menneskerettighederne er en omfattende og kompleks opgave, eftersom vi har et væld af nationale regler, der er forskellige i deres natur og afspejler forskellige forfatningsmæssige traditioner, der er udsprunget af hver enkelt medlemsstats historie og særpræg. Også på internationalt plan er der talrige instrumenter, som omhandler problematikken omkring menneskerettighederne. Som følge af denne kompleksitet og i henhold til unionstraktatens artikel F, stk. 2, mente jeg i sin tid, at den europæiske menneskerettighedskonvention fra 1950 var det væsentlige juridiske grundlag for udarbejdelsen af denne betænkning. Det er vigtigt, at vi skelner mellem det, der er vedtaget i den europæiske menneskerettighedskonvention som klassiske menneskerettigheder, og beskyttelsen af visse økonomiske og sociale rettigheder - som er medtaget i denne betænkning - som er to forskellige ting, både hvad angår juridisk indhold og graden af beskyttelse, hvilket ikke er undgået de ærede medlemmers opmærksomhed. De klassiske menneskerettigheder er menneskets rettigheder i henhold til den gældende ret, som giver retssubjektet beføjelse til at retsforfølge dem, der krænker disse, og giver de nødvendige midler hertil. De økonomiske rettigheder er derimod afledt af udviklingen af juraen, politikken og økonomien, og staten har derfor en forpligtelse til at garantere disse. Men dette betyder ikke, at retssubjektet generelt er direkte og umiddelbart berettiget til konkret og specifikt at kræve den ydelse af staten, der ligger i anerkendelsen af denne ret. Statens forpligtelse ligger i den absolutte pligt til inden for de økonomiske og finansielle muligheder at anvende de nødvendige midler til at opfylde disse økonomiske, sociale og kulturelle rettigheder.
<P>
Ud fra denne skelnen, hr. formand, har jeg i betænkningen forsøgt at give et billede af den reelle situation for menneskerettighedssituationen i Europa i 1994, idet jeg har lagt størst vægt på de direkte eller formelle retskilder, såsom lovgivningen, retssædvanen og retspraksis, både på nationalt og internationalt plan og på fællesskabsplan, hovedsageligt rapporterne fra Europarådet og dommene fra Menneskerettighedsdomstolen, som har hjulpet os med at indhente troværdige oplysninger om den reelle situation for respekten for menneskerettigheder i Europa, samt bidragene fra nogle ikke-statslige organisationer.
<P>
Det er indlysende, at Unionens medlemsstater tilhører en gruppe lande, som fuldt ud garanterer respekten for menneskerettighederne gennem politiske, demokratiske og pluralistiske systemer med effektive parlamentariske institutioner og uafhængige retssystemer. Alligevel har vi i 1994 kunnet konstatere tilfælde, hvor disse grundlæggende rettigheder er blevet krænket: Handlinger mod retten til livet begået af terroristgrupper, tilfælde af mishandling navnlig i forbindelse med overfyldte fængsler, foruroligelsen over de anklagedes rettigheder og navnlig den langsommelige behandling af sager, opstillingen af visse proceduremæssige garantier i medlemsstaternes lovgivning, børns rettigheder og garantien for princippet om ligebehandling og ikkediskrimination i videst mulig forstand, hvor udøvelsen af enhver form for racisme eller fremmedhad gøres til et strafbart forhold.
<P>
Det er en væsentlig forpligtelse, at udviklingen af juraen skal ske inden for rammerne af den universelle respekt for menneskets grundlæggende rettigheder, og det primære mål i et hvilket som helst projekt for et ægte demokratisk samfund bør være menneskets frihed og værdighed. Derfor er Den Europæiske Union, som går mod en fælles politisk fremtid, hvis legitimation bør bygge på grundlæggende demokratiske principper, opmærksom på beskyttelsen af disse grundlæggende rettigheder, og Europa-Parlamentet har som institution, der er valgt ved direkte og almindeligt valg, en særlig pligt til at overvåge respekten for disse rettigheder. Vi kan ikke have moralsk autoritet til at træffe beslutninger om menneskerettighedssituationen i tredjelande, hvis vores Parlament ikke er i stand til at gøre sig overvejelser og foretage en konstruktiv selvkritik omkring den interne situation i Unionen, hvad angår respekten for menneskerettighederne.
<P>
Derfor appellerer jeg til ansvarligheden hos medlemmerne af denne forsamling, for at vi alle i fællesskab kan gøre en indsats for at vedtage en betænkning af denne art, hvis vanskeligheder og kompleksitet jeg har nævnt tidligere. Europa-Parlamentet bør være i stand til at vedtage beslutninger som den, der fremlægges i dag, for at kunne opretholde sin prestige, autoritet og indflydelse.
<P>

<SPEAKER ID=28 LANGUAGE="DE" NAME="Schulz">
Hr. formand, mine damer og herrer, lad mig allerførst takke fru Laura de Esteban Martín for det meget engagerede arbejde, hun har præsteret i de seneste måneder. Jeg håber, at dette engagerede arbejde - og dermed tager jeg en appel op, som hun lige har rettet til os alle - også fører til det ønskede resultat, nemlig at Parlamentet i år vil være i stand til at vedtage en betænkning om menneskerettighedssituationen i Den Europæiske Union.
<P>
Dette lykkedes os jo ikke sidste år som følge af en ideologiseret forhandling, i øvrigt med meget bitre konsekvenser. For det klæder faktisk ikke Parlamentet udførligt at behandle og træffe beslutning om krænkelsen af menneskerettighederne uden for Unionen, men ikke i en betænkning at udtrykke eller kunne give udtryk for de alvorlige mangler og situationen i eget regi, fordi man ikke kan blive enige om, hvilken retning man vil gå i med hensyn til definitionen og beskrivelsen af menneskerettighederne.
<P>
Derfor vil jeg gerne i vor gruppe endnu en gang understrege, at den betænkning, der nu foreligger, i vidt omfang imødekommer os - og dette også takket være Laura de Esteban - og vore forestillinger. Den er i realiteten i stort omfang også præget af vor gruppes pen. Det er vi ordføreren og også udvalget, som har behandlet og besluttet det, taknemlig for.
<P>
Det drejer sig om, at vi på tærsklen til det 21. århundrede skal gøre alvor af, at det traditionelle borgerlige menneskerettighedsbegreb fra det 18. og 19. århundrede skal kunne udvides til at omfatte visse grundlæggende rettigheder, som i dag er fundamentale for menneskene i Europa og i verden. Det er grundlæggende rettigheder på miljøområdet, da menneskets ukrænkelighed også har noget at gøre med miljøbeskyttelse. Det er sociale og kulturelle grundlæggende rettigheder, som udviklede samfund som de vesteuropæiske må kunne garantere. Dette ønsker vi at indføje i denne menneskerettighedsbetænkning som perspektiv, som impuls fra diskussionen.
<P>
Vi håber, mine damer og herrer navnlig fra PPE-Gruppen, at De vil følge ordføreren fra Deres rækker, som støtter dette og har medtaget det i denne betænkning, nemlig at vi i fællesskab bør søge efter en udvidelse af menneskerettighedsbegrebet uden at tilsidesætte den traditionelle undersøgelse af menneskerettighederne i Den Europæiske Union, situationen og krænkelsen i forbindelse med disse menneskerettigheder. Dermed gør De noget meget vigtigt, nemlig at medvirke til, at denne betænkning i Parlamentet opnår et flertal, som er baseret på en bred konsens, og ikke forkastes, hvilket De måske opnår, hvis De sammen med de ekstremt højreorienterede i Parlamentet stemmer mod Laura de Estebans menneskerettighedsbetænkning.
<P>
Der må i år ikke ske det samme som sidste år, nemlig at forhandlingen om menneskerettighederne kuldkastes, fordi de ekstremt højreorienterede med deres stemmer forhindrer en menneskerettighedsbetænkning i Parlamentet. Det var nemlig tilfældet sidste år. Eller vil vi tillade, at personer, som sidder i Parlamentet, og som egentlig skulle stå i denne betænkning, bestemmer, i hvilken retning menneskerettighedsdebatten i Den Europæiske Union udvikler sig? Ønsker vi, at Le Pen, der er racist og ærkefascist, er med til at bestemme, i hvilket retning menneskerettighedsdebatten føres? Han kan i Frankrig forsøge at anlægge sag mod enhver, som kalder ham racist og fascist. Det kan han også forsøge med mig. Han er det! De højreekstremistiske partier i Den Europæiske Union forsøger med fascismens midler fra 1920'erne og 1930'erne at appellere til de lavere instinkter i Europa med henblik på i endnu højere grad at knægte undertrykte, mindretal og udstødte. Og disse personer sidder i Parlamentet og er også med til at stemme om denne menneskerettighedsbetænkning.
<P>
Det beror på Dem, mine damer og herrer fra UPE eller PPE, sammen med os at sørge for, at dette pak ikke får mulighed for at bestemme menneskerettighederne i Den Europæiske Union! Derfor glæder vi os over denne betænkning af Laura de Esteban i den nuværende form. Vi vil støtte de ændringsforslag, vi har stillet, og vi vil også overtage en del af Laura de Estebans ændringsforslag. Jeg håber, mine damer og herrer fra de konservative grupper, at vi i år omsider har fundet en fælles platform til at kunne afslutte menneskerettighedsforhandlingen i Europa-Parlamentet med værdighed.

<SPEAKER ID=29 NAME="Formanden">
Hr. Schulz, betegnelsen »pak« om kolleger kan jeg ikke acceptere!

<SPEAKER ID=30 LANGUAGE="DE" NAME="Nassauer">
Hr. formand, frem for alt må menneskerettighedsbetænkningen ikke blive en klods i den interne politiske debat. Deres indlæg, hr. Schulz, havde igen tydelige træk, som viser nøjagtigt i denne retning. Hvordan kan De tale om menneskerettigheder, når De umiddelbart derefter må lade Dem irettesætte af formanden? Vi ønsker nøjagtigt som Dem, at Le Pen og hans ligesindede forsvinder fra Parlamentet. Men det skal vælgerne afgøre, det kan De ikke gøre som flertal! Det er vælgernes opgave.
<P>
Fru Laura de Esteban Martín har udført et fortræffeligt stykke arbejde, og hun kom med et fortrinligt indlæg, som jeg uden forbehold bifalder. Parlamentet har hidtil - for at udtrykke det forsigtigt - kun haft lidt held med sin menneskerettighedsbetænkning. Betænkningerne er enten ikke blevet vedtaget, eller de var omstridte. Dette skyldes, at denne betænkning i mindre grad har afspejlet menneskerettighedssituationen i Europa og snarere den interne politiske debat om begrebet menneskerettigheder. Så længe dette ikke ændres, så længe vi her ikke finder frem til et fælles menneskerettighedsbegreb, vil vi ikke med krav på troværdighed og legitimation kunne tale om menneskerettigheder.
<P>
Det duer ikke, at dette menneskerettighedsbegreb flosses til det grænseløse. I den tidligere betænkning blev der krævet ting som ret til bolig, arbejde, et sundt miljø, livslang uddannelse. Dette er alt sammen legitime politiske holdninger, men - som Laura de Esteban meget rigtigt har set - ingen menneskerettigheder, men derimod politiske programpunkter. Politiske programpunkter er underlagt den politiske meningskamp - det bør menneskerettigheder ikke være. Derfor drejer det sig om at begrænse sig til menneskerettighedsbegrebet og afstå fra politiskprogrammatiske krav. Hertil findes der en enkelt løsning: menneskerettighedskonventionen, som alle har undertegnet, og Den Europæiske Menneskerettighedsdomstol her i Strasbourg. Det, der kan prøves her, hører blandt menneskerettighederne, andet gør det ikke.

<SPEAKER ID=31 LANGUAGE="EN" NAME="Andrews">
Hr. formand, en forhandling om menneskerettigheder i Den Europæiske Union bør være en lejlighed til at fremhæve spørgsmål af stor betydning. Men mange dele af den betænkning, vi behandler i øjeblikket, er uacceptable, selv om det ikke er ordførerens skyld. Jeg vender tilbage til dette om et øjeblik.
<P>
Jeg har ingen problemer med at støtte opfordringen til Kommissionen om at fremlægge en meddelelse om instrumenter til bekæmpelse af menneskesmugling, et spørgsmål, som vi får lejlighed til at drøfte senere på ugen i forbindelse med vores gruppes spørgsmål om behovet for EU-foranstaltninger til bekæmpelse af vold imod børn, hvilket er tragisk relevant i lyset af den seneste tids begivenheder i Belgien. Jeg har heller ingen problemer med at støtte - og fremhæve - behovet for et effektivt samarbejde om bekæmpelse af narkobander, hvis medlemmer, hvis de da overhovedet bekymrer sig om det, har så mange dødsfald og ødelagte skæbner på samvittigheden. De nuværende narkotikapolitikker har ikke kunnet forhindre den narkotikasmugling, som nu er mere intensiv og dødelig end nogensinde. Den nuværende fløjlshandske-politik over for narkopushere og de usynlige narkobaroner må høre op. Det er et spørgsmål om, hvem der repræsenterer loven: narkobaronerne og dødspatruljerne eller politiet og justitsministeriet eller politikerne.
<P>
I mit eget land er bandekrig, afpresning og skudopgør ved at blive alt for dagligdags foreteelser, navnlig i min egen valgkreds. I West Dublin, i min egen valgkreds og i den indre by har narkotikaproblemet og heroinafhængigheden karakter af en epidemi. I disse områder har indbyggerne tilsyneladende besluttet at tage loven i egen hånd for at beskytte deres børn og i visse tilfælde gå længere end lovgivningen. Det koldblodige mord på en irsk journalist, min ven Veronica Guerin, som blev udført af en af vores narkobaroner, hvis identitet er kendt, men som undgår retsforfølgelse, er kun et af de seneste eksempler. Disse onde mænd, som leger med og ødelægger tilværelsen for både voksne og børn, som ikke har nogen respekt for menneskerettigheder, skal registreres og bringes til at stå til ansvar over for loven. Deres uretmæssige gevinster må indefryses. Vi må forhindre, at de overfører deres aktiver til andre lande i Fællesskabet. Det haster med at gennemføre det nødvendige politimæssige og juridiske samarbejde på europæisk plan.
<P>
Vi bliver nødt til at spørge, hvem der styrer vores samfund. Mange af vore borgere stiller dette spørgsmål. Er det de legitime repræsentanter for lov og orden eller narkobaronerne, som opererer i hele Europa med deres enorme formuer og deres lejemordere, som spreder skræk og rædsel i vore byer og storbyer?
<P>
Som følge af afstemningen i Udvalget om Borgerlige Frihedsrettigheder og Indre Anliggender og vedtagelsen af mange ændringsforslag er fru de Esteban Martíns betænkning kommet ud af balance. På den ene side kræver vi et effektivt samarbejde med henblik på at bekæmpe narkobaronerne, og på den anden side gør vi betænkningen til et charter for fangers rettigheder med spredte henvisninger til ofrenes behov og rettigheder. Mange af disse fanger er netop de mennesker, der er ansvarlige for organiseret kriminalitet, drab og terror over for ældre mennesker i deres eget hjem. Der findes ingen henvisning til behovet for en overflytning af fanger, hvilket kunne være et vigtigt bidrag til genoprettelsen af IRA-våbenhvilen.
<P>
Der er mange ting, der taler for denne betænkning. Jeg ønsker fru de Esteban Martín tillykke med det kolossale arbejde, hun har lagt iden, men når vi når frem til afstemningen, bliver vi nødt til enten at afholde os fra at stemme eller stemme imod på grund af kompleksiteten.

<SPEAKER ID=32 NAME="Haarder">
Hr. formand, jeg vil starte med at tænde en advarselslampe over denne debat. Verden har aldrig set så lange lister over menneskerettigheder som i de tidligere kommunistiske landes forfatninger. Der stod side op og side ned om alle de rettigheder, man havde i de kommunistiske folkedemokratier, og fordi der var så mange rettigheder, kunne man altid undertrykke den ene med henvisning til den anden. De sociale rettigheder blev brugt som undskyldning for at undertrykke de politiske frihedsrettigheder, og når der ikke var politisk frihed, så kunne man jo ikke kontrollere, om de sociale rettigheder blev undertrykt, og derfor blev de selvfølgelig også undertrykt, så man hverken havde den ene eller den anden form for rettigheder.
<P>
Det er det, der er årsagen til, at vi har haft disse gentagne stridigheder omkring menneskerettighedsbetænkningerne her i Parlamentet. Vi er nogle, der helt alvorligt mener, at man skader menneskerettighederne i Europa ved at tage alt muligt med fra vore partiprogrammer derhjemme. Når hr. Newman aldrig fik vedtaget sin menneskerettighedsbetænkning, så var det, fordi han ikke kunne lade være med at tilføje alle mulige sikkert fornuftige programpunkter fra sit parti derhjemme i Storbritannien, men programpunkter, som ikke hører hjemme i en menneskerettighedsbetænkning.
<P>
Denne betænkning, fru De Estebans betænkning, er langt bedre. Den er kortere og dermed stærkere. Jeg er glad for, at den også tager spørgsmålet om organisationsfrihed op. Man skal ikke blot understrege friheden til at danne foreninger og organisationer og kæmpe for rettigheder. Man må også understrege friheden til at stå uden for disse organisationer uden at blive truet på sin næring, på sit erhverv. Jeg synes også, at det er nødvendigt, at vi har en enkelt sætning med om behovet for, at landene straffer forbrydelser mod børn, selv om de begås i lande, hvor der ikke er noget forbud. Retten til liv var jo trods alt også i den amerikanske uafhængighedserklæring nævnt som den allerførste rettighed.
<P>
Vi vil i Den Liberale Gruppe stemme imod flere punkter i denne betænkning. Jeg beder om forståelse for, at vi også stemmer imod noget, som vi kan være enige i, men det gør vi, fordi vi ikke synes, det hører hjemme i en menneskerettighedsbetænkning. Vi håber, at Den Socialistiske Gruppe vil besinde sig og ikke stemme så mange politiske partiprogrampunkter ind i betænkningen, at vi bliver nødt til at stemme imod til sidst. Vi ønsker at stemme for den, sådan som den ligger nu, men der er grænser for, hvad vi vil acceptere i den, og vi synes, der er adskillige punkter, som bør tages ud af betænkningen, sådan som de står nu. Som liberale brænder vi for menneskerettighederne. Vi sætter dem så højt, at vi ikke vil have dem blandet sammen med alt muligt andet.

<SPEAKER ID=33 LANGUAGE="FR" NAME="Pailler">
Hr. formand, kære kolleger, menneskerettighederne indebærer enorme problemer, og uden at negligere alle de andre aspekter med hensyn til menneskerettighederne, der ofte sjofles af medlemsstaterne, vil jeg i dag kun tale om situationen for familierne uden papirer, der er ofre for den franske regerings voldsomhed.
<P>
Disse familier stræber efter en hurtig løsning på deres problem. Parlamentet kan medvirke hertil ved at vise sig solidarisk med deres kamp. I Frankrig har Pasqua-lovene fra 1993 om immigration fået mange immigrantfamilier »til at gå under jorden« - om jeg så må sige - og har anbragt dem i en permanent juridisk usikkerhed. Forældre til børn født i Frankrig bliver nægtet opholdsret og trues med udsmidning. Det er beskæmmende, at asylansøgere sendes tilbage i charterfly, og at indenrigsministeren glæder sig over disse udvisninger som et rigtigt jagtbillede.
<P>
Siden marts måned har de papirløse gennemført beundringsværdige aktioner, og jeg vil især rose de modige sultestrejkende. De får støtte fra sammenslutninger, kirker, fagforeninger og politiske partier, med forlov. En større delegation uden papirer vil være til stede i Strasbourg på onsdag for at informere parlamentsmedlemmerne om årsagerne til og formålet med deres aktion og lade ånden fra St Bernard-kirken herske i Parlamentet, der vil gøre visse af os meget godt. På deres bestræbelse efter anerkendelse og retfærdighed har den franske regering svaret med foragt, den mest ekstreme voldsomhed eller den mest totale ligegyldighed i afgørelsen af de enkelte sager.
<P>
Vores gruppe støtter de papirløse over for en regering, der har reduceret sin immigrationspolitik til nedværdigende politiaktioner af gemen politisk beregning. Den nødvendige kamp mod den ulovlige immigration, dens netværk og menneskesmuglerne kan ikke føres uden hensyn til menneskerettighederne. Vi kræver, at situationen for de papirløse, der er indkvarteret af berettigede årsager, reguleres straks under overholdelse af menneskerettighederne og de internationale konventioner. Og ud fra det synspunkt glæder jeg mig over det, der sker i Spanien og i Portugal.
<P>
På europæisk plan derimod beklager og fordømmer jeg Rådets henstillinger og resolutioner, der er stadig mere restriktive og diskriminerende med hensyn til immigration og asyl. Nej til Europa-fortet! Ja til broderskabets og solidaritetens Europa. Det er nødvendigt hurtigt at afslutte denne syndebuksstrategi, for det er farligt at manipulere med immigrationen som en politisk indsats, der udelukkende bruges til at styrke og troværdiggøre alle dem, der opfordrer til politisk demagogi med udelukkelse og fremmedhad. Den økse, der blev svinget af politiet ved St Bernard-kirken, gødede jorden for Le Pens skandaløse racistiske udtalelser om racernes ulighed, og så vidt jeg ved, er han medlem af Parlamentet.

<SPEAKER ID=34 LANGUAGE="DE" NAME="Roth">
Hr. formand, mine damer og herrer, netop når der her hos os, dvs. for vor egen dør, skal tales om menneskerettighederne, har jeg det indtryk, at mange taler som farisæeren i Lukas-Evangeliet 18, 11 og siger: «Gud! jeg takker dig, fordi jeg ikke er - fordi vi ikke er - som de andre mennesker.« Sådan helt efter mottoet: Menneskerettighedskrænkelser er langt væk, de findes overalt, blot ikke hos os. Denne holdning er dobbeltbundet, man henviser glødende til menneskerettighederne, men praktiserer dem meget selektivt. Her hos os er menneskerettighedspolitik altid og frem for alt også interessepolitik.
<P>
I kontakten med torturstater med klassiske menneskerettighedskrænkelser findes der en politisk relativitetsteori: Jo større og vigtigere deres betydning er, desto mere sagte bliver den europæiske harme.
<P>
Det er, og dermed er jeg igen ved begyndelsen, ganske givet lettere at anklage andre for forbrydelserne andre steder end at bekende sine egne forseelser. Men netop dette er en del af troværdigheden. Samvittighedsfuldt at undersøge, hvor stabilt fundamentet for menneskerettighederne er i Den Europæiske Union eller - for at citere Brecht: «Enhver taler om hans skændsel«. Og éns egen troværdighed begynder med, at man ikke kun er optaget af menneskerettighedernes fortræffelige form på papiret, fordi vi finder dem i protokoller, konventioner, slutdokumenter og erklæringer. Troværdighed betyder tværtimod, at man spørger efter de faktiske omstændigheder omkring menneskerettighederne, og bedømmelsen af disse faktiske omstændigheder skal tilgodese en meget bred, omfattende udlægning af begrebet menneskerettigheder og ikke forsøge at udlægge det snævert og restriktivt. Når jeg således taler om menneskerettigheder, drejer det sig også om retten til et intakt miljø, så spiller også fattigdom og udstødelse en rolle, så drejer det sig også om de rettigheder, som kvinder og børn, gamle, handicappede, bøsser og lesbiske, udlændinge og flygtninge har. De konservative har hånet en tilsyneladende udvanding af det klassiske, borgerlige menneskerettighedsbegreb. Det skal således opfattes som en udvanding, når de sociale og økologiske rettigheder også medtages. I lang tid har man netop af denne grund kritiseret udviklingslandene, fordi de - stillet over for elendighed og lidelse - kræver sociale menneskerettigheder til overvindelse af deres nød.
<P>
Men hvad gør Europa? Det er netop EU-staterne, som udvander de klassiske konventioner, f.eks. Genèvekonventionen om flygtninges stilling, som følge af en forkert anvendelse. Faren for menneskerettighederne ligger således ikke så meget i, at de opløses og bliver uforpligtende som følge af en udvidelse, men derimod, at de i Den Europæiske Union gøres uforpligtende som følge af en manglende anvendelse. Kun hvis vi i Parlamentet virkelig tager fat på disse alvorlige mangler og således griber ind i den interne politiske debat, kun i så fald vil den årlige menneskerettighedsbetænkning være mere end en moralsk pligtopfyldelse.
<P>
Jeg takker udtrykkeligt ordføreren for, at hun har bestræbt sig på, at der i denne henseende anerkendes et virkelig bredt, rummeligt formuleret menneskerettighedsbegreb, og håber, at denne betænkning om menneskerettighedssituationen i EU i 1994 nu omsider i september 1996 opnår det nødvendige flertal i Parlamentet.

<SPEAKER ID=35 LANGUAGE="FR" NAME="Pradier">
Hr. formand, vores gruppe vil naturligvis stemme for vores kollega, fru De Esteban Martins fremragende betænkning. Man kan dog ikke omtale menneskerettighederne i Unionen ved kun at tale om den måde, som de europæiske stater og regeringer opfører sig på over for deres egne statsborgere. Man må her i Parlamentet nævne den måde, som vi opfører os på over for borgerne fra tredjelande, en adfærd, der skal indgå i lovtekster, forordninger, de offentlige myndigheders holdning og i det daglige, konkrete liv.
<P>
Men hvad betyder det faktisk helt konkret at kæmpe for menneskerettighederne? Det er at modsætte sig, at man med økseslag slår dørene ind til en kirke for at få fat i de sultestrejkende, der er sengeliggende der. Det er at tilintetgøre den foragtelige påstand, der skulle få os til at tro, at mennesker ikke har lige rettigheder. Naturligvis har den salve af irettesættelser, som den militante fascisme har affyret i Frankrig, et begrænset omfang. Vi skal imidlertid passe på! Den måde, man i dag behandler afrikanere, tyrkere eller arabere på, den umenneskelighed, som man udviser over for dem, viser helt sikkert den måde, som vi, borgere i Unionen, vil blive behandlet på, hvis man lader vejen åben for nationalisterne og demokratiets fjender, der så let bliver mordere, som de har vist det på vores eget kontinent for ikke ret mange måneder siden.

<SPEAKER ID=36 LANGUAGE="FR" NAME="Berthu">
Hr. formand, respekten for menneskerettighederne, der er rodfæstet i vores vedholdenhed over for menneskets værdighed og således i vores ældste åndelige traditioner, fortjener, at de europæiske lande giver den meget stor opmærksomhed. Derfor er Unionens medlemsstater særligt årvågne over for dette kapitel og navnlig Frankrig, der fuldstændigt har overholdt menneskerettighederne i sagen om immigranterne uden papirer, der har overtrådt vores love, med al respekt for fru Pailler. Det er for at beskytte disse rettigheder, at medlemsstaterne har tilsluttet sig den europæiske konvention til beskyttelse af menneskerettigheder og grundlæggende frihedsrettigheder.
<P>
Spørgsmålet er i dag, om Den Europæiske Union som sådan skal tilslutte sig denne konvention. Betænkningen af De Esteban Martin svarer positivt. Vi er ikke enige med den på dette punkt, for denne tilslutning, der kun har lidt praktisk relevans, kunne få Unionen til at foretage et ubehersket institutionelt spring. Traktatens artikel F siger allerede, at Unionen respekterer de grundlæggende rettigheder, således som de er garanteret af den europæiske konvention til beskyttelse af menneskerettigheder, og Domstolen har på sin side integreret dem i sin domspraksis.
<P>
Det eneste spørgsmål, der i virkeligheden er tilbage, er spørgsmålet om en eventuel uoverensstemmelse med hensyn til vurderingen af spørgsmålene om fællesskabsret mellem Domstolen i Strasbourg og Domstolen i Luxembourg, en antagelse, der er temmelig underordnet og ikke indebærer nogen vanskelighed, der ikke kan løses med tiden.
<P>
Til gengæld ville forslaget om Unionens tilslutning til den europæiske konvention medføre en kompleks juridisk konstruktion af en meget langsommelig nytte, da der til EU-Domstolens frister skulle føjes fristerne for en eventuel appel for Domstolen i Strasbourg. På disse betingelser ville hele fortjenesten ved denne direkte tilslutning af Fællesskabet være at tilnærme det lidt mere til det mål, som det gennem længere tid har haft: At blive betragtet som en stat. Desuden ville det, hvis Unionen skulle tilslutte sig som sådan, være nødvendigt at give den karakter af en juridisk person, hvilket endnu en gang ville føre os på en ikke afmærket vej.
<P>
Hvis Fællesskabet eller Unionen kunne indgå internationale aftaler vedrørende menneskerettigheder, ville det endelig uden tvivl betyde, at det fremover får en generel kompetence på dette område, som traktaterne altid har benægtet det. Det ville være endnu mere sandt, naturligvis, hvis man i traktaten indførte en liste over de grundlæggende rettigheder, som nogle kræver det. Ved en sådan drejning fra tekniske kompetencer over mod generelle kompetencer ville vi ikke være ret langt fra en ændring af de europæiske institutioners karakter.

<SPEAKER ID=37 LANGUAGE="FR" NAME="Blot">
Hr. formand, kære kolleger, det er dejligt at se Parlamentet tale om menneskerettigheder, når formanden for lidt siden selv nægtede mig ordet to gange, da jeg ville svare fru Berès, derefter hr. Schulz, der direkte fornærmede vores kollega, Jean-Marie Le Pen, og derfor indirekte de ti andre medlemmer af Parlamentet fra Front national, herunder mig selv.
<P>
Jeg må for øvrigt sige, at folket har været i modsætning, for der var i går aftes fire delvalg markeret ved en meget stærk fremgang hos Front national trods den debat, der har været ført i en uge i medierne.
<P>
Forretningsordenens artikel 108 har således ikke været overholdt. Hvilket hermed bekræftes. Det er rigtigt, at menneskerettighederne er det mest favorable emne for tilbedelsen af en særlig afskyelig last, der hedder hykleri, og den betænkning, som vi har fået forelagt i dag, har desværre en meget tung historisk tradition bag sig, da Robespierre allerede i 1793 gennem Konventionen lod vedtage en erklæring om menneskerettigheder, der var særlig demagogisk, og havde tilknyttet en statsterrorisme hertil, som man kaldte Rædselsperioden.
<P>
Et andet eksempel, der blev nævnt for lidt siden af en kollega: Stalins USSR. Han underskrev uden at blinke en strålende Universalerklæring om menneskerettigheder til San Francisco-konventionen. Det generede ham absolut ikke at have en gulag med millioner af fanger. For øvrigt viste den store filosof Hegel i sine analyser om Den franske Revolution meget rigtigt, hvordan den moderne totalitære regeringsform netop var baseret på anvendelse af generelle juridiske og filosofiske normer, som man kalder menneskerettigheder, til at knuse individet.
<P>
Ud over denne filosofiske debat konstaterer jeg, at betænkningen ikke taler om et vist antal angreb på menneskerettighederne, som dog ikke kan nægtes. For eksempel angrebet på ytringsfriheden - jeg vil nævne sagen fra mit eget land, fordi jeg kender den bedre - vores bevægelse - Front national - er udsat for yderst alvorlige angreb på ytringsfriheden, der er resultatet ikke alene af mediernes og regeringens nogen gange tilfældige adfærd, men også af en kommunistisk inspireret lov - Gayssot-loven - en totalitær lov, der ikke burde være gældende i et demokratisk land. På det tidspunkt, hvor den blev vedtaget, havde justitsministeren for øvrigt erkendt den totalitære karakter.
<P>
Et andet eksempel: Angrebet på nationernes frihed i Europa, at beslutte eller ikke ved folkeafstemning, om de virkelig ønsker at blive immigrationslande. I den forbindelse henviser jeg til Kants værker; i sit udkast til evig fred sagde han, at de oprindelige folkeslag altid havde ret til at udtale sig om accept eller ikke af folkeslag, der indvandrede til deres territorium. Man må sige, at Kant ville beskytte de amerikanske indianere, der led under immigration i en sådan grad, at de i dag - ulykkeligvis - næsten er forsvundet, i hvert tilfælde som et uafhængigt folkeslag.
<P>
Endnu et eksempel: Angrebet på personers sikkerhed, som der mærkelig nok kun tales meget lidt om i denne betænkning. Jeg må konstatere, at forbrydelser og overtrædelser er femdoblet i alle landene i Det Europæiske Fællesskab siden 1957. Som altid ved angrebene på menneskerettighederne er det de fattige, det går ud over.
<P>
Et meget alvorligt angreb er angrebet på retten til arbejde - ordføreren nævnte det for øvrigt - men garderede sig godt ved at sige, at den massive arbejdsløshed er fremkaldt af den europæiske politik med monetær deflation og dristig frihandel. Tyve millioner arbejdsløse, det rammer også, som ved et tilfælde, de svageste, ligesom immigrationen og usikkerheden.
<P>
Alle disse angreb, der er ignoreret eller negligeret i denne betænkning, rammer naturligvis de svageste af vores medborgere og er et tilbageslag for vores civilisation i dagliglivet trods alle de tekster, som man bestræber sig på at offentliggøre om menneskerettighederne, dag efter dag.
<P>
Alt dette viser faktisk, at Europa som verdenssamfund er et oligarkisk projekt, der forsvarer en yderst arrogant herskende klasses interesser, der har lagt hånd på magten i Europa, og som fører sin politik uden hensyn til de folkelige interesser.
<P>
Der er nogle konkrete eksempler, der særligt har chokeret mig: Allerførst undrer jeg mig over, at betænkningen intet siger om det ufødte barns ret til livet, der tydeligvis overhovedet ikke er anerkendt, hvilket håner totusind års kristen tradition og totusindfemhundrede års humanistisk tradition, da Hippokrates selv allerede anerkendte denne rettighed femhundrede år før Kristus.
<P>
Et andet eksempel: Immigrationen. Betænkningen nævner ikke nødvendigheden af en demokratisk betingelse, endnu en gang således at folkene kan udtale sig om berettigelsen af denne immigration.
<P>
Jeg vil også gerne gøre opmærksom på punkt 60, der fordømmer den græske stats holdning. Jeg mener, at det her handler om et angreb på Grækenlands nationale suverænitet, som jeg ikke kan tillade i forbindelse med de europæiske institutioner.
<P>
Hvad angår eksemplet med fordømmelse af racisme i punkt 86, kan jeg ikke noget sted konstatere, at man nævner nødvendigheden af at beskytte de oprindelige befolkninger mod den racisme, der udøves mod dem af visse immigranter. Man får indtryk af, at racisme altid udøves mod de samme, men faktisk kan enhver befolkning lide under racistiske angreb. Det er tilfældet i de fleste oprindelige befolkninger i de europæiske lande, men betænkningen taler ikke om det.
<P>
Endelig hævder punkt 93, at de højreekstremistiske partier er positive over for fremmedhad. Jeg vil gøre opmærksom på, at fremmedhad altid har eksisteret, til højre såvel som til venstre, på alle tidspunkter. Hebertisterne under den franske revolution var fremmedhadere; Blanqui var fremmedhader. Der er i dag et antiirakisk fremmedhad på alle fjernsynskanalerne, og jeg taler ikke om det antirussiske fremmedhad, der foregår i visse franske aviser som f.eks. den store morgenavis Le Monde.
<P>
Når det drejer sig om familiesammenføring, burde man have præciseret, at det skal ske i modtagerlandet.
<P>
Sidste bemærkning: De økonomiske rettigheder er sjoflet af den nuværende europæiske økonomi, men jeg har allerede sagt det lige før. Jeg tror derfor, at der er enorme huller i denne betænkning, der er en gang hykleri, som er meget karakteristisk for den aktuelle politiske debats tilstand.

<SPEAKER ID=38 LANGUAGE="FR" NAME="Lindeperg">
Det er meget pinligt, hr. formand, at høre det, vi lige har hørt, når man stadig...
<P>
(Afbrydelse fra et parlamentsmedlem) Er det ytringsfrihed! Lad mig tale, jeg sagde intet, da hr. Blot talte.
<P>
Jeg sagde, at det var meget pinligt, hr. formand, at høre det, vi lige har hørt, når man stadig har billederne i hovedet fra det franske fjernsyn i går aftes fra en demonstration, en væmmelig udnyttelse af et menneskeligt drama, der har berørt Frankrig, fra det parti, som hr. Blot tilhører...
<P>
Ytringsfrihed, hr. Blot, ytringsfrihed!
<P>
Nej, jeg angriber ikke hr. Blot personligt, jeg angriber simpelthen et politisk partis udnyttelse af et drama, der har rørt Frankrig, udelukkende med et racistisk og vælgerpolitisk formål. Hvorfor? Fordi beslutningen om demonstrationen, hr. Blot, blev taget...
<P>
(Bifald) Denne beslutning blev, som De ved, kun taget, da folkene fra Front national fik bekræftelse på oprindelsen, jeg siger ikke nationaliteten, men oprindelsen på den person, der var ophavsmand til forbrydelsen. Denne var af marokkansk oprindelse, og hr. Le Pen talte i går aftes i fjernsynet om en marokkaner. Han fastholdt over for Christine Ockrent og fortalte hende: «Nej, det var ikke en franskmand, det var en marokkaner«. Når vi ved, at det var en franskmand med et fransk identitetskort. Desværre havde han en marokkansk mor. Men dette siger meget om hensigterne. Det vil meget nøjagtigt sige - hvilket for øvrigt er blevet sagt i et vist antal tidligere erklæringer fra Front national - at hvis De kom til magten, ville De ikke gøre stort væsen ud af folks nationalitet, og De ville kunne vende om, som man gjorde det i Vichy-tiden.
<P>
Undskyld, hr. formand, men jeg kommer nu tilbage til det, jeg gerne ville sige. Jeg vil gerne sige, at Parlamentet bruger en ikke ringe del af sin tid til at gøre opmærksom på angrebene på menneskerettighederne i tredjelandene, og det er helt berettiget, at vi gør det. Man siger i Frankrig, at når man klatrer op i palmetræet, må man have rene bukser. Men kan man på den anden side tillade sig at belære, når menneskerettighederne ikke fuldstændigt overholdes i Den Europæiske Union, når alle godt ved, at der faktisk er mange krænkelser.
<P>
I den korte taletid, jeg har tilbage, vil jeg kun nævne ét eksempel: Det er den mere og mere ynkelige skæbne, som asylretten har fået i Europa; den bliver år efter år stadig indskrænket. Det er dog en uforældelig pligt for Den Europæiske Union at tilbyde en beskyttelse for dem, der forfølges, sådan som Genève-konventionen forpligter den til. Men ved at fortolke Genève-konventionen restriktivt er denne beskyttelse ikke længere sikret, og antallet af personer, der opnår asylstatus falder for øjeblikket, selv om respekten for menneskerettighederne i verden ikke har gjort særligt store fremskridt. For eksempel var der blandt de papirløse i Paris nogle, der er blevet afvist med hensyn til asylrettigheder, og som Flygtningehøjkommissariatet erkendte løb nogle reelle risici i deres land.
<P>
Jeg vil gerne slutte med at sige, at det mildest talt er absolut nødvendigt, som man gør det for tredjelandene, at gøre opmærksom på overgrebene på menneskerettighederne inden for Den Europæiske Union. Det er formålet med den betænkning, som vi diskuterer i dag. Men sidste år var vi ikke i stand til at vedtage og blive enige om betænkningen om menneskerettighederne for 1993. Denne forkastelse sanktionerede modsætningen mellem to forskellige opfattelser af menneskerettighederne: En statisk opfattelse, stivnet på soklen af de grundlæggende rettigheder og en bredere, udviklende, der tager samfundets udvikling i betragtning. Denne strid varer ved, vi så det for lidt siden, også i år med risiko for at føre til de samme konsekvenser.
<P>
Jeg vil således også gerne understrege de bemærkelsesværdige bestræbelser, der er udført af ordføreren for at forlige disse to divergerende synspunkter. Hun har udvist stort mod på yderste vanskelige betingelser. Jeg håber, at hendes bestræbelser ikke vil være forgæves. En positiv afstemning ville måske indlede en roligere indfaldsvinkel for de kommende år. Det samme gælder vores troværdighed udadtil.

<SPEAKER ID=39 LANGUAGE="FR" NAME="Bazin">
Hr. formand, jeg vil gerne protestere mod den måde, som De har anvendt forretningsordenen på eller snarere ikke har anvendt den. Det er fuldstændigt skandaløst, uanset indholdet af debatten, at en taler på talerlisten, der har en taletid, faktisk kan få den næsten fordoblet for først at skælde ud på en af kollegerne, uanset hvem det er, og derefter komme med sit indlæg.
<P>
Det er virkelig utilstedeligt, og jeg anmoder om, at det føres til protokols.

<SPEAKER ID=40 NAME="Formanden">
Hr. Bazin, Deres bemærkning vil naturligvis blive ført til protokols, men min gavmildhed skal ses i forbindelse med min fortolkning af situationen. Det forekom mig, at det pågældende medlem blev afbrudt i utide, og jeg gav ham derfor tyve eller tredive sekunder ekstra; det mener jeg ikke, kan være en overtrædelse af forretningsordenen.
<P>
Men vi vil nu fortsætte forhandlingen - forhåbentlig i god ro og orden - med fru Colombo Svevos indlæg.

<SPEAKER ID=41 LANGUAGE="IT" NAME="Colombo Svevo">
Hr. formand, vi har brug for en betænkning af denne type, og vi har også grund til at stille videre spørgsmål vedrørende dette emne, dvs. indholdet af denne betænkning. Men vi må tillige år for år kort gøre status over, hvordan det forholder sig med disse rettigheder inden for Unionen. Det er det, ordføreren efter min mening fremragende har søgt at gøre, men vedrørende dette spørgsmål ser vi hvert år på ny meningsforskellen mellem dem, der finder, at betænkningen alene bør omhandle de grundlæggende menneskerettigheder i denne snævre forstand, og dem, der derimod vil udstrække dem til at omfatte de økonomiske og sociale rettigheder.
<P>
Der er grunde, der taler for hver enkelt af disse opfattelser, men hvis man strengt holder sig til den første, dvs. den indstilling, der råder hos dem, som alene herved forstår de grundlæggende rettigheder, må vi på linje med Europarådet søge stadig nøjagtigere at påvise alle de overtrædelser og de mangler, der begås og findes på dette område. Vi må f.eks. tænke over retten til livet og menneskerettighederne, over det, der sker på det bioetiske område og søge frie udtryksformer og en ny sprogbrug, som bestandig åbner nye veje for eftertanke.
<P>
Dette skal ikke forklejne nogen, men vi må ærligt sige, at de øvrige rettigheder burde gøres til genstand for en lignende betænkning om de sociale og økonomiske rettigheder. Dersom man vil forsøge, og det forekommer mig muligt, at medtage dem alle i én og samme betænkning, er det klart, at de økonomiske og sociale rettigheder i betænkningen om menneskerettighederne ikke kan indskrænkes til endnu en opregning af alle de mål, vi sætter for rettighederne, som imidlertid ikke i virkeligheden er retligt forpligtende.
<P>
Vi må finde ligevægtspunktet for konvergens for også at præge denne betænkning, og dette kan findes, fordi Domstolen har afsagt domme, hvori den understreger, at selvom menneskerettighedskonventionen i det væsentlige omhandler de borgerlige og politiske rettigheder, har disse dog i de fleste tilfælde økonomiske og sociale virkninger, og der findes ikke vandtætte skot imellem dem. Denne konvention har nemlig til formål ikke blot at fastlægge teoretiske rettigheder, men konkrete rettigheder, hvorfor de midler, der bringes i anvendelse af staten for at gennemføre dem, fastslår, at der er en indbyrdes afhængighed mellem borgerlige og politiske rettigheder.
<P>
Jeg anmoder derfor om, at der om dette emne, og denne mulige konvergens, indledes en debat før den næste betænkning, således at Europa-Parlamentet får mulighed for at træffe en så vidtgående beslutning som muligt om denne betænkning om menneskerettighederne. Det er af betydning for alle lande, at der på dette område opnås den størst mulige konsensus. Det er dette mål, ordføreren har sat, og jeg siger hende tak for det arbejde, hun har udført.

<SPEAKER ID=42 LANGUAGE="IT" NAME="Caccavale">
Hr. formand, selvom jeg ikke har været til stede under hele forhandlingen, har jeg dog opmærksomt lyttet til det sidste indlæg, som forekommer mig at have sat fokus på det pågældende problem. Fru Colombo Svevo har på baggrund af sine erfaringer faktisk sat dette fuldstændig i relief. I dette øjeblik er betænkningen på ny i orkanens øje, fordi vi ikke her i Europa-Parlamentet er enige om, hvad der skal forstås ved »menneskerettigheder«, og ej heller kan komme overens om, hvorvidt vi inden for Fællesskabet effektivt kan gøre almenheden opmærksom på de krænkelser af unionsborgernes borgerlige og almindelige rettigheder, der finder sted.
<P>
Problemet er, at dette begreb efter vor opfattelse er blevet udstrakt til et yderst risikofyldt og farligt område. Når man begynder at tale om sociale, økonomiske og organisationsmæssige rettigheder og generelt om rettigheder til at have et hjem, arbejde og sundhed, bevæger os ind på et område, der er fyldt med sprængstof. Og jeg mener, at dette bør overvejes. Jeg tror f.eks. ikke, at man kan tale om ret til arbejde, men derimod om ret til adgang til arbejde. Jeg tror ikke, at man kan tale om ret til at have et hjem, men derimod om ret til at bo. Jeg tror ikke, at man kan tale om nogen ret til sundhed i snæver forstand, men derimod i den forstand, at borgeren skal kunne vælge mellem forskellige former for sundhedssystemer.
<P>
På dette punkt har fru Colombo Svevo helt ret, når hun siger, at vi må se at blive enige. Jeg frygter, at vi til slut på ny vil komme til at skændes om denne betænkning vedrørende 1994 om menneskerettighederne inden for Unionen, måske således at den ikke bliver vedtaget, og for 117. gang vise Europa-Parlamentets store svaghed, for 117. gang vise, at vi end ikke er i stand til at blive enige om, hvad der skal forstås ved tilsidesættelse af de borgerlige rettigheder, som er af grundlæggende betydning for borgerne.
<P>
Jeg vil blot her nævne et typisk tilfælde, nemlig spørgsmålet om justitsvæsenet i vore lande. Vel, hvis vi ikke bliver enige om udgangspunktet, vil vi aldrig nå til noget resultat. Jeg vil følgelig ved denne lejlighed foreslå - og endda officielt kræve - at der findes en mindste fællesnævner, at der udfærdiges en kodeks for selvdisciplin i Parlamentet, for at vi endelig kan blive enige om, hvad der skal forstås ved menneskerettigheder. Uden denne interne disciplinkodeks vil vi fortsat, hr. formand, kære kolleger, ikke nå frem til vedtagelse af nogen betænkning om menneskerettighederne i hverken 1993, 1994 eller 1995.

<SPEAKER ID=43 LANGUAGE="NL" NAME="Bertens">
Hr. formand, fru De Estebans betænkning er det første vellykkede forsøg på i en vis forstand at have respekt for det, som vi taler om, menneskerettigheder inden for de europæiske grænser. Tak, fru Esteban.
<P>
Men der er ét punkt, som jeg vil kritisere, og det er punktet om foreningsfriheden for værnepligtige og stampersonel. Det har jeg selv, men også mange andre her i Parlamentet, kæmpet for i et par år. Foreningsfriheden anerkendes ganske vist i beslutningsforslaget, men på en sådan måde, at der er alt for mange muligheder for at holde døren lukket for denne frihed for værnepligtige og stampersonel. Der står f.eks.: specifikke kendetegn med hensyn til den hierarkiske opbygning og disciplin og de begrænsninger, der anses for nødvendige af hensyn til forsvarets opgaver. Jeg kan fortælle Dem, at enhver, som bare er lidt korporal i felten, ved, at han absolut ingen ret har til også at tænke på, hvad vi kalder menneskerettigheder.
<P>
Foreningsfriheden er en fundamental frihed i en demokratisk stat. Jeg modsætter mig de strenge betingelser, som ordføreren foreslår herfor. Det ville derfor være godt, hvis ændringsforslaget herom blev vedtaget. Det er på høje tid, at medlemsstaterne taler herom i europæisk sammenhæng, fordi skabelsen af multinationale militære styrker og yderligere udbygning af europæisk forsvarsidentitet tvinger os hertil.

<SPEAKER ID=44 LANGUAGE="ES" NAME="Mohamed Alí">
Hr. formand, jeg vil gerne indlede mit indlæg med at ønske forsamlingen til lykke med dette skridt fremad og den politiske modenhed, den udviser, ved at behandle en betænkning om respekten for menneskerettigheder i Den Europæiske Union. For i Unionens medlemsstater krænkes menneskerettighederne, ikke kun de såkaldte moderne, dvs. de sociale, økonomiske og økologiske, men også - hvad der er mere alvorligt - de som er indeholdt i den europæiske konvention om beskyttelse af menneskerettigheder og grundlæggende frihedsrettigheder.
<P>
Jeg har tillid til, at vi uden flere forsinkelser i morgen vil være i stand til at vedtage den beslutning, der er indeholdt i fru Estebans betænkning, og at vi følgelig vil have det nødvendige politiske mod og kohærens til offentligt at foretage en selvkritik, som vil få vores stater til at træffe de nødvendige foranstaltninger til at afhjælpe disse krænkelser af menneskerettighederne.
<P>
Jeg må minde forsamlingen om, at da den i juli-sessionen havde mulighed for at sætte en beslutning om ulovlig udvisning af 103 immigranter uden identifikationspapirer i Mellila i Spanien på listen over emner til den uopsættelige debat, afviste den kategorisk denne mulighed og lod således en enestående mulighed gå fra sig til offentligt at fordømme krænkelsen af menneskerettighederne i en konkret situation, der var skabt af de spanske myndigheder ved udvisningen af disse immigranter med absolut ringeagt for den europæiske menneskerettighedskonvention og de spanske love, således som det er blevet påpeget for nylig af den spanske ombudsmand. Derimod glæder jeg mig over, at emnet vil blive behandlet i denne session, og at denne forsamling endelig kan prale af samhørigheden, idet der ikke ville være nogen mening i at afholde denne debat og glemme, hvad der tidligere er sket.
<P>
Hr. formand, i vores beslutning anmoder vi om, at udvisningsarrestation i forbindelse med immigranter uden identifikationspapirer kun anvendes for en kort periode, og at udvisningen af en person til et land, hvor vedkommende risikerer at blive udsat for forfølgelse, er en krænkelse af menneskerettighederne. Begge disse fænomener forekom i tilfældet i Mellila, navnlig da størstedelen af de udviste ventede på at modtage det formelle svar på deres asylansøgning.
<P>
Jeg mener derfor, det er vigtigt, at vi glemmer de retoriske udtalelser og handler i de konkrete tilfælde. Som vi siger dér, hvor jeg kommer fra, lad os gå fra tale til handling, for jeg er overbevist om, at vores opmærksomhed over for menneskerettighederne ikke kun kommer til udtryk, når det drejer sig om krænkelsen af disse uden for Den Europæiske Unions grænser.

<SPEAKER ID=45 LANGUAGE="FR" NAME="Leperre-Verrier">
Hr. formand, kære kolleger, fru De Esteban Martíns fremragende betænkning burde opfordre os til beskedenhed, vi øvrige parlamentsmedlemmer er meget hurtige til at gøre opmærksom på overgrebene på menneskerettighederne i resten af verden. For den viser, i hvilken grad det menneskelige væsens grundlæggende rettigheder sjofles i vores såkaldte demokratiske lande. Det er rigtigt, at begrebet menneskerettigheder i Den Europæiske Union uden tvivl skal forstås på en finere måde. Faktisk åbner arbejdsløsheden, udelukkelsen og fattigdommen, som et stigende antal af vores medborgere lider under, op for et område af rettigheder, som man burde respektere bedre, og Den Europæiske Socialpagt opfylder dette nye krav.
<P>
Man kan dog ikke indpasse alt under udtrykket »menneskerettigheder«. Det ville være hyklerisk og nyttesløst, for de mangler, som vi konstaterer med hensyn til social retfærdighed, kræver en voluntaristik politik, der ikke er af helt den samme art som løsningen af disse problemer med overgreb på frihedsrettighederne. Al den stund - og det er uden tvivl ikke et tilfælde - at det er præcist de områder, hvor Den Europæiske Union viser sig forsigtig uden tvivl på grund af subsidiariteten.
<P>
Hvorom alting er, har en nylig begivenhed vist os, hvor uholdbare resultaterne er med hensyn til menneskerettigheder, navnlig i mit land. Jeg vil ikke komme tilbage til den skandaløse racisme i visse erklæringer. Jeg vil heller ikke komme tilbage til udsmidningen af de papirløse, der lige er sket i Frankrig. Den brutalitet, som disse er blevet behandlet med, er særlig uacceptabel, al den stund at den kollektive udvisning til grænserne er helt i modstrid med den europæiske konvention til beskyttelse af menneskerettigheder, vil jeg gerne erindre om.
<P>
Til sidst vil jeg også gerne sige et ord om børnenes rettigheder. De overgreb, de udsættes for, gør det nødvendigt snarest at indføje et charter om børns rettigheder i unionstraktaten.

<SPEAKER ID=46 LANGUAGE="NL" NAME="Van der Waal">
Hr. formand, der er gode argumenter for den holdning, at menneskerettigheder er udelelige, men de klassiske grundlæggende rettigheder bør dog principielt skelnes fra socioøkonomiske målsætninger. De Esteban Martin-betænkningen forsømmer at gøre dette.
<P>
I de forløbne årtier har de sociale rettigheder været genstand for stor opmærksomhed, men samtidig har vi mistet erkendelsen af, at opnåede rettigheder skaber lige så meget ansvar. I betænkningen bemærker jeg vor kulturs ånd; vi stiller krav, for vi har rettigheder.
<P>
Men i mellemtiden er vi ikke i stand til at fremsætte fundamentale udtalelser om det menneskelige liv. Notatet vender sig imod dødsstraf, men der tales ikke om det ufødte liv. Det er der åbenbart truffet bestemmelser om i medlemsstaternes lovgivning. I mit land har vi nu den absurde situation, at en, som foretager en ulovlig abort, risikerer en straf på 12 års fængsel, fordi der gøres en ende på et menneskeliv med vold, hvilket betragtes som mord. Når derimod et svangerskab afbrydes på kvindens egen anmodning, så godtgøres alle udgifter gennem det sociale system, fordi den såkaldte selvbestemmelsesret anvendes.
<P>
Der er heldigvis allerede sket temmelig meget på det sociale område, og det er hensigtsmæssigt at formulere tydelige målsætninger for vort samfunds mange sociale problemer. Men lad os ikke glemme, at et samfund ikke kan undvære åndelige grundlag og normer.
<P>
Det må give stof til eftertanke, at vi aldrig tidligere har haft denne velfærd, dette undervisningsniveau, denne kvalitet af sociale ordninger og sundhedsvæsen, og at kriminaliteten, anvendelse af vold og stofmisbrug aldrig tidligere har haft et sådant omfang.
<P>
I et samfund, hvori Biblens Gud og hans bud slet ikke er til stede, og hvori idealerne ikke når højere end livet her og nu, antydes det, at den sande lykke ligger i vore autonome rettigheder. Men så må det ikke overraske, at mange kæmper med livets mening, og at havesygens, kriminalitetens og racismens kræfter kommer og kræver deres rettigheder.

<SPEAKER ID=47 LANGUAGE="EN" NAME="Newman">
Hr. formand, spørgsmålet om menneskerettigheder behandles forskelligt inden for Den Europæiske Union. De af os, der behandler sociale rettigheder og rettighederne på arbejdspladsen som menneskerettigheder, anklages fra nogle sider for at ty til den stalinistiske demagogi, hvor de sociale eller kollektive rettigheder bruges som påskud for at undertrykke menneskerettighederne. Det var tilfældet i den tidligere Sovjet-blok, men det gælder bestemt ikke mig selv og de af os, der støtter den ændrede betænkning.
<P>
Alle de sædvanlige aspekter af menneskerettighederne - herunder retten til livet, tanke- og trosfrihed, ytringsfrihed og respekten for privatliv, demokratiske rettigheder, pluralisme og retssamfundet - er med og får støtte fra mig selv og de, der tænker som mig.
<P>
Den nye fremgangsmåde, som vi har valgt, består i, at vi medtager spørgsmål som sociale rettigheder, retten til miljøbeskyttelse og kulturelle rettigheder, og ligeledes betragter dem som grundlæggende menneskerettigheder.
<P>
Hvad så med de to største grupper i Parlamentet, som går imod denne brede definition af grundlæggende menneskerettigheder? De liberale har en markant politik vedrørende visse individuelle rettigheder, som hænger sammen med deres støtte til individets frihed og rettigheder. Men et hovedpunkt for de liberale synes at være en laissez-faire økonomisk frihed, således at den enkelte kan gøre, hvad han vil, i økonomien uden særlige hensyn til virkningerne for mennesker med mindre foretagsomhed eller mindre økonomisk magt. De liberale støttes i denne ideologi af andre økonomiske liberale, heriblandt de fleste britiske konservative. Ifølge de liberale har alle en grundlæggende ret til at blive millionærer eller forsøge at opbygge en stor virksomhed eller bo i en kæmpestor villa, men den enkelte har ikke en grundlæggende ret til at leve uden fattigdom, til at få et job eller bo under rimelige forhold. Da fru Thatcher hævdede, at der ikke findes noget samfund, kun enkeltpersoner, krystalliserede hun denne filosofi.
<P>
Den anden store gruppe, som modsætter sig en fuldstændig definition af menneskerettigheder, er de kristelige demokrater. I Vest- og Sydeuropa har de konservative ikke været forkæmpere for individuelle rettigheder og friheder. Nu accepterer de dem bestemt sammen med de demokratiske standarder, der findes i EU. De kristelige demokrater anerkender måske i højere grad end de liberale tanken om social solidaritet inden for kollektive værdier, og at der findes et samfund, der har pligt til at støtte de svageste, men når det kommer til specifikke forpligtelser på dette område, finder de kristelige demokrater alligevel altid en grund til at stemme imod, og i bedste fald forfalder de blot til paternalisme.
<P>
Samfundet har pligt til at organisere sig - os - så vi kan skaffe arbejde til alle, rimelige boligforhold og gratis uddannelse. Og ja, det kræver planlægning og indgriben, man kan ikke bare overlade det hele til det frie markeds uhæmmede anarki. Vil de kristelige demokrater støtte disse grundlæggende rettigheder, hvis de beskrives som grundlæggende pligter? - for der er tale om pligter såvel som rettigheder.
<P>
Konkluderende vil jeg opfordre alle Parlamentets medlemmer til at stemme for denne betænkning og vise det fornødne mod til at støtte de fuldstændige menneskerettigheder i Den Europæiske Union her på tærsklen til et nyt århundrede.

<SPEAKER ID=48 LANGUAGE="SV" NAME="Cederschiöld">
Hr. formand, mine damer og herrer! En stærk menneskerettighedsbeskyttelse er en af Unionens vigtigste grundpiller. Et land skal respektere menneskerettighederne for at være kvalificeret til medlemskab. Europa-Parlamentet kræver større medbestemmelse. Men det må først vise sig denne indflydelse værdigt. Kan det ikke det, fortjener det at blive hængende i den undertiden abnorme konstitutionelle situation, som det befinder sig i. Større lovgivningsmagt kræver større seriøsitet. Samtidig kan politikerne ikke løse alle problemer; man kan ikke løse alt på europæisk plan.
<P>
Der findes en privat sfære uden for politikkens område, som bør udvides i mange lande. Vor formand, hr. Hänsch, som virkelig værner om vort Parlament, formulerede det således i Udvalget om Institutionelle Spørgsmål, og jeg citerer: «Vi må ikke pålægge EU opgaver, som vi ved, at EU ikke har mandat eller midler til at løse«.
<P>
Netop sådan forholder det sig. Men de røde partier stiller forslag om rettigheder, som ikke kan følges op, som ingen ved, om der er ressourcer til, og som savner lovgivningsmæssig baggrund. Venstrefløjen truer dermed Parlamentets muligheder for at fungere som en effektiv lovgiver. Det kan skade dets indflydelse, men det alvorligste er, at det kan udhule menneskerettighedsbeskyttelsen.
<P>
Vi i PPE står for grundlæggende menneskerettigheder, der kan følges op ved Den Europæiske Menneskerettighedsdomstol. Men den, der krænker de rettigheder, der står på venstrefløjens ønskesedler, risikerer intet. Disse politiske ønskesedler er ikke andet end dens forsøg på at udnytte menneskerettighederne for at opnå politiske mål, for ad bagvejen at fremskaffe de økonomiske midler, som den ikke kan vinde gehør for på nationalt plan.
<P>
Ordførerens heroiske kamp for at slå de grundlæggende menneskerettigheder fast har været forgæves. De 126 rettigheder i betænkningen er, til dels, pinagtig læsning - et lysende sørgeligt eksempel på, at Parlamentet ikke bør beskæftige sig med alt. Hvis disse årsberetninger overhovedet skal aflægges, bør de røde partier tænke over ordsprogene: «I begrænsningen viser mesteren sig« og »Man skal ikke slå større brød op, end man kan bage«. Måtte denne sag være et advarende eksempel for fremtiden.

<SPEAKER ID=49 LANGUAGE="SV" NAME="Lindqvist">
Hr. formand, kære kolleger! Som borgernes tillidsrepræsentanter er menneskerettighedsbeskyttelsen måske det vigtigste opinionsdannende anliggende, som vi, sammen med Europarådet og de nationale parlamenter, kan beskæftige os med i Europa-Parlamentet. Det gælder en lang række spørgsmål lige fra retten til liv, fordømmelse af dødsstraf, fordømmelse af tortur og vold mod anholdte og fanger til asylretten.
<P>
På sidstnævnte punkt, hr. formand, er jeg lidt urolig for, at man er ved at skærpe navnlig flygtningepolitikken, indvandrerpolitikken og visumpolitikken, og at EU er på vej til at opbygge en mur over for de lande, som ikke er medlem af Unionen. Det må ikke have lov at ske. Schengen-aftalen er, desværre, noget, der peger i den retning. Det kan danne grobund for netop den racisme og det fremmedhad, som vi ønsker at forhindre, hvilket er et af hovedbudskaberne i denne betænkning.
<P>
Hvad der betyder mest i denne forhandling, hr. formand, er måske, at vi evaluerer erfaringerne fra tidligere år, at såvel de nuværende medlemslande som de lande, der ansøger om medlemskab, eller som vi har indgået aftaler med - f.eks. Tyrkiet - overholder de krav, som vi stiller, og at vi viser omverdenen, at vi mener kravene om menneskerettigheder alvorligt.

<SPEAKER ID=50 LANGUAGE="IT" NAME="Manisco">
Hr. formand, denne betænkning om menneskerettighederne har ført en omtumlet tilværelse og haft vanskelige tider. Vi kan som følge heraf kun sige ordføreren, fru Estebán Martin, tak for hendes afslutning af et forehavende, som har været overordentlig besværligt, og som allerede har været forgæves forsøgt med stort mod og stor ihærdighed af vor kollega, hr. Newman, over for hvem vi også udtrykker vor påskønnelse og tak.
<P>
Der er adskillige vægtige og positive synspunkter i fru Estebán Martins betænkning, der er altomfattende, og som ikke efterlader grå områder i sin almindelige holdning og inden for de emner, der er behandlet, selvom vi havde foretrukket en mere indgående påvisning af overtrædelser af menneskerettighederne, ikke blot i, men også uden for Fællesskabet. Når det er på sin plads at opregne de godt 18 eksisterende traktater om menneskerettighederne i indledningen, er det lige så fuldt en pligt med voksende bestyrtelse at give udtryk for, hvor stor en del af disse erklæringer om hellige principper i mange år kun har været døde bogstaver. Denne bestyrtelse bliver ikke mindre af, at denne forsamling og især grupperne til højre i salen ofte ønsker at gå let hen over de krænkelser af menneskerettighederne, der begås af de forskellige lande, de tilhører.
<P>
Nogle få eksempler: Det lovdekret, som er blevet vedtaget af det italienske parlament, og som krænker indvandrernes rettigheder, og i Frankrig den administrative udvisning af personer, der ikke har papirer, og hvorom fru Pailler har talt så varmt. I Tyskland er der tale om politikken med forfølgelse og forskelsbehandling af de tusinder og atter tusinder af borgere i det tidligere DDR. Hvordan kan man lade hånt om, at Tyrkiet uforudset er blevet optaget i toldunionen, til trods for at det stadig fængsler medlemmer af den politiske opposition mod det siddende styre - og endda har gjort dette så sent som i sidste uge?
<P>
Vi ville også have foretrukket, at man i betænkningen på en eller anden måde havde omtalt de krænkelser af menneskerettighederne, der foregår i de lande, som aspirerer til indtrædelse i Fællesskabet, eller som på grund af deres magt og særlige vægt i længere tid påvirker dets beslutninger positivt eller negativt. Vi taler her om de nylige massakrer i Tjetjenien, om det kurdiske folks ulykkelige situation, om de 560.000 ofre, for størstedelens vedkommende børn, i Irak som følge af de fortsatte økonomiske sanktioner fra USA's side, sanktioner som skærpes af militære indgreb, som allerede er sket, eller som foregår i disse timer. Fru Estebán Martins betænkning bevarer dog sin gyldighed, som vi anerkender, og vi vil følgelig stemme for den.

<SPEAKER ID=51 LANGUAGE="DE" NAME="Zimmermann">
Selv om beskyttelsen af menneskerettighederne og de grundlæggende frihedsrettigheder er en af Unionens hovedopgaver, volder det os altid mange problemer. Det ses også under forhandlingen i dag såvel som af den manglende vedtagelse af hr. Newmans betænkning sidste år.
<P>
Netop i Unionen skal vi sørge for, at vi ikke lukker øjnene for de menneskerettighedskrænkelser, som begås for vor egen dør. Hver måned vedtager vi mange beslutninger og behandler ofte menneskerettighederne uden for Unionen, men kun én gang om året menneskerettighederne i Unionen.
<P>
Jeg vil gerne på grundlag af tre eksempler fra fru Esteban Martíns betænkning fremhæve, hvad der er vigtigt for mig. Det første er retten til skoleuddannelse. Vi er alle enige om, at ethvert barn bør have ret til skoleuddannelse for at kunne udvikle sig på en sådan måde, at det kan klare sig i vort samfund. Men retten til skoleuddannelse for gadebørn og børn af asylansøgere er ikke omfattet her, da disse børn ikke uden videre har ret til at gå i skole.
<P>
For det andet vil jeg gerne komme ind på behandlingen af asylansøgere. Nogle af de tidligere talere talte også om dette. Asylansøgere er mennesker, som søger tilflugt hos os. Når de så udvises til såkaldte sikre tredjelande, ved vi ikke med bestemthed, om de ikke igen udvises og eventuelt kommer til et land, hvor menneskerettighederne trædes under fode. Efter min mening må det ikke være muligt, at sådanne mennesker udvises til sådanne lande, eller at de sammen med andre fanger tilbageholdes i fængsler, inden de sendes tilbage til andre lande. En asylansøgning er nemlig ingen kriminel handling og må heller ikke behandles sådan.
<P>
Afslutningsvis vil jeg gerne gøre opmærksom på, at jeg allerede gentagne gange her er kommet ind på den kendsgerning, at retten til at nægte militærtjeneste endnu ikke er anerkendt i alle EU-landene. Jeg mener, at militærnægtelse af samvittighedsgrunde skal accepteres og ikke må behandles som en strafbar handling.

<SPEAKER ID=52 LANGUAGE="ES" NAME="Terrón i Cusí">
Hr. formand, jeg ved, hvad menneskerettigheder er. Inden denne betænkning havde vi en polemik i forbindelse med den betænkning, vi udarbejdede sidste år. Hvis vi lader denne chance gå fra os, mister vi endnu en mulighed for at kigge ind i Den Europæiske Union og se, hvad der sker på menneskerettighedsområdet, og jeg tror, at vi alle - hvis vi prøver at være oprigtige - ved hvad vi taler om, selv om det er på et intuitivt plan.
<P>
Vi taler om, at denne betænkning skal omtale, i hvilke situationer respekten for menneskerettighederne forringes eller simpelthen ikke eksisterer, og jeg tror, vi ved, hvad vi mener, når vi taler om tredjelande. Og ud fra dette bør vi gøre et effektivt stykke arbejde, for jeg tror ikke, at nogen af unionsborgerne kan vide, om denne krænkelse af menneskerettighederne finder sted over for vores svageste og mest udsatte befolkningsgrupper.
<P>
Jeg ved, at mange spanske socialister afstod fra at stemme om denne betænkning sidste år. Jeg tror, i modsætning til hvad nogen i vores gruppe mener, at man somme tider skal gøre en indsats for at konkretisere tingene, og at man skal sikre denne betænkning som en betænkning om det, den forsøger at handle om - som jeg som sagt tror vi alle ved, hvad er. Derfor må vi gøre en indsats og ikke lade denne chance nummer to gå fra os. Og jeg beder de øvrige grupper om at gøre det samme, for jeg tror, det vil være temmelig frustrerende at afslutte denne afstemning uden at vedtage betænkningen, og i øvrigt vil det bringe arbejdet på dette område de kommende år i fare.

<SPEAKER ID=53 LANGUAGE="EN" NAME="Elliott">
Hr. formand, i de seneste par år har vi haft store vanskeligheder med disse betænkninger om menneskerettigheder på grund af meningsforskelle med hensyn til definitionen af menneskerettigheder og lignende problemer. Men jeg mener, at vi denne gang har en betænkning, som måske ikke opfylder alle vore ønsker i enhver henseende, men alligevel bør finde udbredt støtte. I Udvalget om Borgerlige Frihedsrettigheder og Indre Anliggender har vi arbejdet hårdt med at udforme en betænkning, der gør meget for at gøre op med mange af de uretfærdigheder og brud på menneskerettighederne, der finder sted i Fællesskabet. Den Europæiske Union ville blive et umådelig bedre sted, hvis alle forslag i denne betænkning blev vedtaget.
<P>
Det ville være fint, hvis denne betænkning kunne vedtages med stort flertal her i Parlamentet. Jeg hører til dem, der mener, at uretfærdigheder som fattigdom, hjemløshed og arbejdsløshed udgør en fornægtelse og et brud på menneskerettighederne. Til de, der tvivler om dette, vil jeg sige, at man ikke fuldt ud kan nyde selv den snævreste og mest legalistiske opfattelse af rettighederne, med mindre man har et arbejde, et hjem og de øvrige grundlæggende behov opfyldt. Vi kunne måske blive enige om, at retten til sundhed er en af de vigtigste, men alle detaljerede statistikker viser, at mennesker, der er hjemløse, arbejdsløse, eller som lever i fattigdom, har en langt kortere levetid og et dårligere helbred end mennesker, hvis sociale rettigheder er sikret.
<P>
Jeg vil især kommentere to af de mange gode punkter i betænkningen. Betragtning p og punkt 34 drejer sig om rettighederne for hushjælp i mit eget land og en række andre lande. Nogle velhavende mennesker har ret til at indføre tjenestefolk, som ikke har nogen rettigheder overhovedet. Disse skal sikres de samme beskæftigelsesmæssige og borgerlige rettigheder som alle andre i de pågældende lande. Punkt 51 drejer sig om rettighederne for personer, der er anklaget eller fængslet i udlandet, og hvis retssager ikke må udsættes i det uendelige, så de derved lider overlast på grund af tekniske problemer som manglende oversættelsesfaciliteter og manglende forståelse af retssystemerne i andre lande. Det er blot to af de mange værdifulde punkter, der tages op i denne betænkning, og jeg håber, at den vil finde udbredt støtte i Parlamentet.

<SPEAKER ID=54 NAME="Van den Broek">
Hr. formand, jeg vil gerne benytte lejligheden til også fra min side på Kommissionens vegne at takke fru De Esteban Martin for hendes betænkning og endnu en gang gøre opmærksom på betydningen af, at en sådan betænkning kan drøftes her, og også give min fulde støtte hertil, således at denne betænkning får den opmærksomhed, som den fortjener.
<P>
For Den Europæiske Union, hr. formand, er i allerførste række et retsfællesskab. Menneskerettighederne indtager en prominent plads deri, ligesom de også gør det i vore eksterne forbindelser. Det glæder mig derfor, at hr. Carnero Gonzalez' betænkning om menneskerettighedsklausuler og traktater med tredjelande vil blive drøftet på fredag her i Parlamentet.
<P>
De fleste anmodninger i dette beslutningsforslag er i virkeligheden rettet mod medlemsstaterne. Traktaterne giver jo ikke Unionen beføjelser til at garantere respekten for de grundlæggende rettigheder i medlemsstaterne. Fællesskabet har dog beføjelser med hensyn til anvendelsen af de kommunautære bestemmelser, som er baseret på respekten for disse rettigheder. Jeg vil derfor i min reaktion begrænse mig til de bemærkninger, som specifikt er rettet mod Kommissionen.
<P>
Inden jeg kommer ind på de specifikke elementer af denne betænkning, vil jeg sige nogle ord i anledning af udenrigsministrenes drøftelse under deres uformelle forhandling i Tralee om den seksuelle udnyttelse af børn. Kommissionen støtter de forskellige initiativer, som medlemsstaterne foreslår for at bekæmpe dette frygtelige fænomen. Fra sin side har Kommissionen udviklet tre konkrete initiativer, som direkte eller indirekte har forbindelse med denne problematik.
<P>
For det første vil Kommissionen i anledning af konferencen om kvindehandel, som blev arrangeret i juni sidste år i Wien, inden udgangen af dette år forelægge Parlamentet og Rådet en meddelelse, hvori der foreslås foranstaltninger på dette område. Endvidere vil Kommissionen i dette efterår fremsætte et forslag med henblik på at bekæmpe sexturisme. For det tredje vil Kommissionen fremsætte forslag om at bekæmpe pædofilnetværk såsom f.eks. på internet. Kommissionen håber, at disse konkrete aktioner vil medvirke til hurtige og effektive løsninger og glæder sig over, at Parlamentet også tager disse sager op på onsdag.
<P>
Som De ved, har Kommissionen tidligere kraftigt opfordret til Fællesskabets tiltrædelse af den europæiske menneskerettighedskonvention. Dette spørgsmål vil på ny blive taget op under regeringskonferencen. Jeg bør imidlertid sige, at jeg tror, også i betragtning af Domstolens nylige udtalelse, at det vil være meget vanskeligt at gøre fremskridt på dette område. Denne diskussion har egentlig været i gang i årevis, og vi mærker alligevel ikke, at der hos medlemsstaterne, eller hos de fleste medlemsstater, hersker en særlig stor trang til at nå frem til dette vidtgående skridt.
<P>
For så vidt angår princippet om ligebehandling, er Rådets henstilling med henblik på lige deltagelse af mænd og kvinder i beslutningsprocessen stadig ikke vedtaget. Den 30. maj 1996 forelagde Kommissionen et revideret forslag, hvori Parlamentets ændringsforslag var optaget. I denne forbindelse må der gøres opmærksom på, at de eksisterende direktiver på ligebehandlingsområdet, i øjeblikket i alt syv, har bidraget betydeligt til forbedringen af kvinders og mænds arbejdsvilkår i Europa. På den anden side agter Kommissionen at træffe nogle specifikke foranstaltninger til forbedring af kvinders og mænds lige retsstilling.
<P>
For så vidt angår bekæmpelsen af racisme og xenofobi, har Ministerrådet som bekendt officielt udråbt 1997 til det europæiske år mod racisme. Det er en milepæl i Fællesskabets historie. For første gang er Fællesskabets institutioner på grundlag af et forslag fra Kommissionen enige om konkrete foranstaltninger til bekæmpelse af racisme inden for de eksisterende institutionelle rammer. Det er et overordentlig vigtigt, positivt signal.
<P>
Naturligvis er det europæiske år kun en del af strategien til bekæmpelse af racisme, og siden Det Europæiske Råd i Cannes er der faktisk også gjort temmelig store fremskridt. Der er allerede godkendt to beslutningsforslag inden for rammerne af de delte beføjelser og en fælles optræden inden for rammerne af den tredje søjle. Vi er derfor optimistiske med hensyn til den eventuelle oprettelse af et overvågningscenter for racisme i nær fremtid.
<P>
I sin udtalelse om regeringskonferencen viste Kommissionen sig som tilhænger af optagelsen i Traktaten af bestemmelser, som forbyder enhver form for diskriminering og fordømmer racisme og xenofobi. Kommissionen er af den opfattelse, at godkendelse af kommunautær lovgivning, som giver en minimal beskyttelse mod diskriminering i Fællesskabet, kan være et overordentlig vigtigt skridt i realiseringen af Traktatens målsætninger. Kommissionen vil på ny undersøge dette spørgsmål i lyset af de fremskridt, der er gjort på regeringskonferencen.
<P>
Hr. formand, til sidst vil jeg henlede Deres opmærksomhed på, at der i de forløbne 20 år er taget fat på fattigdommen i alle dens facetter på europæisk plan inden for rammerne af de af Rådet iværksatte programmer. Altså også dette emne er, tror jeg, diskuteret meget i de forløbne år, og der er også med rette lagt temmelig stor vægt herpå.
<P>
Jeg vil endnu en gang takke ordføreren for hendes fuldstændige og overskuelige betænkning. Jeg er overbevist om, at Parlamentets betænkning om menneskerettighederne inden for Unionen ligesom i foregående år kan yde et vigtigt bidrag til sammenhængen i vor menneskerettighedspolitik og i den forbindelse også, og det er bestemt ikke af mindre betydning, til Unionens troværdighed på dette område med hensyn til tredjelande.

<SPEAKER ID=55 NAME="Formanden">
Mange tak, hr. kommissær.
<P>
Forhandlingen er afsluttet.
<P>
Afstemningen finder sted i morgen kl. 12.00.

<CHAPTER ID=5>
Transporter med jernbane, ad landevej og
sejlbare vandveje
<SPEAKER ID=56 NAME="Formanden">
Næste punkt på dagsordenen er indstilling ved andenbehandling (A4-0252/96) fra Udvalget om Transport og Turisme om Rådets fælles holdning med henblik på vedtagelse af
<P>
I.Rådets forordning (EF) om ændring af forordning (EØF) nr. 1101/89 om strukturel sanering inden for indlandsskibsfarten (C4-0366/96-95/0122(SYN)); II.Rådets direktiv om befragtningssystemer og prisdannelse inden for national og international varetransport ad indre vandveje i Fællesskabet (C4-0367/96-95/0121(SYN)); III.Rådets forordning (EF) om ændring af forordning (EØF) nr. 1107/70 om støtte, som ydes inden for sektoren for transporter med jernbane, ad landevej og sejlbare vandveje (C4-0368/96-95/0123(SYN)) (Ordfører: van der Waal).
<SPEAKER ID=57 NAME="Van der Waal">
Hr. formand, jeg vil begynde med at sige, at kommissær Kinnock har meddelt, at han til sin beklagelse ikke kan være til stede her i aften. Han har informeret mig herom pr. brev, hvilket jeg sætter særdeles stor pris på, og selvfølgelig er han undskyldt. At hans stedfortræder er kommissær Van den Broek, opvejer meget.
<P>
Hr. formand, i februar i år afgav Parlamentet en udtalelse om en af Kommissionen foreslået pakke af foranstaltninger vedrørende indlandsskibsflåden. Rådet fremlagde derefter hurtigt sin fælles holdning. Det drejer sig om tre indbyrdes beslægtede forslag, som sigter mod at sanere, liberalisere og stimulere indlandsskibsfarten med det endelige mål at styrke indlandsskibsfartens stilling. Af den fælles holdning fremgår det, at Rådet går med til de foreslåede foranstaltninger, men at der i hver af de tre dele er foretaget nogle ændringer. I den forbindelse vil jeg fremsætte et par korte kommentarer.
<P>
For det første saneringsprogrammet. Den mest radikale ændring er, at Rådet har begrænset den kommunautære medfinansiering til året 1996. Kommissionen og Parlamentet havde foreslået europæisk deltagelse i ophugningsudgifterne for hele ophugningsperioden på tre til fire år. Transportudvalget anser derfor bestemt Rådets holdning for at være skuffende, men i betragtning af de budgetmæssige begrænsninger og den vanskelige beslutningsproces inden for Rådet for at stille selv de 20 mio ECU til rådighed, som var optaget i budgettet for 1996 til dette formål, har Transportudvalget opgivet at stille sine ændringsforslag på ny. Vi er dog fortsat af den opfattelse, at den dramatiske overskudssituation inden for tankskibsfarten kræver ekstra ophugningsforanstaltninger. Derfor har vi holdt fast ved ændringsforslaget med henblik på at skabe ekstra faciliteter hertil.
<P>
For så vidt angår foranstaltningerne vedrørende liberalisering, er Rådet gået med til det oprindelige kommissionsforslag. Det sigter mod den gradvise afskaffelse af turnussystemet i perioden indtil 1. januar 2000. Transportudvalget og Parlamentet har allerede tidligere tilsluttet sig dette. Men det må ikke blive ved det. Det drejer sig om perioden indtil år 2000, men ikke mindst om situationen derefter. Netop i perioden efter denne dato, når saneringen og liberaliseringen af indlandsskibsflåden er gennemført, og en rimelig ligevægt på markedet er opnået, er det af største betydning, at der er instrumenter til rådighed til at kunne justere i tilfælde af markedsforstyrrelser. Med henblik herpå havde Parlamentet under førstebehandlingen stillet to ekstra ændringsforslag. Det første med det formål at forlænge den såkaldte gammelt for nyt-ordning til efter 1. januar 2000, det andet for at udvide gruppen af eksperter, som styrer ophugningsforanstaltningen, med hensyn til sammensætning og opgaver med henblik på vedvarende periodiske drøftelser med Kommissionen, også efter at de nuværende foranstaltninger er gennemført.
<P>
Kommissæren udtalte sig dengang under forhandlingen positivt om begge disse ønsker. Man mente, at de pågældende ændringsforslag ikke hørte hjemme i de nuværende forslag. Transportudvalget optog derfor ikke disse ændringsforslag under andenbehandlingen. Det holder imidlertid uformindsket fast ved sin overbevisning om, at indlandsskibsfarten efter 1. januar 2000 fortjener usvækket opmærksomhed. Derfor har Transportudvalget forelagt de to sager i særskilte skrivelser for kommissæren og anmodet ham om at træffe de krævede foranstaltninger. De har uden tvivl bedt kommissær Kinnock om hans reaktion, men muligvis kan kommissær Van den Broek også reagere herpå. Motiveringen er, at indlandsskibssektoren består af et stort antal små selvstændige erhvervsdrivende, således at svingninger på markedet igen let kan føre til en overkapacitet gennem nye investeringer. Desuden fordi transporten ad vandveje i stigende grad skal spille en central rolle i politikken vedrørende bæredygtig transport. Indlandsskibsfarten skal derfor også efter 1. januar 2000 udtrykkeligt fortsat opføres på dagsordenen. Men der er også en række sager, som vedrører indlandsskibsfarten på kort sigt. Jeg tænker på det mandat, som Kommissionen har til at indgå en aftale med landene i Central- og Østeuropa. Men om resultatet af disse forhandlinger vil Parlamentet uden tvivl kunne udtale sig i nær fremtid.

<SPEAKER ID=58 LANGUAGE="EN" NAME="Simpson">
Hr. formand, jeg vil gerne takke hr. van der Waal for hans betænkning og hans bidrag her i dag.
<P>
Der er ingen tvivl om, at min gruppe er bekymret over krisen inden for de indre vandveje, og vi støtter hr. van der Waals betænkning og hans bestræbelser på at begrænse den nuværende overkapacitet. Vi støtter ophugningsprogrammet og den finansiering, der skal stilles til rådighed til dette. Det er en trist kendsgerning, at inden for transportsektoren er de indre vandveje underudnyttede i hele Den Europæiske Union, på samme måde som jernbanerne er underudnyttede, hovedsagelig fordi størstedelen af godsmængden transporteres ad landevejen; den deraf følgende overbelastning af vejnettet og miljøforureningen er tydelig for enhver.
<P>
Så vores gruppe støtter altid bestræbelser på at hjælpe sektorer, der kan fjerne en del af godsmængden fra landevejene, uanset om det er jernbaner eller indre vandveje. Der er ingen tvivl om, at de indre vandveje i mange år har været transportindustriens Askepot, men det betyder ikke, at vi skal glemme dem og ikke investere i dem, for det er det, der er behov for. Der er behov for investeringer for at begrænse overkapaciteten, og det indebærer også hjælp i form af ophugningsprogrammet. Det betyder også hjælp til mindre virksomheder, så de kan komme ind på markedet. Men der er også brug for investeringer i havneinfrastrukturen inden for nettet af indre vandveje, og indtil dette sker, er jeg bange for, at de indre vandveje fortsat vil lide, fortsat vil være transportsektorens Askepot og nøjes med krummerne fra vejtransporsportsektorens bord.
<P>
Vores gruppe ønsker at se de indre vandveje blomstre op. Vi støtter hr. van der Waals betænkning, fordi vi mener, at principperne er rigtige, at hans synspunkter er rigtige, og at dette er den eneste vej frem for de indre vandveje.

<SPEAKER ID=59 LANGUAGE="DE" NAME="Grosch">
Hr. formand, hr. kommissær, mine damer og herrer, indlandsskibsfarten skal også efter PPE-Gruppens opfattelse anses for at være miljøvenlig og sikker på transportområdet. Måske undervurderes den som transportmiddel, men den fortjener Parlamentets, Kommissionens og Rådets støtte og følgelig også respekt. Hr. van der Waals betænkning, som vi glæder os meget over, og det arbejde, som han har udført, var - ligesom Kommissionens forslag - en tilfredsstillelse for os, ganske enkelt fordi de på områderne befragtning, fragtstruktur, strukturel sanering og også i forordningerne vedrørende støtte inden for indlandsskibsfarten har givet meget positive impulser.
<P>
Vi glæder os også over, at markedsforstyrrelserne, f.eks. via turnusbefragtningssystemet, og overkapaciteterne elimineres gennem en ophugningsfond og også gennem gammelt for nyt-ordningen. Men der skal også være støtte med henblik på at forbedre eller modernisere dette transportmiddel. Kommissionens holdning og hr. van der Waals arbejde var noget meget positivt. Skuffende fandt vi snarere holdningen i Rådet, som kun har vedtaget meget få af vore ændringsforslag.
<P>
Men vi er rede til at følge det, ordføreren har krævet, nemlig at lade fornuften råde og ikke genfremsatte alle ændringsforslag. Det havde naturligvis glædet os, hvis Rådet havde forlænget støtten på dette meget vigtige, undervurderede område. På den anden side havde man tidligere kunnet afskaffe turnusbefragtningssystemet, som jo er markedsfordrejende og på visse områder endog medfører, at der findes prisforskelle på indtil 100 % for den samme afstand og den samme fragt.
<P>
Men vi er af den overbevisning, at det nuværende arbejde er et vigtigt skridt. Vi holder stadig fast ved visse ændringsforslag og mener bl.a., at i de tilfælde, hvor fragtførere frivilligt forlader dette område, skal der også træffes sociale ledsageforanstaltninger. Man bør hjælpe dem i forbindelse med dette skridt. På den anden side kunne Det Europæiske Fællesskab på transportområdet, som er udsat for en meget hård konkurrence, også i forøget omfang betale den støtte, som for øjeblikket allerede ydes af medlemsstaterne.
<P>
Efter princippet, én fugl i hånden er bedre end ti på taget, accepterer vi disse forslag og tilslutter os det, hr. van der Waal har foreslået os.

<SPEAKER ID=60 LANGUAGE="NL" NAME="Wijsenbeek">
Hr. formand, vi har for nogle år siden haft en forhandling her om indlandsskibsfart, da hr. Van der Lek førte ordet efter hr. Van der Waal, dengang var den, som forberedte svaret i Kommissionen, hr. Van Rijn fra den juridiske tjeneste. Van den Broek har ganske vist at gøre med vand, men det er et morads, og man kan vanskeligt sejle der, men vi er spændt på Kommissionens svar. Efter at dette er sagt, må vi i hvert fald også for denne betænkning love vor støtte til vor begyndende ordfører, som allerede har forelagt os mange betænkninger om indlandsskibsfarten. Men der er et problem, og det vil jeg gerne udspørge Kommissionen om, og jeg håber derfor, at vi får et passende svar derpå. Støtte- og ophugningsordninger: Det er alt sammen udmærket, vi fremmer alle sammen indlandsskibsfarten, vi går alle sammen ind for den, den er miljøvenlig, der er masser af plads, der er nye anlæg til containere og til opbevaring, havneanlæg, indlandshavne, det er alt sammen i orden. Problemet er og bliver, at indlandsskibsfarten fortrinsvis bruges til massegods, navnlig for det vigtigste massegods, olieprodukter. Eftersom NATO ikke længere har brug for al den benzin, anvendes NATOrørledningerne imidlertid nu til udveksling af olieprodukter på kommercielt grundlag. Det er udmærket, mindre risiko, men det betyder dog, at der er en overkapacitet i tankerflåden, og den må der nu også efter ordførerens mening lægges vægt på ved ophugningsforanstaltningen. Problemet er, at det navnlig er de mindre skibe, der anmeldes først i forbindelse med ophugningsforanstaltningen. Og det har den modsatte virkning, for så resulterer det i, at alle mulige mindre havne ikke længere kan anløbes, og at udelukkende de større skibe er tilbage, og det betyder skibsfart mellem Basel og Rotterdam. Mit spørgsmål til Kommissionen lyder således: Bør der ikke foretages en differentiering i denne ophugningsforanstaltning således, at ikke blot de små skibe forsvinder, og indlandsskibsfartens aktionsradius dermed begrænses.

<SPEAKER ID=61 LANGUAGE="IT" NAME="Tamino">
Hr. formand, vi Grønne finder det meget vigtigt, at transporterne ad sejlbare vandveje udvikles, saneres og fremmes fordi der som nævnt af vore kolleger er tale om en transportform, som er økologisk kompatibel, idet den ikke kræver omfattende infrastrukturprojekter, som af og til kan øve en stærk indflydelse på miljøet.
<P>
Det er i det hele taget utvivlsomt, at der er tale om en form for transport, som vi finder rigtig. Vi er nemlig overbevist om, at det er nødvendigt at skabe ligevægt i transportsektoren ved at overføre varer og passagerer fra vejtransport til jernbanetransport, søtransport og transport ad sejlbare vandveje, også fordi sidstnævnte er mindre risikofyldt, når der er tale om farligt gods.
<P>
Af ovennævnte grunde finder vi det meget nedslående, at Rådet har afvist størstedelen af de ændringsforslag, der blev vedtaget ved førstebehandlingen i Parlamentet. Vi forstår de grunde, der er anført af ordføreren, hr. van der Wall, og som vi er enige i, og vi opfordrer Europa-Parlamentet til at stemme for de få ændringsforslag, som er blevet genfremsat. Vi havde faktisk forventet en anden adfærd fra Rådets side.
<P>
Krisen inden for sektoren kræver, at liberaliseringen ledsages af regler om social sikkerhed, og dette gælder tankskibssektoren. Vi finder det rimeligt at genfremsætte det ændringsforslag, som omhandler ledsageforanstaltninger for sektoren. Endelig tager vi til efterretning, at der i Rådet for så vidt angår fremme af transporten ad sejlbare vandveje faktisk er lagt vægt på Europa-Parlamentets holdning. Jeg mener, at også dette kan danne præcedens for fremme af jernbanesektoren, for hvilken jeg er ordfører. Til slut vil jeg gentage, at vi vil stemme for ændringsforslagene og det forslag, der er forelagt af ordføreren, hr. van der Waal.

<SPEAKER ID=62 LANGUAGE="EN" NAME="McIntosh">
Hr. formand, jeg vil gerne lykønske hr. van der Waal med hans tålmodighed med at indstille denne fælles holdning ved andenbehandling. Jeg kan meddele kollegerne, at i dette tilfælde er det nye Labour tilsyneladende enige med de gamle konservative.
<P>
Der er blevet lagt vægt på at løse problemer med overkapacitet, og i den forbindelse glæder jeg mig over hr. van der Waals bemærkninger om, at vi må sikre tilstrækkelig finansiering, ikke kun for 1996, men også for 1997 og 1998, og opfordre Rådet til at forlænge ophugningsordningen frem til udgangen af 1999. Vi må sikre os, at der er finansiering til rådighed, indtil problemet med overkapacitet er løst. Som nævnt ligger overkapaciteten måske helt oppe på 20 % i den europæiske tankskibssektor. Derfor støtter jeg i særlig grad den supplerende ophugningsordning inden for denne sektor med henblik på at fjerne yderligere mindst 10 % af kapaciteten i løbet af det første år.
<P>
Jeg vil gerne minde kollegerne om, at bestemmelserne i denne fælles holdning går ud på at liberalisere og åbne markedet. Den fælles holdning består af tre dele: liberalisering, omstrukturering og fremme af sektoren for indre vandveje. Jeg håber, at alle tre vil blive tillagt lige stor værdi.
<P>
Den sidste fælles holdning vedrørende støtte til transport med jernbane, ad landevej og sejlbare vandveje er særlig velkommen, eftersom den vil indebære en mere strømlinjet beslutningsprocedure og mindre bureaukrati. Min eneste bekymring er, at selv om vi glæder os over, at der lægges større vægt på kombineret transport og navnlig i Det Forenede Kongerige under en konservativ regering, der forsøger at få mere gods over på jernbanerne og væk fra landevejene, hvor det er hensigtsmæssigt, må det ikke udelukkende ske på bekostning af konventionelle transportoperationer. Vi må ikke lade den gode gamle lastbil forsvinde helt. Det kan være, at kommissæren vil kommentere dette.

<SPEAKER ID=63 LANGUAGE="SV" NAME="Lindqvist">
Hr. formand, her gælder det om at slå fast, hvad Parlamentet fremførte i februar måned, da det udtalte sig om en foranstaltningspakke for indlandsskibsfarten. Det væsentligste i ændringsforslaget er efter min mening, at det nu understreges, at transporten ad indre vandveje skal stimuleres og udvikles i samtlige medlemsstater, ikke mindst i min egen, Sverige, som har meget vand og mange søer.
<P>
Jernbanetransport og vandtransport er mere miljøvenlige alternativer til lastbiltransporten, som er steget foruroligende meget i de senere år. Det må vi gøre noget ved, da lastbiler udsender udstødningsgas i et helt andet omfang. Vi støtter derfor denne betænkning.
<P>
Forskellige former for saneringsprogrammer og stimulerende foranstaltninger er af væsentlig betydning for, om det lykkes at ændre udviklingen og mindske lastbiltransporten. De foreslåede ændringer peger i den retning. I samme forbindelse må der rettes en stærk kritik mod Rådet, som tydeligvis ikke har forstået dette. Vi stemmer med andre ord for de fremsatte ændringsforslag, da de efter vor opfattelse vil føre til en forøget og forbedret transport med mere miljøvenlige transportmidler.

<SPEAKER ID=64 NAME="Cornelissen">
Hr. formand, må jeg nu, hvor kommissær Kinnock til sin og vor beklagelse er forhindret i at være til stede her, udtale min glæde over, at kommissær Van den Broek er stedfortræder for ham. Det drejer sig jo her om en aktivitet, hvormed navnlig også de nederlandske fragtførere har tjent deres sporer meget længe. Jeg tilslutter mig gerne komplimenterne til ordføreren. Hr. Van der Waal har ikke blot arbejdet hurtigt, men han har også udstukket en kurs, som dels øver retfærdighed mod de nuværende alvorlige problemer inden for indlandsskibsfarten, men som ligeledes giver indlandsskibsfarten et fremtidsperspektiv. Det er soleklart, at indlandsskibsfarten kan og må spille en vigtig rolle i en bæredygtig transportpolitik.
<P>
Selvfølgelig er det i første række indlandsskibsfarten selv, som skal udnytte de nye muligheder og chancer, men myndighederne kan og skal give en hjælpende hånd her. Jeg henleder særligt opmærksomheden på problemerne inden for tankskibsfarten, hvor mange står i vand til halsen.
<P>
En vigtig del af vor fremgangsmåde er de to ledsagende breve fra vort udvalg til kommissær Kinnock. Under henvisning til en tidligere diskussion ser jeg disse breve som en gentlemanaftale mellem Kommissionen og Parlamentet. Må jeg gå ud fra, at Kommissionen også betragter det således? Må jeg af kommissær Van den Broek få garanti for, at Kommissionen er klar over nødvendigheden af at undgå uærlig konkurrence og forstyrrelse af markedet på grund af indlandsskibsfart fra Central- og Østeuropa? Hvornår kan vi forvente aftaler med de pågældende lande? I hvilken form? Inddrages Parlamentet deri?
<P>
Endelig, hr. formand, kan kommissær Van den Broek måske også benytte denne lejlighed til at fortælle, hvordan han griber de altid næsten uoverkommelige problemer an ved grænserne med de østeuropæiske lande, i særdeleshed med hensyn til vejtransporten.

<SPEAKER ID=65 NAME="Van den Broek">
Lad mig først og fremmest udtale min glæde over, at jeg i aften har den ære at være stedfortræder for kommissær Kinnock. Må jeg også i særdeleshed takke hr. Van der Waal for de ord, hvormed han i aften har accepteret mig som stedfortræder. Det er for mig en særlig lejlighed, fordi jeg vil meddele hr. Van der Waal, at jeg i sin tid begyndte min karriere som advokat i påsejlingssager inden for indlandsskibsfarten. Det vil navnlig i høj grad glæde hr. Van der Waal, at den første sag, som jeg fik forelagt - sager inden for advokaturen opkaldes altid efter navnene på de indlandsskibe, som har været i kollision med hinanden - havde titlen: «Herren regerer« mod »Der er altid noget i vejen«. Hr. formand, det vil sandsynligvis også vedblive at være sådan i lang tid inden for indlandsskibsfarten.
<P>
Således som de ærede parlamentsmedlemmer ved, omfatter de forslag, som i dag drøftes i Parlamentet, en integreret pakke af foranstaltninger til forøgelse af konkurrenceevnen inden for indlandsskibsfartssektoren, og dermed er i hvert fald også hr. Cornelissens spørgsmål besvaret, nemlig at Kommissionen udmærket er klar over nødvendigheden af at stimulere konkurrenceevnen inden for indlandsskibsfart og dermed også så vidt muligt imødegå uærlig konkurrence. Han tillader mig nok, at jeg gerne overlader det til hr. Kinnock til sin tid at komme tilbage til den metode og den måde, hvorpå Kommissionen endnu en gang vil styrke denne strategi, og til, hvordan Parlamentet kan inddrages deri.
<P>
De foranstaltninger, som vi taler om, har til formål at sætte indlandsskibsfartssektoren, som opererer på et liberaliseret marked og så at sige af egen kraft, i stand til at fastholde og øge sin markedsandel på det samlede europæiske transportmarked. Denne målsætning passer derfor helt inden for rammerne af den såkaldte »bæredygtige mobilitet«.
<P>
Det første forslag om systemer for befragtning og prisdannelse inden for sektoren national og international godstransport ad de indre vandveje sigter mod liberalisering af transporten ad de indre vandveje gennem harmonisering af de lovgivende initiativer, som i øjeblikket foretages af de pågældende medlemsstater med henblik på den fuldstændige liberalisering af markedet pr. 1. januar 2000.
<P>
Det andet forslag vedrører en udvidelse af strukturelle forbedringer spredt over tre år - perioden 1996-1998 - og dette er ledsageforanstaltninger i forbindelse med liberaliseringsprocessen, som samtidig giver mulighed for et finansielt bidrag fra Fællesskabet til supplering af de pågældende medlemsstaters nationale ophugningsfonde.
<P>
Det tredje forslag vedrørende støtteforanstaltningerne med hensyn til transport ad jernbane, landevej og de indre vandveje skal give medlemsstaterne mulighed for indtil 31. december 1999 at yde subsidier til investeringer i indlandsskibsfartsterminaler og i fast og mobilt materiale til ladning og losning. De nye bestemmelser, som er optaget i Rådets fælles holdning, er i overensstemmelse med målsætningerne i Kommissionens forslag.
<P>
Med hensyn til det andet forslag anså Rådet det for at være nødvendigt at begrænse Fællesskabets bidrag til strukturelle forbedringer til 1996. Kommissionen kan gå med til Rådets holdning i betragtning af, at der deri holdes fast ved den målsætning, der går ud på at formindske flådekapaciteten med omkring 15 % på tre år. For at realisere denne målsætning må de pågældende medlemsstater i fællesskab stille tilstrækkelige midler til rådighed.
<P>
Kommissionen har derfor accepteret Rådets ændringsforslag, og derfor vil jeg også på hr. Kinnocks og Kommissionens vegne bede Parlamentet om at godkende den fælles holdning.
<P>
Kommissionen har omhyggeligt studeret de to ændringsforslag, som Transportudvalget stillede under andenbehandlingen. Jeg må egentlig til min beklagelse meddele, at disse ændringsforslag ikke er acceptable for hr. Kinnock og for Kommissionen. Men jeg vil gerne forklare det nærmere.
<P>
Ændringsforslag nr. 1 sigter mod at give medlemsstater mulighed for at træffe ledsagende sociale foranstaltninger til gavn for fragtførere, som indstiller deres virksomhed. Denne nye betragtning er forkastet af Rådet, og Kommissionen var enig deri, fordi Rådets forordning nr. 1101/89 allerede indeholder denne mulighed, nemlig i artikel 9.
<P>
Ændringsforslag nr. 2 vedrører det finansielle memorandum for budgetposten vedrørende ophugningsforanstaltninger og transport ad de indre vandveje, beskrivelsen af foranstaltningen og den almene målsætning. Transportudvalget mener, at overkapaciteten i tanklastsektoren andrager mindst 20 %. Derfor foreslås det, at der i ophugningsprogrammets første år gennemføres en ekstra ophugningsforanstaltning i tanklastsektoren som supplement til Kommissionens program, således at endnu mindst 10 % ekstra af tankerflåden kunne ophugges. Med henblik herpå bør de pågældende medlemsstater oprette særskilte ophugningsfonde med den nye finansieringsordning. Kommissionen anser dette andet ændringsforslag for overflødigt, fordi den allerede nu på grundlag af den nuværende forordning har muligheden for at afsætte en større del af de disponible midler til ophugning af tankere, hvis dette skulle være nødvendigt. For øvrigt ville en ændring af det finansielle memorandum ikke antaste selve lovteksten set ud fra en proceduremæssig synsvinkel.
<P>
I denne forbindelse mener jeg, at den fælles holdning er i overensstemmelse med forslagenes målsætninger. Derfor mener jeg, at jeg har lov at bede Parlamentet om at støtte den fælles holdning, og i den forbindelse vil jeg ligeledes udtale min anerkendelse, det har jeg allerede gjort, af det arbejde, som hr. Van der Waal og Transportudvalget som helhed har udført.
<P>
Inden jeg slutter, kommer jeg lige tilbage til tre spørgsmål, som er stillet. Hr. Van der Waal har navnlig henvist til de breve, som Transportudvalget har skrevet til hr. Kinnock, og i ét af disse to breve foreslås det bl.a., at der oprettes en ny gruppe af eksperter for de indre vandveje. Svaret herpå, som jeg ganske vist har med som udkast, vil inden længe blive sendt til udvalget. Jeg vil kun meddele konklusionen her og sige, at hr. Kinnock i hvert fald mener, at en sådan ny gruppe af eksperter i hvert fald i øjeblikket forekommer mindre nødvendig. Han vil bestemt selv begrunde dette ved lejlighed. Men han siger i den forbindelse, at Kommissionen selvfølgelig vil fortsætte med at holde nær kontakt med den socioøkonomiske sektor, som her vedrører indlandsskibsfarten, og også vil drøfte sagen inden for de allerede eksisterende udvalg og ad hoc-konsultationer med denne sektor for at være orienteret om deres opfattelse, deres udtalelser og lignende. Med andre ord, at intensivere kontakten med denne sektor yderligere ved hjælp af oprettelsen af endnu en ny gruppe eksperter, det er der efter hr. Kinnocks opfattelse egentlig i øjeblikket mindre grund til.
<P>
Det andet spørgsmål, som er stillet ham skriftligt, er spørgsmålet, hvorvidt der eventuelt kunne foretages en udvidelse af den såkaldte »gammelt for nyt-ordning« for en periode på fem år. Han vil forklare Dem nærmere, at Kommissionen ikke nødvendigvis er modstander af dette system med forlængelse, men at han mener, at det er noget forhastet allerede nu at foretage en fast vurdering deraf. Han vil hvad det angår lade en beslutning om en mulig forlængelse af ordningen afhænge af markedets videre udvikling, og han vil gerne tilslutte sig udvalgets opfattelse, nemlig at anmodningen til Kommissionen om at udarbejde en eventuel rapport om markedsudviklingen i første halvdel af 1998 også kunne være et instrument, der kunne bruges til at bedømme, om der kan være mening i en sådan forlængelse til efter den frist, som nu er fastsat.
<P>
Det er, hvad jeg konkluderer af de skitser, som jeg har til rådighed. Jeg forklarer bestemt alt dette mindre tydeligt, end kommissær Kinnock er i stand til at gøre, men jeg tror, at det alligevel i nogen grad giver et fingerpeg om, i hvilken retning hans tanker i øjeblikket går.
<P>
Så har hr. Wijsenbeek spurgt, om det ikke er muligt at sørge for, at de små skibe inden for tankskibsfarten ikke automatisk - jeg siger det nu med mine egne ord - ikke som de første trækker det korteste strå, fordi NATOrørledningerne nu også kan bruges til kommerciel transport og lignende.
<P>
Hr. Kinnocks eksperter, som sidder her ved siden af mig, forsikrer mig om, at den nuværende ordning faktisk er inspireret af princippet: Den, der kommer først til mølle, får først malet, hvad enten man er lille eller stor, og at hvad det angår differentieringen ikke behøver foretages kunstigt, men faktisk præsenterer sig selv på grundlag af, at den, der først fremsætter en anmodning, bliver først imødekommet, hvad enten man er lille eller stor.
<P>
Endelig er der fru McIntosh' spørgsmål om problemet med fondene til ophugningsforanstaltningen. Der meddeles det mig, at medlemsstaterne faktisk har forsikret, at de planlagte nødvendige fonde også virkelig vil være til rådighed.
<P>
Må jeg hermed slutte mit bidrag. Jeg undskylder endnu en gang for, at der måske her og der stadig hersker nogen utydelighed, men kommissær Kinnock vil bestemt være til rådighed for at give nærmere forklaringer.

<SPEAKER ID=66 LANGUAGE="NL" NAME="Wijsenbeek">
Med al respekt for hr. Van den Broeks svar, ved vi naturligvis også, at den, der kommer først til mølle, får først malet, men problemet i den forbindelse er, at de store skibe først melder sig, for de indbringer mest. Og jeg vil således gennem Dem spørge, om kommissær Kinnock vil komme nærmere ind på, om der i yderligere ordninger, som så også bør vare længere end til år 2000, kunne foretages en sådan differentiering, at ikke blot de store skibe forsvinder, hvormed indlandsskibsfartens aktionsradius og effektivitet forsvinder.

<SPEAKER ID=67 LANGUAGE="NL" NAME="Cornelissen">
Hr. formand, jeg vil også gerne takke kommissær Van den Broek for hans bestræbelser på at svare os så godt som muligt. Nu hvor der foreligger et par udkast til breve, vil jeg gerne spørge ham, om han alligevel vil bede kommissær Kinnock om endnu en gang at læse vore breve ordentligt. Jeg kender selvfølgelig disse breve, fordi jeg har underskrevet dem på udvalgets vegne, men vi beder slet ikke om et nyt udvalg, vi siger netop, at det ikke er vor hensigt, men vi spørger, om vore ønsker alligevel kan opfyldes inden for de eksisterende udvalg. For nu at undgå unødvendig korrespondance vil jeg gerne spørge kommissær Van den Broek, om han alligevel vil tage det op med sin kollega Kinnock, således at denne endnu en gang ser på vore breve.

<SPEAKER ID=68 NAME="Van den Broek">
Hr. formand, jeg vil selvfølgelig nøje viderebringe disse anmodninger samt det spørgsmål, som hr. Wijsenbeek stillede, selv om jeg formoder svaret derpå, men jeg overlader det egentlig alligevel hellere til hr. Kinnock. Og hr. Wijsenbeek også, formoder jeg.

<SPEAKER ID=69 NAME="Formanden">
Mange tak, hr. kommissær.
<P>
Forhandlingen er afsluttet.
<P>
Afstemningen finder sted i morgen kl. 12.00.

<CHAPTER ID=6>
Luftfartsselskabers erstatningsansvar
<SPEAKER ID=70 NAME="Formanden">
Næste punkt på dagsordenen er betænkning (A4-0228/96) af Sánchez García for Udvalget om Transport og Turisme om forslag til Rådets forordning om luftfartsselskabers erstatningsansvar i tilfælde af ulykker (KOM(95)0724 - C4-0209/96-95/0359(SYN)).

<SPEAKER ID=71 NAME="Sánchez García">
Hr. formand, ærede medlemmer, hr. kommissær, indtil nu har luftfartsselskabernes erstatningsansvar i tilfælde af ulykker på internationale rejser været reguleret af bestemmelserne i Warszawa-konventionen og andre supplerende instrumenter, som udgør det såkaldte »Warszawa-system«.
<P>
Ifølge bestemmelserne i denne konvention anses luftfartsselskabet for ansvarligt, og ansvaret er begrænset til 10.000 dollars. Konventionen bestemmer imidlertid, at luftfartsselskabet kan erklæres fri for ansvar, hvis det kan bevise, at det har taget alle de nødvendige forholdsregler for at undgå skaden, eller eventuelt kan betale en lavere erstatning, hvis det kan bevise uagtsomhed fra den skadelidte passagers side.
<P>
Manglerne ved dette subjektive erstatningsansvar og en manglende automatisk ordning til justering af erstatningsbeløbet har givet anledning til en unilateral aktion fra mange kontraherende staters side for at hæve de fastsatte grænser. Således hævede Montreal-aftalen i 1966 beløbet til 75.000 dollars for alle de luftfartsselskaber, der fløj til og fra eller mellemlandede i USA. På samme måde har de fleste af de europæiske lande i de seneste år fastsat erstatningsgrænser, der ligger over dem, der er fastsat i Warszawa-systemet, såvel for nationale som for internationale flyvninger.
<P>
Resultatet af denne - helt klart nødvendige - unilaterale aktion har været en stigende heterogenitet mellem de nationale regler om luftfartsselskabernes ansvar, hvilket truer med at opdele det nuværende indre marked for den civile luftfart. Formålet med EU's luftfartspolitik er, at luftfarten skal opfattes som det sikreste transportmiddel, men den nuværende regulering af ansvaret, som ser passageren som en, der skal løbe en risiko, er i modstrid med dette formål.
<P>
Der er også en modstrid mellem reglerne om ansvar og den forbrugerbeskyttelsespolitik, som Fællesskabet går ind for, eftersom passagererne og deres familiemedlemmer uundgåeligt står i en usikker situation, når de forsøger at få erstatninger, der ligger over den fastsatte grænse, ud over at skulle igennem lange og bekostelige procedurer.
<P>
I denne situation har Fællesskabet fundet det nødvendigt at træffe foranstaltninger med henblik på at skabe acceptable betingelser for luftfartssektoren ved at sikre fælles regler for erstatningsansvar samt en rimelig behandling af brugerne.
<P>
Det forslag til forordning, vi i dag beskæftiger os med, lever op til denne holdning. Kommissionen har i sit forslag bevaret de grundlæggende elementer i det gældende system, idet Warszawa-systemet til trods for sine mangler udgør et ensartet juridisk grundlag, der er internationalt anerkendt. Ud fra dette har man søgt at tilpasse reglerne til de nuværende behov, fjerne enhver form for grænser, sikre enkle og hurtige procedurer og væsentligt forbedre beskyttelsen af brugerne og luftfartsselskabernes position.
<P>
Jeg er i det væsentlige enig i forslaget. De ændringsforslag, jeg fremkommer med i min betænkning, søger at indføre nogle forbedringer og nuancer uden naturligvis at ændre tekstens grundlæggende filosofi. I denne sammenhæng mener jeg, det vil være hensigtsmæssigt at forhøje den af Kommissionen foreslåede grænse for det objektive erstatningsansvar fra 100.000 til 120.000 ecu. I realiteten afspejler ændringsforslaget blot det, som hovedparten af luftfartsselskaberne i praksis har gjort indtil nu. Denne forhøjelse medfører i intet tilfælde et tab for luftfartsselskaberne, heller ikke hvad angår forsikringspræmien, således som det blev påvist i de forudgående undersøgelser foretaget af Kommissionen, tværtimod er det et beløb, som passer meget bedre til de nuværende forhold.
<P>
Hvad angår afskaffelsen af alle de i konventionen fastsatte grænser for erstatningsansvar, mener jeg, der er tale om en foranstaltning, der hænger sammen med minimeringen af risici i luftfartssektoren og målet om at øge beskyttelsen af forbrugerne. Derudover skal man tage i betragtning, at set ud fra luftfartsselskaberne synspunkt vil det kun betyde en meget lille forøgelse af driftsomkostningerne.
<P>
Jeg har også fundet det rigtigt at udelade omtalen af det forskudsbeløb, der skal betales til at dække de øjeblikkelige udgifter, idet jeg mener, at de bestemmelser, der i denne forbindelse er fastsat af de enkelte luftfartsselskaber, er mere fordelagtige end de 50.000 ecu, som Kommissionen foreslår.
<P>
Endelig vil jeg understrege et forhold, som jeg anser for meget vigtigt: På grund af strukturen i Warszawa-systemet medfører enhver ændring af reglerne en forudgående aftale mellem de kontraherende parter. Det er indlysende, at virkningerne af fællesskabsaktionen vil være begrænset til luftfartsselskaberne i Fællesskabet og vil ikke omfatte selskaber fra tredjelande, som opererer inden for Fællesskabets område. Og i betragtning af, at det er juridisk umuligt at udvide disse regler til selskaber fra tredjelande, foreslår jeg Kommissionen, at den øger sine bestræbelser i forhandlingerne om aftalen om civil luftfart.
<P>
Jeg tillader mig at benytte lejligheden, hr. formand, til at tage afsked med Parlamentet, for jeg rejser i morgen. Jeg vil derfor gerne sige takke alle, navnlig medlemmerne af Udvalget om Transport og Turisme, for den velvilje, de har udvist over for mig. Jeg rejser tilbage til De Kanariske Øer. Mange tak.

<SPEAKER ID=72 NAME="Formanden">
Mange tak, hr. Sánchez García. Vi ønsker også Dem held og lykke i Deres nye erhvervsmæssige eller politiske arbejde.

<SPEAKER ID=73 LANGUAGE="EN" NAME="Megahy">
Hr. formand, jeg vil gerne tilslutte mig Deres bedste ønsker for ordføreren og ønske ham tillykke med betænkningen. I det mindste vil hans navn forblive i Parlamentet, selv om han forlader os. Jeg håber, at han får en god rejse, når han skal påtage sig pligterne, der er forbundet med dette karriereskridt.
<P>
Dette er en kompliceret betænkning; alle, der har lyttet til ordføreren, vil give mig ret i det. Det er et forsøg på at ajourføre Warszawa-konventionen af 1929 og harmonisere de eksisterende frivillige aftaler mellem de europæiske luftfartsselskaber, som ordføreren har beskrevet. Der er tale om et stort antal aftaler. Warszawa-konventionen er meget forældet, idet den blev vedtaget på et tidspunkt, hvor lufttransport blev betragtet som noget yderst risikabelt. De kan få et indtryk af, hvor længe siden det er, for 1929 var det år, hvor jeg blev født. Dengang var der ikke ret mange, der tænkte på at flyve i flyvemaskiner.
<P>
Jeg hilser Kommissionens forslag velkommen, fordi det betyder en forbedring af situationen for de mennesker, der har behov for at kræve erstatning i tilfælde af et uheld, både med hensyn til de beløb, de kan forvente at modtage, og tempoet i sagsbehandlingen. For at opnå dette foreslår Kommissionen, at man afskaffer de lofter, der findes i Warszawa-konventionen, der som sagt er helt forældede, og indfører en mere objektiv definition af erstatningsansvar frem for en subjektiv definition - selv om jeg her er enig med ordføreren, når han foreslår, at beløbet skal sættes op til 120.000 ecu frem for 100.000, fordi det skaber større overensstemmelse med de eksisterende IATA-aftaler og dermed vil skabe mindre forvirring.
<P>
Jeg glæder mig også over bestemmelsen om omgående udbetaling af forskudsbeløb og navnlig udvidelsen af det område, hvor man kan indbringe sager, hvilket giver folk mulighed for at anlægge sag ved domstolene i den medlemsstat, hvor de er bosiddende. Det er en stor forbedring.
<P>
Jeg støtter de forskellige ordninger, som ordføreren har været inde på, herunder de ændringsforslag, der giver passagerer og andre ret til udtømmende oplysninger frem for blot fyldestgørende oplysninger.
<P>
Et punkt, der har voldt problemer, er tilfælde med luftfartsselskaber fra tredjelande. Det ideelle ville være, at de alle blev underlagt EU's bestemmelser. Vi har præcedens for dette inden for områder som erstatning i tilfælde af afvisning af passagerer. Som ordføreren har nævnt omfatter Montreal-konventionen, selv om den gælder i USA, også luftfartsselskaber uden for USA. Men da vi drøftede dette i udvalget, måtte vi acceptere de meget tungtvejende argumenter fra Kommissionens side om, at dette ikke var gennemførligt. Men i samarbejde med ordføreren fremsætter jeg ændringsforslag, som går ud på, at Kommissionen ved forhandlinger med tredjelande om aftaler vedrørende civil luftfart bør søge at få medtaget en forpligtelse til at anvende bestemmelserne i denne forordning. Hvis dette lykkes, mener jeg, at eftersom de fleste luftfartsselskaber tilbyder en rimelig erstatning på frivillig basis, og mange af dem har underskrevet IATA-aftalen, som deres egne bestemmelser overlapper, vil der i sidste ende ikke blot opstå ensartethed i de erstatninger, der tilbydes borgere fra Den Europæiske Union, men også et mere realistisk niveau for erstatninger, uanset hvilket luftfartsselskab man benytter.

<SPEAKER ID=74 LANGUAGE="EN" NAME="McIntosh">
Hr. formand, jeg vil også gerne lykønske ordføreren og ønske ham al mulig succes i hans fremtidige karriere og blot sige til hr. Megahy, at 1929 helt klart var en fantastisk god årgang.
<P>
Der hersker almindelig enighed om, at Warszawa-konventionen skal moderniseres, og der er allerede gjort flere forsøg på dette. Hvis kommissæren eller andre på nogen måde tvivler på, at det haster, vil jeg blot minde kollegerne om Lockerbie-katastrofen. Pan Am flight 101 blev bombesprængt og ødelagt over Skotland. De efterladte prøver stadig at komme igennem med deres erstatningskrav i henhold til Montreal-aftalen. Hele erstatningen er endnu ikke blevet udbetalt. Pan Am er efterfølgende gået konkurs. For nylig læste jeg nogle foruroligende nyheder om, at Pan Am bliver gendannet som et nyt selskab, men stadig med samme navn. Ærlig talt, her i Parlamentet må vi sikre, at alle udestående fordringer bliver betalt, før et andet selskab med det navn får lov til at transportere passagerer - i hvert tilfælde i Den Europæiske Union.
<P>
Den manglende ensartethed vedrørende luftfartsselskabernes erstatningspligt inden for Den Europæiske Union vækker særlig bekymring, ikke blot i Kommissionen men også i Europa-Parlamentet.
<P>
Jeg vil gerne komme nærmere ind på Kommissionens forslag og en række af vores ændringsforslag. Jeg beklager at måtte fortælle ordføreren, at hvad angår ændringsforslag 3, 6 og 16 er Kommissionens tekst langt tydeligere. Jeg har forstået, at der kan herske nogen forvirring, navnlig fordi der i høj grad er tale om en juridisk tekst, med hensyn til forskellen mellem »hjemsted« og »fast bopæl«. Kommissionens tekst er langt tydeligere end både ændringsforslag 6 og 16. Det er helt rigtigt af os at indføre den såkaldte femte jurisdiktion for personer, der i øjeblikket har deres hjemsted eller faste bopæl i et af Den Europæiske Unions medlemsstater. Det ville være forkert af Parlamentet at søge at fjerne denne jurisdiktion.
<P>
Gennem ændringsforslag 4 sættes det faste erstatningskrav over for luftfartsselskaber fra Den Europæiske Union op fra de 100.000 ecu i Kommissionens forslag til 120.000 ecu. Jeg vil bestemt støtte dette beløb som værende mere realistisk. Vi skal huske på, at det samlede erstatningskrav kan være ubegrænset. Men over dette beløb skal sagsøger godtgøre, at ulykken skyldes fejl fra luftfartsselskabets side.
<P>
Mit direkte spørgsmål til Kommissionen lyder: hvordan vil denne nye situation ændre sig, dvs. med hensyn til ubegrænset erstatningspligt? Hvornår kan vi bevise, at luftfartsselskabet har begået fejl, hvordan ville den situation adskille sig fra situationen med Pan Am, hvor de mange problemer komplicerede erstatningsspørgsmålet?
<P>
Sammenfattende glæder jeg mig over bestemmelsen om, at dette vil gælde såvel indenrigstrafik som international trafik, den femte jurisdiktion samt hjemsted og fast bopæl. Det forhold, at Den Europæiske Unions foranstaltninger afspejler det, der allerede er indført inden for IATA, og som vil blive efterfulgt af ICAO, vil styrke forbrugerbeskyttelsen og den fri konkurrence i den europæiske luftfartssektor. Jeg lykønsker både ordføreren og Kommissionen med fremsættelsen af dette forslag.

<SPEAKER ID=75 LANGUAGE="FR" NAME="Donnay">
Hr. formand, kære kolleger, den tekst, vi har fået forelagt i dag, om luftfartsselskabers erstatningsansvar i tilfælde af ulykker er et meget interessant fremskridt. Jeg vil således takke ordføreren herfor.
<P>
Dette forslag til forordning gennemfører faktisk en meget tilfredsstillende balance mellem de tilstedeværende parter: På den ene side vil luftfartsselskabernes stilling blive styrket takket være en ny præcis definition af begge parters ansvar; på den anden side sikres luftfartsbrugernes rettigheder bedre ved indførelsen af et princip om luftfartsselskabets objektive ansvar.
<P>
For øvrigt indfører dette forslag en ordning med hurtig betaling og udvider mulighederne for retslig regres. Naturligvis må vi beklage, at det således var nødvendigt med rent fællesskabsmæssige regler, og at der ikke var nogen omfattende revision af Warszawa-konventionen. Denne handling er stadig ønskelig til forbedring af passagerernes erstatning.
<P>
Man kan også håbe, at dette skridt vil tjene til eksempel for en bedre beskyttelse af passagererne på verdensplan.
<P>
Mens man afventer denne revision, foreslår den betænkning, som er forelagt os i dag, et vist antal forbedringer til Kommissionens forslag for at garantere mere sammenhæng mellem denne fællesskabstekst, Warszawakonventionen og IATA-aftalen af 31. oktober 1995. Derfor stemmer min gruppe for denne betænkning.

<SPEAKER ID=76 LANGUAGE="EN" NAME="Simpson">
Hr. formand, jeg kan gøre det kort, eftersom meget af det, jeg ville sige, allerede er blevet sagt af ordføreren og min kollega Tom Megahy. Det er rigtigt, at Warszawa-konventionen er forældet og behøver ajourføring. Det er også nødvendigt at harmonisere de forskellige aftaler, der findes i øjeblikket. Et af problemerne med luftfartsselskabers erstatningsansvar er, at hensynet til passagererne ikke synes at være det vigtigste. Det synes at være af sekundær betydning, når der sker en alvorlig ulykke.
<P>
Frk. McIntosh påpegede med rette, at slægtningene til ofrene ved Pan Am-ulykken stadig venter på erstatning. Og der er ingen garanti for, at slægtningene til ofrene, da TWA-flyet styrtede ned i Atlanten, ikke skal vente lige så længe på en eventuel erstatning. Det er en utålelig situation, nu hvor vi nærmer os det næste årtusind og efter næsten 100 års flyvning.
<P>
Warszawa-konventionen synes at være på luftfartsselskabernes side. Jeg er enig i, at det er vigtigt, at tredjelande ved alle forhandlinger accepterer EU's lovgivning og praksis. Her gentager jeg min kollega Tom Megahys argument, for inden for civil luftfart er vi vidne til, at tilstande med en form for bekvemmelighedsflag bliver stadig mere udbredt. Det, som vi kender som bekvemmelighedsflag inden for søfart, breder sig nu til luftfartsområdet. Det er især luftfartøjer fra Østeuropa, der regelmæssigt beflyver destinationer inden for Den Europæiske Union: hvilke rettigheder har passagerer, der bliver involveret i en ulykke med et af disse fly? Det er spørgsmål, som vi skal have afklaret med ethvert land, der beslutter at blive medlem af Den Europæiske Union.
<P>
Jeg vil gerne takke ordføreren for hans betænkning. Jeg ved, at den vil finde udbredt støtte, og det fortjener den. Jeg ønsker ham held og lykke på De Kanariske Øer.

<SPEAKER ID=77 NAME="Van den Broek">
Hr. formand, må jeg begynde med at tilslutte mig de gode ønsker, som De og andre talere har udtrykt over for hr. Sánchez García og også fra vor side ønske ham held og lykke med den næste fase i hans karriere. I den forbindelse takker vi ham naturligvis i særdeleshed for hans betænkning.
<P>
Må jeg minde Dem om, hr. formand, at Kommissionen siden 1989 har været aktiv med hensyn til erstatningsansvar. Vi var, og er stadig, bekymrede over den kendsgerning, at situationen er uklar og også forvirrende og giver passagererne ringe beskyttelse. Et positivt punkt i Warszawa-systemet har altid været, at der er opstået en vis grad af ensartethed. Denne ensartethed er imidlertid udeblevet for så vidt angår et maksimumbeløb for skadeserstatning. Passagerers rettigheder og luftfartsselskabers pligter afhænger i øjeblikket af afrejsestedet og typen af flyvning, med andre ord om der er tale om en indenrigs- eller en udenrigsflyvning. Desuden er luftfartsselskabets erstatningsansvar ifølge Warszawa-konventionen begrænset til ca. 10.000 til 20.000 dollar, medmindre en passager kan påvise en forsætlig forsømmelighed fra luftfartsselskabets side. Efter to årtier med forgæves drøftelser får spørgsmålet om erstatningsansvar nu endelig den opmærksomhed, som det fortjener. IATA har endda udarbejdet en bemærkelsesværdig aftale og har hermed opnået en succes, som regeringerne ikke har været i stand til at opnå siden Haag-protokollen i 1955.
<P>
Kommissionen har lige fra begyndelsen støttet dette initiativ og fortsætter med at arbejde ihærdigt for, at arbejdet bliver afsluttet. Kommissionen vil imidlertid ikke have, at aftalen mellem IATA's luftfartsselskaber kun anvendes af et antal luftfartsselskaber. Inden for Den Europæiske Union ville en sådan situation i det mindste være uønsket. Med dette mål for øje har Kommissionen vedtaget sit forslag fra december sidste år.
<P>
Forslagets vigtigste målsætning er forbedringen af beskyttelsen af flypassagerer. I forslaget fastsættes det, at de nuværende maksimumbeløb for erstatning afskaffes, således at en passager, eller den af vedkommende afhængige person, er fuldstændigt dækket i tilfælde af tilskadekomst eller død. De foreslåede regler gælder for alle internationale flyvninger og indenrigsflyvninger, som luftfartsselskaber fra Fællesskabet foretager.
<P>
I forslaget fastlægges ligeledes princippet om uomtvisteligt erstatningsansvar med et maksimumbeløb på 100.000 ECU. Luftfartsselskabet er ligeledes forpligtet til at udbetale eller stille et forskud til rådighed for passageren eller vedkommendes nærmeste familie. Denne bestemmelse er overordentlig nyttig, f.eks. i tilfælde af død, hvorved offerets familie kunne komme ud i alvorlige finansielle vanskeligheder. I den forbindelse siger jeg også til fru McIntosh, som svar på hendes spørgsmål, at dette forslag i virkeligheden er en supplering af Warszawakonventionen. Det indfører faktisk et strengt erstatningsansvar og desuden muligheden for et forskud, en forudbetaling, i tilfælde af akutte finansielle nødsituationer, og det er således som supplering af det ubegrænsede ansvar. Med henblik herpå vil det bestemt også skabe nye chancer, give nye muligheder for kompensation i tilfælde af erstatning for terroristiske attentater, hvilket fru McIntosh har henvist til.
<P>
Foruden den på grund af Warszawa-konventionen opståede jurisdiktion skaber forslaget mulighed for at indbringe en sag for en domstol i den EU-medlemsstat, hvori passageren har hjemsted eller fast bopæl.
<P>
Endelig bliver tredjelande forpligtet til, selv om de ikke falder ind under disse bestemmelser, at informere deres passagerer klart og tydeligt om disse kendsgerninger. Jeg mener, at flypassagerer herved kan være sikre på, at de er beskyttet på passende måde. Udvalget om Transport og Turisme er ligeledes af denne opfattelse i betragtning af, at udvalgets ændringsforslag udtrykkeligt har støttet denne fremgangsmåde. Det glæder mig derfor at kunne meddele, at Kommissionen kan acceptere følgende ændringsforslag. Det drejer sig om ændringsforslag nr. 1, 2, 4, 5, 6, 8, 9, 16 og 18. Desuden accepterer Kommissionen også følgende ændringsforslag, selv om det kun er delvist. Det drejer sig om ændringsforslag nr. 7 og 15 for så vidt angår tilsagnet om i forbindelse med forhandlingerne med tredjelande at opfordre til anvendelse af forordningen; ændringsforslag nr. 11, hvori definitionen på erstatningsberettigede forbedres; nr. 13 i betragtning af, at der herved indføres en større fleksibilitet med hensyn til udbetaling af forskud i artikel 4; nr. 14 i betragtning af at flypassagerernes ret til information i artikel 5 herved øges. Desuden kan Kommissionen i princippet acceptere følgende ændringsforslag med forbehold af nogle tekstmæssige ændringer: ændringsforslag nr. 3 og 10, i betragtning af at det herved gøres tydeligt, at denne forordning kun vedrører finansielle maksimumbeløb for erstatningsansvaret; nr. 12, hvorved det uomtvistelige erstatningsansvar i artikel 3 forhøjes fra 100.000 ECU til 120.000 ECU i overensstemmelse med IATA-reglerne; nr. 17, hvortil en ny artikel 7 b er føjet, som giver luftfartsselskaberne mulighed for regresret; nr. 19, hvori der for 1999 forlanges en evalueringsrapport.
<P>
Hr. formand, på grundlag af de godkendte ændringsforslag kan Kommissionen forbedre en række elementer i de foreslåede foranstaltninger, medens forordningen som helhed forbliver ligevægtig. Jeg vil endnu en gang gerne takke hr. Sánchez García og Udvalget om Transport og Turisme mange gange for deres bestræbelser. Det kommer alt sammen uden tvivl kvaliteten af drøftelserne i Rådet i næste måned til gode.

<SPEAKER ID=78 LANGUAGE="EN" NAME="McIntosh">
Hr. formand, jeg er klar over, at dette ikke er kommissær van den Broeks ansvarsområde, men det, der bekymrer mig, er, at kommissæren gav udtryk for, at han var villig til at erstatte en henvisning til værdi i ændringsforslag 9 og et efterfølgende ændringsforslag med en henvisning til økonomiske beløb. For det andet gav han udtryk for, at han var villig til at ændre henvisningen i forslaget til sagsøgers hjemsted eller faste bopæl med en henvisning til bopælen på tidspunktet for ulykken. Som jeg var inde på i mit indlæg, vil jeg langt foretrække at bevare Kommissionens oprindelige forslag, med mindre Kommissionen gav os nogle yderst tvingende grunde til disse to ændringer. Det centrale i forbindelse med forbrugerbeskyttelse skal være, hvor jeg, som sagsøger, har mit hjemsted eller min faste bopæl på det tidspunkt, hvor sagen anlægges. Hvorfor skulle Kommissionen ønske at ændre det?

<SPEAKER ID=79 NAME="Van den Broek">
Hr. formand, ganske kortfattet, i denne forbindelse har kommissær Kinnock fulgt det juridiske råd, som han har modtaget. Det går i retning af, at den definition, som Parlamentet gik ind for, sandsynligvis er tydeligere og bedre. Derfor har han valgt den.

<SPEAKER ID=80 NAME="Formanden">
Forhandlingen er afsluttet.
<P>
Afstemningen finder sted i morgen kl. 12.00.
<P>
(Mødet hævet kl. 20.05)

