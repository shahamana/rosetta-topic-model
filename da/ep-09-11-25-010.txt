<CHAPTER ID="010">
Telekommunikation (undertegnelse af retsakter) 
<SPEAKER ID="255" NAME="Formanden">
Vi står over for en vigtig begivenhed, for om et øjeblik vil Åsa Torstensson og jeg undertegne nogle meget væsentlige dokumenter, der vedrører den såkaldte telekommunikationspakke. De retsakter, der udgør telekommunikationspakken, blev vedtaget i en procedure med fælles beslutningstagning. Elektronisk kommunikation og internettet er blevet de væsentligste redskaber i vores moderne samfund. Denne lovgivningspakke er et godt eksempel på, hvordan vores arbejde kan hjælpe borgerne, og hvordan det kan påvirke deres hverdag.
<P>
Særligt ønsker jeg at fremhæve, at vi har revideret rammedirektivet om elektroniske kommunikationsnet og -tjenester. Ordføreren for dette direktiv var parlamentsmedlemmet Catherine Trautmann, der er til stede i dag. Direktivet blev vedtaget under tredjebehandlingen, og dette viser, hvor meget arbejde der krævedes, før vi kunne opnå den bedste aftale for borgerne. De tilbageværende elementer i dette direktiv er en mere effektiv og i højere grad strategisk forvaltning af radiofrekvenser, øget konkurrence og lettere investering i internettet fremover.
<P>
Direktivet om forsyningspligt og brugerrettigheder, hvis ordfører var parlamentsmedlem Malcolm Harbour, er ligeledes et vigtigt skridt i retning mod at tilbyde bedre tjenesteydelser. Vi ønskede at forbedre forbrugerrettighederne, at beskytte privatlivet og de personlige oplysninger samt at gøre det lettere for enhver borger at beholde det samme mobiltelefonnummer ved skift af udbyder, og at det ikke måtte tage mere end én hverdag.
<P>
For at skabe en bedre ramme for og større sammenhæng mellem disse principper besluttede Parlamentet og Rådet endelig at oprette en europæisk organisation, der samler 27 nationale operatører. Parlamentets ordfører på området var Pilar del Castillo Vera.
<P>
Jeg ønsker derfor naturligvis at udtrykke stor agtelse for ordførerne, der altid er nøglepersoner. Jeg ønsker også at takke alle dem, hvis hårde arbejde med disse direktiver har bidraget til den succes, vi fejrer i dag. Til grund for denne succes ligger mange personers indsats. Det var især skiftende formandskabers indsats og hovedsagelig det tjekkiske formandskab og det nuværende svenske formandskab, da disse var ansvarlige for anden- og tredjebehandlingen.
<P>
På netop dette tidspunkt vil jeg frem for alt rette en stor tak til kommissæren og Kommissionen for at have udarbejdet denne pakke, der ikke var det eneste gode resultat, som blev opnået i den forgangne femårsmandatperiode. Vi ønsker tillykke. Samarbejdet med kommissærerne og Kommissionen er en stor hjælp for os og påvirker også borgernes opfattelse af vores arbejde.
<P>
De tre ordførere er selvfølgelig dem, der fortjener den største ros, hvilket også gælder formanden for Udvalget om Industri, Forskning og Energi, parlamentsmedlem Herbert Reul, og Parlamentets næstformand, Alejo Vidal-Quadras, der ledede Parlamentets delegation til Forligsudvalget. Det er således en stor gruppe personer, der har bidraget til denne succes.
<P>
I min egenskab af formand og på vegne af alle parlamentsmedlemmer, men først og fremmest EU's borgere, ønsker jeg at udtrykke stor respekt og agtelse, fordi dette er det bedste eksempel på, hvordan vi kan gøre noget, som borgerne vil se som en stor succes, og som noget, der vil lette deres hverdag. Et stort tillykke til jer alle.
<SPEAKER ID="256" NAME="Åsa Torstensson" LANGUAGE="SV">
Hr. formand! Jeg ønsker indledningsvis at understrege, hvor meget det glæder mig, at vi sammen kan undertegne telekommunikationspakken i dag. Denne pakke er lig med en styrkelse af konkurrencen og en forbedring af den europæiske forbrugerbeskyttelse. Vi får en moderne og ajourført lovgivning på et område i hastig udvikling.
<P>
Jeg ønsker ligeledes at benytte lejligheden til at takke alle dem, der har deltaget i arbejdet, for deres utroligt solide indsats og konstruktive arbejde samt yderst kreative samarbejde. Jeg retter en særlig tak til Parlamentets næstformand, Alejo Vidal-Quadras, udvalgets formand, Herbert Reul, og Parlamentets tre ordførere, Catherine Trautmann, Pilar del Castillo Vera og Malcolm Harbour, der i lighed med mine kolleger i Rådet har ydet en særdeles betydningsfuld indsats, der har gjort det muligt for os at sammensætte denne telekommunikationspakke.
<P>
Dette samarbejde betød, at det lykkedes os at indgå en aftale, der med al ønskelig tydelighed afspejlede den store og væsentlige rolle, som internettet spiller med hensyn til ytringsfriheden og informationsfriheden, og dette mål blev nået, uden at vi overtrådte traktatens bestemmelser.
<P>
Telekommunikationspakken er en stor sejr for alle de europæiske forbrugere. Jeg ønsker igen at takke alle for det arbejde, der er blevet gjort for at nå denne aftale.
