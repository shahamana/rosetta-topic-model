<CHAPTER ID="018">
Rådgivende organ for statistisk styring - Rådgivende udvalg for statistisk information (forhandling) 
<SPEAKER ID="197" NAME="Formanden">
Næste punkt på dagsordenen er forhandling under ét om
<P>
betænkning af Sharon Bowles for Økonomi- og Valutaudvalget om forslag til Europa-Parlamentets og Rådets afgørelse om nedsættelse af Det Rådgivende Organ for Statistisk Styring på Europæisk (http://ec.europa.eu/prelex/liste_resultats.cfm?CL=pl&ReqId=0&DocType=COM&DocYear=2006&DocNum=0599" - C6-0348/2006 - http://www.europarl.eu.int/oeil/FindByProcnum.do?lang=2&procnum=COD/2006/0199" ) (http://www.europarl.ep.ec/sides/getDoc.do?type=REPORT&reference=A6-2007-0327&language=PL&mode=XML" ) og
<P>
betænkning af Ieke van den Burg for Økonomi- og Valutaudvalget om forslag til Europa-Parlamentets og Rådets afgørelse om nedsættelse af et europæisk rådgivende udvalg for Fællesskabets politik for statistisk information (http://ec.europa.eu/prelex/liste_resultats.cfm?CL=pl&ReqId=0&DocType=COM&DocYear=2006&DocNum=0653" - C6-0379/2006 - http://www.europarl.eu.int/oeil/FindByProcnum.do?lang=2&procnum=COD/2006/0217" ) (http://www.europarl.ep.ec/sides/getDoc.do?type=REPORT&reference=A6-2007-0328&language=PL&mode=XML" ).
<SPEAKER ID="198" NAME="Joaquín Almunia">
medlem af Kommissionen. - (ES) Hr. formand, mine damer og herrer! I 2005 iværksatte Kommissionen med opbakning fra Rådet og Parlamentet en proces for at reformere den statistiske styring i EU med det formål at styrke uafhængigheden, integriteten og ansvarligheden hos nationale statistikinstitutter i alle medlemsstater i Unionen, og selvfølgelig for Eurostat, det europæiske statistiske kontor.
<P>
Det første skridt i denne proces var vedtagelsen af adfærdskodeksen for europæiske statistikker i maj 2005. Gennemførelsen af denne kodeks resulterede i et tættere samarbejde mellem Eurostat og de nationale statistikinstitutter samt i en øget pålidelighed af statistiske data indsamlet til mange formål. Jeg vil især henvise til et forhold, som har været genstand for debat her gennem årene, nemlig proceduren i forbindelse med uforholdsmæssigt store underskud i det offentlige.
<P>
Da Kommissionen foreslog adfærdskodeksen, foreslog den samtidig, at der som modvægt til det selvregulerende fokus skulle oprettes et indberetningssystem for at føre tilsyn med, at kodeksen blev overholdt. Det gav anledning til idéen om at oprette et eksternt og uafhængigt rådgivende organ, som skal spille en aktiv rolle i at overvåge, om adfærdskodeksen gennemføres i hele det europæiske statistiske system.
<P>
Samtidig bemærkede Kommissionen, at det var hensigtsmæssigt at evaluere Det Europæiske Rådgivende Udvalg for Statistisk Information på det Økonomiske og Sociale Områdes aktivitet og sammensætning med det formål at gøre udvalget mere effektivt og give det mulighed for at spille en mere strategisk rolle. Økofin-rådet, og mere generelt de nationale statistikmyndigheder, tog imod begge forslag, og Kommissionen gennemførte dem som et samlet forslag i oktober sidste år. Disse forslag debatterer vi i dag med udsigt til - og jeg håber, vi her vil få afklaret, om De er enig med mig - at de vedtages ved førstebehandlingen.
<P>
Til det formål vil jeg specielt lykønske de to ordførere, fru Bowles og fru Van den Burg, med deres arbejde og med betænkningernes kvalitet.
<P>
Forløbet omkring at styrke den europæiske statistiske styring suppleres af et nyt Kommissionsforslag, som blev vedtaget for få dage siden, den 16. oktober, og som har til formål at revidere bestemmelsen om produktion af europæiske statistikker. Det forslag skal også godkendes af Rådet og Parlamentet under den fælles beslutningsprocedure, og vi vil derfor have mulighed for at debattere det igen her i de kommende måneder.
<P>
Disse initiativer vil give Unionen et moderne, pålideligt og effektivt europæisk statistisk system, som vil kunne øge befolkningens tillid til officielle statistiske data. Jeg vil endnu en gang henvise til de debatter, vi ofte har haft i Parlamentet i de senere år, om betydningen af pålidelige finanslovsdata eller pålidelige data for andre nationale statskonti, BNP osv., eller behovet for et prisindeks, som befolkningen kan have fuld tiltro til.
<P>
Hvad angår de betænkninger, som vi debatterer i aften, vil jeg blot påpege, at det set fra vores synspunkt ville have været at foretrække, hvis der var større respekt for den institutionelle balance som udlagt i det første forslag, hvad angår udnævnelsen af medlemmer til Det Rådgivende Organ for Statistisk Styring på Europæisk Plan samt udarbejdelse af udkast og udsendelse af organets betænkninger. Under alle omstændigheder anerkender Kommissionen, at ændringsforslagene til det originale forslag utvivlsomt er vigtige. De støttes af Rådet og Parlamentet, og de ændrer ikke ved vores originale forslags substans.
<P>
I det lys vil jeg, før jeg slutter af, gentage min tak til ordførerne og til Økonomi- og Valutaudvalget for deres storartede arbejde og for den uafbrudte støtte til Kommissionens arbejde for at modernisere vores statistiske system samt at gøre det det mere pålideligt og robust.
<SPEAKER ID="199" NAME="Sharon Bowles  " LANGUAGE="EN">
Hr. formand! Denne beslutning vedrører nedsættelsen af Det Rådgivende Organ for Statistisk Styring på Europæisk Plan. Statistikker anvendes af medlemsstaterne, af EU, internationalt og af mange andre interessenter til en lang række formål. De anvendes f.eks. af Den Europæiske Centralbank til økonomiske analyser. Gennem Eurostat udarbejder Kommissionen statistikker på baggrund af informationer fra medlemsstaterne.
<P>
For et par år siden blev der sat spørgsmålstegn ved troværdigheden af de statistikker, som nogle af medlemsstaterne indleverede til EU's institutioner, og det stod klart, at der var behov for en eller anden form for kvalitetskontrol. Som kommissæren har sagt, blev der følgelig udarbejdet en adfærdskodeks for statistiske procedurer. For at kontrollere konsistensen og overholdelsen af denne adfærdskodeks kontrolleres de enkelte nationale statistiske kontorer gennem peer-gruppe-evalueringer, der involverer en anden medlemsstat samt Eurostat. Som en yderligere kontrol foreslog man også indførelsen af et uafhængigt rådgivende organ på højt plan. Det er dette organ - der nu hedder Det Rådgivende Organ for Statistisk Styring på Europæisk Plan - der er genstand for dette forslag.
<P>
Det er rimeligt at sige, at der for alle er et følsomt emne, hvor påtrængende organets rolle kan være. Jeg er det nuværende portugisiske formandskab og før det det tyske formandskab såvel som Kommissionen taknemmelig, fordi de ærligt har berettet om denne følsomhed. Parlamentet var naturligvis fast besluttet på, at organet skulle være mere end en blåstempling af Kommissionens rapport. Vi er imidlertid nået til enighed om et afbalanceret og bæredygtigt forslag, der medtager de fleste af Parlamentets ændringsforslag i en eller anden form. Jeg er særligt tilfreds med, at vi har kunnet opnå enighed med Rådet om at tilskynde til en dialog ikke kun mellem organet og Udvalget for Det Statistiske Program samt det europæiske rådgivende udvalg for statistik men også med medlemsstaternes interesseorganer.
<P>
Organet vil rapportere til Parlamentet og Rådet, og rapporten vil indeholde en vurdering af deres gennemførelse af adfærdskodeksen i det europæiske statistiske system under ét. Organet vil også rådgive Kommissionen om passende foranstaltninger til at fremme gennemførelsen af adfærdskodeksen, da den vedrører Eurostat og det europæiske statistiske system som helhed betragtet. Det vil også rådgive om videreformidling af adfærdskodeksen til brugere og dataleverandører samt om ajourføring af adfærdskodeksen. Der er også medtaget foranstaltninger til sikring af organets uafhængighed og Parlamentets engagement i udnævnelserne. Efter høring af Kommissionen udvælger Rådet en formand til organet, som Europa-Parlamentet skal godkende. Parlamentet og Rådet udpeger hver tre medlemmer af organet. Formanden må hverken være beskæftiget ved en medlemsstats statistiske kontor eller ved Kommissionen, og vedkommende må ikke have beklædt en sådan post inden for de seneste to år. Vi overvejede lignende udelukkelsesbestemmelser for alle medlemmer men det er ikke praktisk anvendeligt. Vi har imidlertid tilføjet et krav om, at organets medlemmer skal supplere hinanden med hensyn til færdigheder og erfaring. Hvis ikke vi formår at finde den rette balance, skal organet selv kunne vurdere det, og der er en revisionsklausul efter tre år. Det skulle give organet og andre tilstrækkelig tid til at vurdere, om procedurerne fungerer effektivt, eller om der skal foretages ændringer, og det skal være en seriøs revision.
<P>
Parlamentet, det portugisiske formandskab og Kommissionen har haft en meget effektiv dialog om dette dokument, og jeg takker dem herfor. Jeg er glad for at kunne føre dette forslag igennem under førstebehandlingen med støtte fra skyggeordførerne, som jeg også takker.
<SPEAKER ID="200" NAME="Ieke van den Burg  " LANGUAGE="EN">
Hr. formand! Først har jeg to indledende bemærkninger. Det ene handler om, at statistikker tydeligvis ikke er et specielt sexet emne, og at det altid placeres sidst på dagsordenen. Men jeg er en smule foruroliget over, at der findes politikere, medlemmer af Europa-Parlamentet og andre, der ofte klager over leveringen af statistikker. Men hvis der så er mulighed for virkelig at forbedre noget, så er de ikke aktivt involveret i at forbedre situationen.
<P>
Min anden bemærkning er den, at jeg håber, at kommissæren i det mindste vil værdsætte, at vi har denne forhandling. Fr. Bowles og jeg har sagt, at vi ikke finder det nødvendigt med forhandlingen. Men det er vigtigt at understrege det faktum, at De har gjort noget med hensyn til statistik, og at emnet fortjener nogen opmærksomhed. Så forhåbentlig vil De ikke klandre os for at have holdt Dem i mødesalen på dette sene tidspunkt.
<P>
Dernæst vil jeg lykønske Dem med Deres meget konkrete foranstaltninger vedrørende de statistiske problemer, der har vist sig flere gange på det seneste. Jeg ved, at De var nødt til at gøre det inden for den politiske bevægelsesfrihed, De har fået fra Rådet, fordi vi ved, at Kommissionen ikke kan tvinge medlemsstaterne til at oprette uafhængige statistiske kontorer og bestemme, hvordan de skal arbejde og håndtere tal og data.
<P>
De ministre og medlemmer af Europa-Parlamentet, der kommer med de kraftigste og mest vedholdende klager over den manglende pålidelighed i andres tal, er de samme personer, der ikke ønsker, at andre skal blande sig i deres affærer og krænke deres autonomi og deres håndtering af statistikker. Det er det problem, De skal forholde Dem til.
<P>
Men i denne forbindelse var det efter min mening klogt af Dem, hr. kommissær, at benytte en pragmatisk bottom-up metode, at sætte fokus på ekspertgennemgange og en adfærdskodeks og at reformere forvaltningsstrukturen for det statistiske system ved at skabe et nyt forvaltningsorgan, hvilket fr. Bowles talte om, og ved at reformere det eksisterende Europæiske Rådgivende Udvalg for Statistisk Information på det Økonomiske og Sociale Område (CEIES), der beskæftigede sig med økonomiske og sociale statistikker, til et mere strømlinet og mindre rådgivende udvalg med et bredere mandat.
<P>
I vores betænkninger har fr. Bowles' og jeg forsøgt at forbedre dette yderligere og styrke Kommissionens tilgang. Samtidig har vi også - i overensstemmelse med Deres forslag - sikret os, at disse to nye organer i den europæiske familie kan fungere ordentligt og med mere uafhængighed fra Kommissionen og Eurostat.
<P>
Det har måske ikke været helt i overensstemmelse med Kommissionens intentioner. Jeg vil imidlertid udtrykke min påskønnelse af, at Generaldirektøren for Eurostat meget generøst har accepteret det faktum, at vi fjernede hans stemmerettigheder i det system, vi udarbejdede.
<P>
Jeg vil også takke det portugisiske formandskab samt fr. Cordeiro for hendes meget effektive ledelse af Rådets arbejdsgruppe og for den måde, hvorpå hun nåede til enighed med os om dette emne under førstebehandlingen. Det var en yderst effektiv og meget tids- og bureaukratibesparende procedure. Så hr. Hans-Peter Martin, der også har bedt om ordet, kan se et eksempel på, hvordan vi kan handle på en meget effektiv måde med denne form for fælles beslutningstagning.
<P>
Jeg vil gerne ganske kort opridse nogle elementer af det statistiske organ, hvilket jeg vil gøre skriftligt. Hvis De læser dokumentet, kan De se, hvor vi har foretaget ændringer, så det vil jeg ikke gentage her, men jeg vil fastholde mit ønske om, at disse to organer virkelig vil bringe bevidsthed og forbedringer ind i de statistiske systemers funktion, og at de vil hjælpe os med at få pålidelige tal og basere vores økonomiske aktiviteter på pålidelige data.
<SPEAKER ID="201" NAME="Jean-Paul Gauzès" LANGUAGE="FR">
Hr. formand, hr. kommissær, mine damer og herrer! Forbedringen af EU's statistiksystem er et led i den overordnede plan om Fællesskabets økonomiske styring og navnlig tilpasningen af stabilitets- og vækstpagten. Jeg deler Kommissionens og medlemsstaternes ønske om at forbedre de statistiske datas kvalitet. Jeg mener nemlig, at bestemmelsen af et uforholdsmæssigt stort underskud bl.a. afhænger af dataenes pålidelighed. Hvis dataene ikke er pålidelige, svækkes stabilitets- og vækstpagten i sin helhed.
<P>
Fleksibiliteten for pagtens gennemførelse efter reformen vedtaget på Rådets møde i marts 2005 kræver til gengæld, at tallene er ubestridelige og verificerbare. Denne pålidelighed er ligeledes væsentlig i den nuværende situation med euroområdets udvidelse. Man må tage ved lære af sine fejltagelser! EU har tidligere været nødt til at revidere statistikkerne over en medlemsstats budgetunderskud og gæld. Nu ønsker flere medlemsstater at tiltræde euroområdet, og mængden af statistiske data, som skal behandles, og antallet af partnere vil vokse.
<P>
Den foreslåede forbedring af EU's statistiksystem går ud på at imødekomme de fremførte, berettigede betænkeligheder ved kontrollen med de af medlemsstaterne udleverede data og disses gyldighed. Vi må undgå, at mistænksomheden skæmmer hele det statistiske system og sætter Eurostats effektivitet i miskredit med hensyn til kontrol af de af medlemsstaterne opgivne budgetdatas gyldighed.
<P>
Derfor bifalder jeg reformen, som medfører nedsættelse dels af et europæisk rådgivende udvalg for Fællesskabets politik for statistisk information dels af et rådgivende organ for statistisk styring på europæisk plan, som vil være i stand til at spille en aktiv rolle i kontrollen med gennemførelsen af adfærdskodeksen i hele det europæiske statistiksystem.
<P>
Jeg støtter naturligvis vores to fortræffelige ordføreres forslag.
<SPEAKER ID="202" NAME="Wolf Klinz">
for ALDE-Gruppen. - (DE) Hr. formand, hr. kommissær, mine damer og herrer! Som kommissæren allerede har påpeget, er statistik af afgørende betydning for både EU og medlemsstaterne på mange politikområder. Hvis vi skal undgå forkerte beslutninger og uønskede udviklinger, skal statistikkerne være meningsfulde, pålidelige, ikke åbne for fortolkning og dermed også sammenlignelige. Det har desværre ikke altid været tilfældet. Derfor hilser jeg oprettelsen af Det Europæiske Rådgivende Statistiske Udvalg og Det Rådgivende Organ for Statistisk Styring på Europæisk Plan velkommen. Jeg håber, at Parlamentets ændringsforslag vil udstyre begge organer med den nødvendige kompetence.
<P>
Jeg vil for det første understrege, at Det Europæiske Rådgivende Statistiske Udvalg vil være uafhængigt, og at alle interessentgrupper vil være repræsenteret i udvalget. Udvalget vil have langt færre medlemmer end dets forgænger, Det Europæiske Rådgivende Udvalg for Statistisk Information på det Økonomiske og Sociale Område (CEIES), og sænkningen fra 79 til 24 medlemmer vil gøre udvalget betydeligt mere effektivt. Jeg er glad for, at Den Europæiske Tilsynsførende for Databeskyttelse bliver et stemmeberettiget medlem af det rådgivende udvalg, mens generaldirektøren for Eurostat kun er blevet tildelt et medlemskab, der ikke giver stemmeret. Dette understreger udvalgets uafhængighed.
<P>
For det andet er Det Rådgivende Organ for Statistisk Styring på Europæisk Plan et nyttigt supplement til det rådgivende udvalg. Organet vil overvåge og, håber jeg, aktivt fremme anvendelsen af adfærdskodeksen i alle europæiske statistiske anliggender.
<P>
Man kan kun håbe, at brugernes behov med hjælp fra disse to organer vil have større betydning for det statistiske arbejdsprogram, og at adfærdskodeksen vil blive så rodfæstet, at bevidst eller fejlagtigt leveret misinformation eller upræcise data vil høre fortiden til.
<P>
Jeg vil slutte af med at takke begge ordførere for deres arbejde og villighed til ærligt og konstruktivt at diskutere omstridte punkter.
<SPEAKER ID="203" NAME="Mieczysław Edmund Janowski">
for UEN-Gruppen. - (PL) Hr. formand! Jeg vil gerne takke fru Bowles og fru van den Burg for de udarbejde betænkninger.
<P>
Vi skal være klar over, hvilken rolle det europæiske statistiske system spiller. Det er måske det bedste i verden. Her handler det ikke blot om gennemskueligheden af talopsætninger, tabeller eller grafer. Det vigtigste er, at de statistiske data er troværdige og fuldstændige, og det gælder både på fællesskabs- og medlemsstatsplan samt - hvilket jeg gerne vil understrege - regionsplan. Det er nødvendigt at sikre dataenes kontinuitet og tilgængelighed. Jeg vil gerne tilføje, at alene statistiske data, der indsamles og ordnes på den samme måde - i overensstemmelse med principperne for matematisk statistik - kan være pålidelige og gennemskuelige, og de vil ikke blive påvirket af kortsigtede interesser eller flygtige prioriteter. Min erfaring fra regionalpolitik vidner entydigt om denne fare.
<P>
Vi skal derfor være tilfredse med, at vi har et statistisk EU-program for 2008-2012. Vi har behov for tilstrækkelig mange penge til at gennemføre det, men vi har dog først og fremmest behov for passende faglig rådgivning, tilsyn med kodekset for statistiske procedurer samt forvaltning af statistikkerne. Det er meget vigtigt som følge af de forskellige systemer i medlemsstaterne og behovet for at koordinere og ensarte dem i 27 stater, statistiske agenturer samt Eurostat. I denne sammenhæng støtter jeg begge betænkninger.
<SPEAKER ID="204" NAME="Hans-Peter Martin" AFFILIATION="NI">
(DE) Hr. formand! Der er bred enighed om, at statistikker er af stor betydning, og ikke kun blandt dem, som har indfundet sig her på dette sene tidspunkt. Spørgsmålet er, om det mål, som jeg antager, at vi alle arbejder mod, kan nås med de foranstaltninger, som bliver indledt her. Jeg blev forundret, da kommissæren talte om en anden ny bestemmelse, som skulle forhandles med os. Måske kan De fortælle os, hvorvidt denne bestemmelse også får indflydelse på disse rådgivende organer.
<P>
Det andet spørgsmål er som følger: Der er altid den store iboende fare forbundet med rådgivende organer, at de kan blive en lov i sig selv og trække tingene i langdrag. Ville det i sidste ende ikke have været mere fornuftigt at foretage en kort, koncis og tydelig evaluering - om nødvendigt med hjælp fra eksterne managementkonsulenter - af de problemer, der er opstået med Eurostat, og derefter hurtigt blive enig med Parlamentet, i stedet for endnu en gang at fralægge sig ansvaret og sylte spørgsmålet? I sidste ende ved vi alle, at problemets kerne er kommunikationen mellem Eurostat og de nationale statistiske kontorer. Det bedste et rådgivende organ kan gøre er at sætte problemet tilbage på dagsordenen, men det skaber bestemt ikke ægte gennemsigtighed og effektivitet.
<SPEAKER ID="205" NAME="Joaquín Almunia">
medlem af Kommissionen. - (ES) Hr. formand! For det første vil jeg sige tak til alle, navnlig ordførerne, men også til alle de andre, som har deltaget i debatten, for deres engagement og medvirken til at forbedre den statistiske styring i EU og for gennem den anden udvalgsreform at øge brugeres inddragelse i Europas økonomiske og sociale liv med det mål at skabe et bedre statistisk system, et mere troværdigt system.
<P>
Det, vi diskuterer her, er et system og, som fru Van den Burg sagde, skal både det europæiske statistikagentur (Eurostat) og de 27 medlemsstaters nationale statistikkontorer i lige høj grad være underlagt de krav og forhåbninger, vi har til dem. De skal samarbejde, arbejde koordineret, anspore hinanden - deraf adfærdskodeksen og den måde, den anvendes på - hvilket set med mine øjne er meget positivt. Jeg håber, at dette nye organ er i stand til at bedømme dets værd og opmuntre det til at arbejde med henblik på fremtiden, da det på mange felter er vigtigt at have adgang til gode statistikker.
<P>
Hr. Gauzès henviste til stabilitets- og vækstpagten. Det samme gjorde jeg i min indledende tale. Det er meget vigtigt, at vi har pålidelige tal, når vi fører tilsyn med budgetdisciplinen i dette multilaterale regi. Men det er også meget vigtigt at have pålidelige tal om nationalproduktet til at finansiere EU. Det er desuden meget vigtigt at have et pålideligt prisindeks og ligeledes vigtigt at have statistikker om ekstern samhandel, eksterne investeringer og om handelsmønstre eller kapitalbevægelser.
<P>
I forbindelse med de forhold, vi diskuterede, eller for mit vedkommende lyttede til, under det foregående emne, energi, blev der lagt særlig stor vægt på energistatistikker samt på statistikker om immigration og spørgsmål, som har forbindelse til, hvad der indtil videre er blevet kaldt den tredje søjle. Der er så mange aktivitetsområder - stort set alle EU's aktivitetsområder - som kræver gode statistiske data, at betydningen af denne debat, selv om det med fru Van den Burgs ord ikke er det mest "sexede" emne, er åbenlys, og jeg håber, at de to organer på lige fod er underlagt de krav, som vi i disse to bestemmelser stiller til dem.
<P>
Et andet meget vigtigt regelsæt, "statistikloven", er på trapperne. Kombinationen af denne pakke og den store indsats, som både Eurostat og alle embedsmændene i det europæiske statistikkontor og de 27 medlemsstaters nationale statistikinstitutter yder, håber jeg, at enhver tvivl om kvaliteten af europæiske statistikker i de næste par år om muligt vil blive manet i jorden, og at dette vil betyde større effektivitet og en mere præcis justering af vores politikker og beslutninger om europæiske borgeres behov og aspirationer, for det er i bund og grund det, som statistikker handler om.
<SPEAKER ID="206" NAME="Formanden">
Forhandlingen under ét er afsluttet.
<P>
Afstemningen finder sted onsdag den 24. oktober.
