<CHAPTER ID="020">
Indlæg af et minuts varighed om politisk vigtige sager (forretningsordenens artikel 150) 
<SPEAKER ID="220" NAME="Formanden">
Næste punkt på dagsordenen er indlæg af et minuts varighed om politisk vigtige sager.
<SPEAKER ID="221" NAME="Jim Higgins" AFFILIATION="PPE">
(GA) Fru formand! Det må være EU's målsætning at nedbringe antallet af dræbte og tilskadekomne og forbedre trafiksikkerheden.
<P>
Jeg kan ikke acceptere, at vi skal vente til 2033, før det europæiske kørekort træder i kraft. For øjeblikket eksisterer der kun en model til et kørekort, men hvad menes der egentlig med det?
<P>
Vi ønsker at beskytte trafikanterne på vejene, hvis der er politisk vilje til det, og jeg tror fuldt og fast på, at den moderne teknologi, vi nu råder over, kan afkorte den tid, det tager, førend direktiv 2006/126/EF kan træde i kraft. Vi kan ikke vente længere - det er ekstremt vigtigt. Kommissionen må gøre noget ved sagen.
<SPEAKER ID="222" NAME="Alajos Mészáros" AFFILIATION="PPE">
(HU) Fru formand! Demokrati, frihed, solidaritet og kristne idealer er fælles europæiske værdier, som jeg tror på. De blev også hyldet af Grev János Eszterházy, en slovakisk-ungarsk politiker, som blev dømt af kommunisterne i 1947 på grundlag af opdigtede anklager og døde som martyr i Mírovfængslet i 1957. Foruden talrige andre bedrifter var han den eneste politiker, der som parlamentsmedlem fordømte og stemte imod deportation af jøderne i den fascistiske slovakiske stats parlament i 1942. Hans eneste forbrydelse var, at han uden undtagelse forsvarede ungarerne i Slovakiet, som sammen med de tysktalende indbyggere blev massivt bagvasket og gjort statsløse og forflyttet under de skændige Beneš-dekreter. EU burde skamme sig over, at disse umenneskelige dekreter, der legitimerer statsterror, stadig er gældende, og vi venter stadig på, at János Eszterházy såvel som hundredtusinder af andre borgere, som blev frataget deres menneskelige værdighed, får oprejsning. Jeg anmoder mine kolleger i Parlamentet om i højere grad at beskytte vores fælles europæiske værdier.
<SPEAKER ID="223" NAME="George Sabin Cutaş" AFFILIATION="S&amp;D">
(RO) Fru formand! I år var de separatistisk prægede demonstrationer, der var arrangeret af de ungarske ekstremister i Transsylvanien for at fejre Ungarns nationaldag, præget af en foruroligende radikalisme, der især kom til udtryk i den støtte og de erklæringer, der kom fra ældre repræsentanter fra den ungarske stat og en af Parlamentets næstformænd.
<P>
Ungarernes fejring af den 15. marts har fra det ene år til det andet bragt den gode forståelse mellem rumænere og ungarere i fare. Under disse omstændigheder vil provokerende handlinger såsom den, der for nylig blev udført af en ungarsk ekstremist, der foretog en symbolsk hængning af helten fra de transsylvanske rumæneres kamp for nationale rettigheder i 1848, blot yderligere true en fredelig sameksistens.
<P>
Jeg fordømmer på det kraftigste disse udtryk for radikalisme. Jeg opfordrer de rumænske myndigheder til at bytte politisk overbærenhed ud med retlige foranstaltninger. Jeg vil ligeledes appellere til de europæiske fora om at gribe ind og standse denne optrapning af etnisk had og territorial separatisme i en region, hvor fortidens sår nu ved hjælp af de europæiske værdier har en enestående mulighed for endelig at hele op.
<SPEAKER ID="224" NAME="Alexander Mirsky" AFFILIATION="S&amp;D">
(LV) Fru formand! Jeg ønsker at stille Dem et spørgsmål. Mener De, at det er muligt at lukke franske skoler i Belgien? Eller lad os sige tyske skoler i Frankrig? De har ret, det er ikke muligt. Alligevel er dette muligt i Letland, hvor 40 % af befolkningen er russisktalende. I dag ønsker nationalistiske og nazistiske medlemmer i det lettiske parlament at afholde en folkeafstemning om lukning af russiske skoler i Letland. Samtidig kommer OSCE's højkommissær for nationale mindretal, Knut Vollebæk, til Letland og udtaler, at han kan være stolt af integrationen i Letland. Tror De, det er min spøg? Der tager De fejl. Hvad tror De iøvrigt, der vil ske, hvis man lukker russiske skoler i Letland? Det skal jeg sige Dem. Der udbryder borgerkrig i Letland. Hvis Parlamentet ikke reagerer i dag på dette åbenlyst radikale initiativ, vil det allerede i morgen være for sent.
<SPEAKER ID="225" NAME="Izaskun Bilbao Barandica" AFFILIATION="ALDE">
(ES) fru formand! Den nukleare krise i Japan må ikke udnyttes til manipulerende formål. Befolkningen forventer, at vi reagerer og skrider til handling. Først og fremmest skal de bekendtgjorte sikkerhedstest udføres hurtigt og i åbenhed, og at man skal kunne kræve, at staterne lukker forældede og usikre anlæg. De første test bør udføres i forbindelse med anlæg af første generation, der anvender den samme teknologi som Fukushima. De er ved at være udtjent og er teknisk forældede.
<P>
Derfor beder jeg Dem om at støtte en anmodning fra alle institutioner i Baskerlandet om hurtigst muligt at lukke et sådant anlæg, nemlig anlægget i Santa María de Garoña. Over 2 mio. mennesker bor inden for en radius af 80 km derfra. Endvidere bør der i forbindelse med byplanlægning arbejdes mere på forebyggelse og i forbindelse med civilbeskyttelse på sikkerhed, når det skal besluttes, hvor disse anlæg skal placeres, samt udarbejdes en europæisk protokol, der skal sikre en fælles effektiv, velordnet og hurtig indsats i tilfælde af omfattende katastrofer.
<SPEAKER ID="226" NAME="Marian Harkin" AFFILIATION="ALDE">
(EN) Fru formand! Kommissionens generalsekretær, Catherine Day, beskrev for nylig den irske bankredningspakke som "barsk, men bæredygtig". Dette er ikke en redning, men et udsalg. Et udsalg efter kraftig opfordring fra EU til obligationshaverne - unge som gamle, forsikrede som uforsikrede - alle typer og kategorier af obligationshavere, mens de irske skatteydere får en uacceptabel gældsbyrde.
<P>
Omkostningerne til bankredningen er 70 mia. EUR for ikke at nævne de 200 mia. EUR som nødbevillinger fra ECB. Hvordan skal en lille ø med 4,4 mio. indbyggere kunne klare dette vanvid? Gældsbyrden for hver eneste borger i Irland, mand, kvinde og barn, er omkring 160 000 EUR blot for at redde bankerne, og heri er ikke inkluderet renter. Til sammenligning kan jeg nævne, at hvis Frankrig, som har 62 mio. indbyggere, blev ramt af en tilsvarende bankkrise, ville de franske borgere få en gæld på 1 billion EUR. Ville Kommissionen beskrive denne situation som "barsk, men bæredygtig"?
<P>
Endelig tog Catherine Day ligeledes fejl, da hun sagde, at dette ikke er en eurokrise. Hvis Kommissionen ikke erkender dette og handler derefter, ser fremtiden trist ud for eurozonen og ikke kun for Irlands vedkommende.
<SPEAKER ID="227" NAME="Oriol Junqueras Vies" AFFILIATION="Verts/ALE">
(IT) Fru formand, mine damer og herrer! I disse tider med international økonomisk krise, er der positive tegn i Catalonien såsom en stigning i eksporten sidste år på 16 %, men også negative symptomer såsom en ungdomsarbejdsløshed på mere end 40 %.
<P>
En af hovedårsagerne til disse vanskeligheder er, at landet hvert år mister skatteindtægter svarende til 10 % af bruttonationalproduktet, et tal der er meget højere end det, de rigeste forbundsstater bidrager med til hele Forbundsrepublikken Tyskland.
<P>
Den økonomiske kvælning af Catalonien rammer en af de vigtigste økonomiske drivkræfter i Sydeuropa, og derfor er det et problem for hele EU.
<SPEAKER ID="228" NAME="Janusz Wojciechowski" AFFILIATION="ECR">
(PL) Fru formand! Republikken Litauen har for nylig vedtaget en uddannelseslov, der ændrer uddannelsessystemet således, at det frygtes, at et betydeligt antal - mindst halvdelen, måske flere - af de polske skoler i Litauen kan blive lukket. Dette er endnu et eksempel på forskelsbehandling af det polske mindretal, som har boet i landet i århundreder og i mange generationer. Efter indførelsen af et forbud mod at skrive polske navne med polsk stavemåde og et forbud mod at bruge polske stednavne og endog tilfælde, hvor polakker er blevet straffet for at bruge deres eget sprog, har vi her at gøre med yderligere forskelsbehandling, som nu vil ramme uddannelsesområdet.
<P>
Dette er så meget mere beklageligt, eftersom der ikke eksisterer nogen konflikt mellem de to landes befolkninger, og alligevel forsøger de litauiske myndigheder på uansvarlig vis at fremprovokere og give næring til en sådan konflikt, hvilket kan få enormt store konsekvenser. Vi er bekymret over menneskerettighedskrænkelser forskellige steder rundt om i verden, og alligevel findes der sådanne betænkelige udviklingstendenser inden for EU's eget område. Det er på høje tid, at EU ser nærmere på dette. Det er en skændsel, ikke blot for Litauen, men for hele EU.
<SPEAKER ID="229" NAME="Kyriacos Triantaphyllides" AFFILIATION="GUE/NGL">
(EL) Fru formand! Den tyrkiske premierminister kommenterede fru Oomen-Ruijtens betænkning om Tyrkiets fremskridt mod tiltrædelse ved at udtale, at betænkningen er uafbalanceret, og at han personligt anser dem, der har udarbejdet den for at være uafbalancerede.
<P>
Et par dage senere råbte tyrkisk-cypriotiske fagforeningsledere, der var forsamlet uden for Parlamentet i Bruxelles, at den politiske ledelse i Tyrkiet ikke kun fornærmer de parlamentsmedlemmer, der stemte for fru Oomen-Ruijtens betænkning, de fornærmer også de tyrkisk-cyprioter, der mødte talstærkt op, da Cypern var besat, for at protestere mod den undertrykkelse, de blev udsat for af 40 000 tyrkiske soldater og de mange tyrkiske bosættere. Den tyrkisk-cypriotiske politiker, Izzet Izcan, talte til forsamlingen og sagde, at Ankara bryder international lov ved at ændre hele den demografiske sammensætning, når de flytter folk fra Tyrkiet og derved bringer hele det tyrkisk-cypriotiske samfunds eksistens i fare, og han understregede, at enhver, der respekterer menneskerettighederne såsom EU, bør være imod sådanne krænkelser.
<P>
Skal vi her i Parlamentet tåle denne krænkelse, fru formand? Jeg opfordrer Dem til at viderebringe denne protest fra tyrkisk-cyprioterne til såvel Rådet som Kommissionen, således at de kan reagere passende derpå, førend det er for sent.
<SPEAKER ID="230" NAME="Nikolaos Salavrakos" AFFILIATION="EFD">
(EL) Fru formand! Nordafrika brænder efter den politiske udvikling i Egypten, Tunesien og Libyen. Denne krise trækker tråde til andre lande i Mellemøsten med deraf følgende uheldige, politisk usikre og tvetydige konsekvenser. Samtidig giver beslutningstagerne i Vesten Tyrkiet mere autonomi, hvilket har ført til sammenstød mellem Ankara og Israel og tættere forbindelser mellem Tyrkiet, Iran og Brasilien. Tyrkiet bliver ligeledes mere uafhængig af USA's politik i Mellemøsten samt af europæiske forpligtelser med hensyn til en fremtidig tiltrædelse af EU. Der er fortsat uro i landene i det tidligere Jugoslavien, som giver næring til nationalistiske grupper. Og ifølge pålidelige internationale statistiske data vil den muslimske befolkning, som lige nu tæller 1,6 mia., stige til 2,2 mia. i 2030, hvorimod Europas befolkning vil falde med 50 mio.
<P>
Jeg vil gerne spørge, om Europas ledere forstår, at destabiliseringen af landene mod syd vil få en negativ indvirkning både på euroen og på den geopolitiske stabilitet af Vestens sikkerhedssystemer?
<SPEAKER ID="231" NAME="Diane Dodds" AFFILIATION="NI">
(EN) Fru formand! Det var min hensigt at tale om indvirkningerne af den finansielle krise i Irland på økonomien i Nordirland. Men jeg vil i stedet med dyb beklagelse informere Parlamentet om det koldblodige og brutale mord på en betjent i det nordirske politivæsen. Den 25-årige politibetjent Ronan Kerr blev lørdag eftermiddag dræbt af terrorister.
<P>
Den katolske politibetjent, Ronan Kerr, blev myrdet da en bombe, der var anbragt under hans bil, eksploderede, da han ville køre på arbejde lørdag eftermiddag. Han blev dræbt på stedet. Jeg opfordrer Parlamentet til at fordømme denne ugerning og forlange, at man stopper sådanne voldelige handlinger begået af republikanske terrorister, der agter at trække Nordirland tilbage til dets mørke fortid og forpurre den politiske proces.
<P>
Siden 2007 har republikanske terrorister anbragt snesevis af bomber under politibetjentes private biler. Heldigvis er de fleste af dem ikke eksploderet. Jeg er sikker på, at De vil tilslutte Dem mit krav om, at alle oplysninger i forbindelse med dette mord bliver givet videre til politiet. Der findes personer i lokalsamfundet, som ligger inde med oplysninger om det brutale mord på betjent Kerr. I stedet for at beskytte disse mordere bør de stå frem, således at de skyldige kan blive stillet for en domstol. De skal gøre dette for landets fremtid og af respekt for en modig politibetjent og hans sørgende mor og familie. Jeg er ligeledes rystet over den mangel på respekt, visse medlemmer af Parlamentet har udvist over for dette indlæg.
<SPEAKER ID="232" NAME="Konstantinos Poupakis" AFFILIATION="PPE">
(EL) Fru formand! EU's 27 medlemsstater har ratificeret FN's konvention om handicappedes rettigheder og har dermed givet tilsagn om, at de går ind for lige rettigheder, ligestilling og lige muligheder for således at sikre, at disse borgere kan deltage fuldt ud i samfundet. Vi har imidlertid set, at dette ikke gælder for alle. Omkring 30 mio blinde i Europa står hver dag over for store problemer i forbindelse med daglige aktiviteter såsom indkøb, fordi de er afhængige af, at andre mennesker fortæller dem, hvad der er inde i emballagen.
<P>
Derfor vil jeg gerne opfordre Kommissionen til at indlede en bred høring med de interesserede organisationer om vedtagelse af en frivillig produktmærkningsordning i brailleskrift, og samtidig opfordrer jeg mine kolleger her til at støtte dette ved at underskrive skriftlig erklæring nr. 14.
<SPEAKER ID="233" NAME="Georgios Papanikolaou" AFFILIATION="PPE">
(EL) Fru formand! Konklusionerne fra det seneste topmøde indeholdt overhovedet ingen tilsagn. Den klare bestemmelse om, at en medlemsstat har mulighed for at omstrukturere gæld efter 2013, afviger fuldstændig fra EU's oprindelige holdning, da krisen startede, om at omstrukturering af gæld ville være totalt udelukket. I Grækenland har debatten mellem prominente økonomer på internationalt niveau og på markederne allerede igen taget vældig fart.
<P>
Hvad var årsagen til denne holdningsændring? Vi gjorde, hvad vi kunne, der blev ikke sparet på noget. Måske tabte vi bare pusten. Sandheden er, at de udarbejdede prognoser og skøn ikke holder. Recessionen i Grækenland bliver værre i stedet for bedre, de statslige udgifter ligger på -9 %, hvor de skulle have været +8 % ifølge memorandummet for 2011, og som det værste er arbejdsløsheden allerede nået op på 15 %.
<P>
Der er kun ét svar på dette, nemlig vækst. Ser vi overhovedet nogen tegn på vækst? Nej, ingen. Vi har brug for vækstpolitikker, ikke omvæltninger og snak om omstruktureringer.
<SPEAKER ID="234" NAME="András Gyürk" AFFILIATION="PPE">
(HU) Fru formand! Det ungarske formandskab er nu nået halvvejs, så det er værd at se på resultaterne indtil dato. Som et flot resultat kan nævnes, at man for nylig nåede til principiel enighed i Rådet om en pakke bestående af seks lovgivningsforslag til styrkelse af den økonomiske styring. Den hurtige vedtagelse af den nye lovgivning i Parlamentet kan i høj grad forbedre den europæiske økonomis konkurrenceevne. Energitopmødet i februar førte også til et reelt gennembrud. Med styrkelsen af det fælles energimarked og den infrastrukturelle udvikling er der måske endelig mulighed for at skabe en fælles europæisk energipolitik. Derudover er der opnået yderst vigtige aftaler vedrørende den fælles landbrugspolitik såvel som om samhørighedspolitikken.
<P>
Der er naturligvis fortsat uafklarede spørgsmål såsom EU's strategi for romaer. Når den bliver vedtaget, accepterer EU omsider officielt også sit ansvar for at skabe et grundlag for beskyttelse af romaerne. Det ungarske formandskabs resultater betyder også resultater for Europa. Det er netop grunden til, at jeg beder Dem om fortsat at støtte de fælles målsætninger under stemmeafgivningen. Mange tak for taletiden.
<SPEAKER ID="235" NAME="Mairead McGuinness" AFFILIATION="PPE">
(EN) Fru formand! Som fru Dodds, var det min mening at tale om økonomien, men det forfærdelige koldblodige mord på en ung katolsk politibetjent i Nordirland har på sørgelig vis ændret mine planer. Jeg mener, det er vigtigt, at Parlamentet indser, hvor stor en tragedie dette er for øen Irland og for den dræbtes familie.
<P>
Hr. Kerr havde netop afsluttet sin uddannelse i december, han var kun 25 år, og en bombe eksploderede under hans bil. Jeg blev meget bevæget af hans mors udtalelser i går på Mors Dag, da hun indtrængende bad katolikkerne om ikke at lade sig afskrække fra at deltage i den nordirske politistyrke på et tidspunkt, hvor vi, som hun sagde, kæmper for en neutral politistyrke til vores lands bedste. Hun anmodede indtrængende alle katolikker om ikke at lade sig skræmme af dette mord. Hun sagde, at vi alle må rejse os op og bekende kulør og kæmpe for lighed.
<P>
Jeg vil atter citere de ord, hun sagde i sin sorg: "Vi ønsker ikke atter at gå tilbage til den mørke fortid fyldt med frygt og terror. Vi var så stolte af Ronan og alt det, han stod for. Lad ikke hans død være forgæves".
<P>
Dem, der har myrdet ham, har endnu ikke tilstået. Dem, der kender identiteten på de personer, der har begået dette mord, har pligt til at stå frem og fortælle det til politiet i Nordirland. Europa har støttet fredsprocessen, og det er vores pligt at fortsætte dermed.
<SPEAKER ID="236" NAME="Cătălin Sorin Ivan" AFFILIATION="S&amp;D">
(RO) Fru formand! I Rumænien findes der en lov, der fastsætter, at lærernes lønninger skal hæves, da de er meget lave. Denne lov blev godkendt og vedtaget i det rumænske parlament, men den er overhovedet ikke blevet gennemført. Lærerne har i en endelig retlig afgørelse fået medhold i, at de har ret til denne lønforhøjelse, men regeringen vil ikke gennemføre lovgivningen. Derfor er regeringen nu ved at udtænke en ny lov, der lægger loft på lærerlønninger. Dette er ikke blot en trussel mod demokratiet og en usund måde at drive statslige demokratiske institutioner på. Det rækker langt ud over dette. Det risikerer at skade målsætningerne i Europa 2020-dagsordenen.
<P>
Vi er alle klar over, at der er brug for uddannelse og kompetencer for at sikre en bæredygtig genopretning efter krisen. For at kunne basere økonomien på viden og forskning, har vi brug for unge mennesker med rigtig gode uddannelser, lærere med gode lønninger og et stærkt og effektivt uddannelsessystem.
<SPEAKER ID="237" NAME="Claudiu Ciprian Tănăsescu" AFFILIATION="S&amp;D">
(RO) Fru formand! Som et resultat af Băsescu-Boc-regimets uduelige administration og katastrofale politik, der kan betegnes som økonomisk vandalisme, er Rumæniens sundhedssystem, især på sundhedsforsikringsområdet, nu nået ned på et eksistensminimum. Man er nu nået til et punkt, hvor både de sundhedsarbejdere, der arbejder inden for dette system, og de patienter, der skulle have glæde af det, bliver behandlet så dårligt, at det er uanstændigt og under menneskelig værdighed.
<P>
Der findes løsninger til at forbedre og afhjælpe situationen, men den nuværende regering ignorerer disse. Man har for nylig skabt grundlag for et samarbejde mellem familielægernes fagforeninger og Deputeretkammerets sundhedsudvalg i håb om at opnå bedre resultater ved fremtidige drøftelser med sundhedsministeriet og det nationale sundhedsforsikringskontor.
<P>
Jeg vil gerne gøre Parlamentet opmærksom på denne situation, hvis disse bestræbelser, som støttes af det rumænske parlament, ligeledes slår fejl, da det i så fald vil være endnu et eksempel at føje til de mange tilfælde af magtmisbrug i Rumænien, hvor det demokratiske princip om adskillelse af statens beføjelser ikke længere gælder.
<SPEAKER ID="238" NAME="Antonio Masip Hidalgo" AFFILIATION="S&amp;D">
(ES) Fru formand! Jeg vil gerne gentage den bekymring, som kronprins Felipe de Borbón, der bærer den historiske titel fra min region, prins af Asturien, gav udtryk for i sidste uge, da han modtog prinsen af Wales i Madrid.
<P>
Prins Felipe anmodede med rette Spaniens og Det Forenede Kongeriges regeringer om at løse den meget uheldige Gibraltar-konflikt. Dette er en vigtig påmindelse, som jeg som medlem at Parlamentet glæder mig over.
<P>
Spanien og Det Forenede Kongerige er begge eksemplariske demokratiske medlemsstater, og derfor er Britanniens fortsatte besættelse af klippen utilstedelig i det 21. århundrede. Det er ikke acceptabelt, at en suveræn stat er besat af en anden stat.
<P>
Besættelsen af det nordlige Cypern - som jeg for nylig har besøgt - hvilket er en krænkelse af Cyperns territoriale integritet - er ligeledes helt klart uacceptabel.
<SPEAKER ID="239" NAME="Katarína Neved'alová" AFFILIATION="S&amp;D">
(SK) Fru formand! EU ønsker at blive den mest konkurrencedygtige økonomi i verden. For at opnå dette, skal vi investere i vores fremtid, og efter min mening ligger vores fremtid i de unge og deres uddannelse. Man siger, at den, der ønsker noget, søger efter begrundelser, og den, der ikke ønsker noget, søger efter måder at undgå at finde begrundelser.
<P>
Det er min opfattelse, at EU for øjeblikket leder efter begrundelser for, hvorfor vi ikke kan give flere midler til uddannelsesområdet, og vi er ofte meget glade for at understrege, at vi befinder os i en krise og er nødt til at forholde os til konsekvenserne deraf. Når vi nu debatterer den næste syvårs periode i EU og den fremtidige finansiering og de fremtidige budgetter, mener jeg, at vi bør stille et utvetydigt spørgsmål, nemlig om hvor meget vi har til hensigt at investere i uddannelse og i vores fremtid. Vi har også i høj grad brug for at høre, hvad Rådet og Kommissionen agter at gøre inden for dette område.
<P>
Og vi kan selvfølgelig ikke acceptere det, der sker i nogle medlemsstater, som overfører midler fra uddannelsesområdet til andre områder, således som det f.eks. sker i mit hjemland. Efter min mening er det forkert at gøre dette. Vi bør ligeledes indse, at den eneste måde, hvorpå vi kan opnå det, vi virkelig ønsker, er ved at investere i fremtiden.
<SPEAKER ID="240" NAME="Ramon Tremosa i Balcells" AFFILIATION="ALDE">
(EN) Fru formand! Jeg vil gerne i dag fordømme en aggressiv handling mod en af EU's søjler, nemlig det indre marked og den frie bevægelighed for varer og personer. Sammenslutningen af kødproducenter i Catalonien og visse catalonske aviser har for nylig rapporteret om, at lastbiler, der kommer fra Catalonien til Frankrig, er blevet angrebet og beskadiget af franske landmænd. De kødprodukter, som blev transporteret i nogle af disse lastbiler, blev fuldstændig ødelagt af franske strejkevagter.
<P>
Disse aggressive handlinger er blevet gentaget to gange siden begyndelsen af 2011. Den sidst episode fandt sted for blot nogle få uger siden, da franske strejkevagter standsede en lastbil med kød fra Catalonien, overfaldt chaufføren og sprøjtede diesel ud over 20 000 kg fersk kød.
<P>
Dette pres fra visse franske fagforeninger, der har destrueret produkter, der kom fra andre lande end Frankrig, har påvirket den catalanske kødindustris kunder meget kraftigt og resulteret i, at salget er faldet med 50 %. Jeg har indgivet en skriftlig forespørgsel til Kommissionen i håb om, at EU vil stoppe disse uacceptable aggressive handlinger.
<SPEAKER ID="241" NAME="Csaba Sógor" AFFILIATION="PPE">
- (HU) Fru formand! I Europa udgør kulturel mangfoldighed en værdi, som vi alle må forsvare. Det har imidlertid ikke altid været tilfældet. Der findes talrige enestående kulturer, som trues af udryddelse. Csango-ungarerne i den rumænske del af Moldova er således et eksempel på et truet samfund. I Europarådets anbefaling 1521/2001 henstilles det kraftigt, at man bevarer Csango-mindretallets kultur, idet der angives særlige foranstaltninger. Selv om der er sket fremskridt på dette område inden for de seneste 10 år som følge af denne anbefaling, er situationen langt fra tilfredsstillende. Europarådet disponerer ikke over europæisk lovgivning eller en ansvarsmekanisme, som muliggør en håndhævelse deraf, hvilket er det, der sikrer, at EU kan fungere effektivt. Europarådet er i mange tilfælde længere fremme end EU, når det handler om menneskerettigheder på højt niveau, men dets anbefaling og traktater kan ikke få den ønskede indvirkning. Hvis EU tager princippet om at hylde kulturel og sproglig mangfoldighed alvorligt, hvilket også anbefales i artikel 3 i traktaten, skal der gøres alt for at sikre, at dette princip bliver håndhævet i de konkrete tilfælde. Lad os begynde med den csango-ungarske kultur i Moldova.
<SPEAKER ID="242" NAME="Rosa Estaràs Ferragut" AFFILIATION="PPE">
(ES) Fru formand! I januar godkendte Kommissionen strategien om at gribe ind over for det tidlige skolefrafald som et vigtigt bidrag til Europa 2020-strategien om at bekæmpe problemet med skolefrafald overalt i EU og nedbringe tallene med mindst 10 %.
<P>
Underligt nok omtaler denne strategi overhovedet ikke handicappede, og det er grunden til, at jeg gerne vil anvende dette minut til at komme med en appel, eftersom undervisningsministrene fra alle medlemsstater skal mødes i Bruxelles den 2. og 4. maj for at drøfte de overordnede strategier omkring dette spørgsmål.
<P>
Jeg vil gerne bede om, at spørgsmålet om handicappede også medtages i denne strategi, da det i hele Europa har afgørende betydning for denne befolkningsgruppe, at de modtager videreuddannelse og således bliver i stand til at træde ind på arbejdsmarkedet. Artikel 24 i FN-konventionen om handicappedes rettigheder fastsætter, at handicappede på ingen måde må udelukkes fra det almene undervisningssystem.
<SPEAKER ID="243" NAME="Formanden">
Forhandlingen er afsluttet.
