<CHAPTER ID="011-01">
1. Situationen i Fiji
<SPEAKER ID="239" NAME="Formanden">
Næste punkt på dagsordenen er forhandling om situationen i Fiji.
<SPEAKER ID="240" NAME="Justas Vincas Paleckis " LANGUAGE="LT">
Situationen i Fiji er meget spændt efter endnu et statskup. Jeg mener, at Europa-Parlamentet bør reagere konsekvent. Fire revolutioner i løbet af 20 år - det er alt for mange, og det lover ikke godt for befolkningen og landet. Det skræmmer oversøiske investeringer bort, reducerer turiststrømmen kraftigt og standser den finansielle bistand.
<P>
EU bevilgede mange penge til forbedring af den uddannelsesmæssige standard og den politiske bevidsthed blandt alle etniske grupper, men det har desværre ikke været nok. Indtil videre har revolutionen ikke kostet menneskeliv. Den lovformelige regering bifalder fredelig protest. Dens holdning støttes af indflydelsesrige kirkelige repræsentanter og høvdingernes storråd. Situation kontrolleres af hæren, og der er indført censur. Arrestationer og forhør af repræsentanter for oppositionen viser, at situationen kan blive endnu alvorligere.
<P>
EU og vores allierede i området bør sende et klart signal om, at brug af magt ikke vil blive tolereret, og at det er helt afgørende at undgå blodsudgydelser.
<P>
Jeg opfordrer mine kolleger til at fordømme brug af magt i Fiji, til ikke at anerkende dem, der har tilranet sig magten, og til at støtte oppositionens opfordring til, at landets befolkning modsætter sig revolutionen gennem fredelige demonstrationer. I Fiji er det vigtigt hurtigst muligt at organisere demokratiske valg, der lever op til de internationale standarder, og som er baseret på et princip om lighed mellem mennesker uanset deres etniske oprindelse, og at genoptage bestræbelserne på at overholde retsstatsprincippet og princippet om demokrati.
<SPEAKER ID="241" NAME="Nirj Deva " LANGUAGE="EN">
Hr. formand! Så er vi igen vidne til et statskup i Fiji. Fiji har nu været udsat for fire statskup i løbet af de sidste 10 år, og det seneste er baseret på hærfører Bainimaramas helt utrolige logik. Han siger, at han iværksatte et kup, fordi Fijis demokratisk valgte regering havde planer om at benåde lederne af det foregående kup. Det er en helt utrolig logik, men uanset hvilke interne uenigheder der måtte være mellem de fijianske ledere, må det ikke ødelægge denne stillehavsøstats skrøbelige demokrati.
<P>
EU brugte sammen med Australien og New Zealand mange penge og ressourcer på at sikre, at der fandt et frit og retfærdigt valg sted i Fiji i maj 2006. Premierministerens regering kom til med et stort flertal. Det er en enestående struktur, hvor det etniske element - etniske indere og oprindelige fijianere - deler magten. Det er alt sammen bragt i fare ved, at hærføreren har taget loven i egen hånd. Ingen hærfører har ret til at tage loven i egen hånd og undergrave demokratiets vej.
<P>
Derfor anmoder jeg Parlamentet og mine kolleger om at sende et stærkt signal om, at vi vil standse ikkehumanitær bistand. Vi vil sige til de europæiske borgere, der ønsker at holde ferie i Fiji, at de ikke bør gøre det, før demokratiet er genoprettet. Vi skal sende et signal til fijianerne om, at vi er helt på deres side i dette vigtige spørgsmål om frihed, demokrati og retfærdighed.
<SPEAKER ID="242" NAME="Tobias Pflüger " LANGUAGE="DE">
Hr. formand! Militærkuppet i Fiji har bragt et land i verdens søgelys, som følger en tragisk udvikling. Også på grund af EU's politik på sukkerområdet er den økonomiske situation i Fiji skærpet.
<P>
Imidlertid, sådan lyder det i Deutschland-Radio, kan man ikke længere ignorere overførsler fra Irak til erhvervslivet i Fiji. De sikrer hele familiers og landbyfællesskabers eksistens, og imidlertid kommer der flere penge fra Irak til Fiji, end den nationale sukkerindustri indbringer. Hvordan kan det være? I Irak er utroligt mange lejesoldater fra Fiji aktive, de tjener deres penge dér og kommer så tilbage som mennesker, der er delvis alvorligt traumatiseret. Militæret spiller en rolle, det gør sig på en vis måde selvstændigt.
<P>
Der er altid tale om, at der er en etnisk konflikt i gang i Fiji. Overfladisk betragtet er det måske en etnisk konflikt, men egentlig handler det om et magtspørgsmål. Hvilke høvdingestammer har det afgørende ord? Og denne kamp mellem forskellige klaner foregår netop. Dette kup er egentlig kun en henvisning til, at forholdene ikke er stabile. Det har også noget at gøre med, at det handler om en efterkolonial konflikt. Vi husker, at den britiske koloniforvaltning siden 1879 havde bragt indere fra subkontinentet som arbejdskraft - især til bomuldsindustrien og sukkerrørsbeplantningen - til Fiji. Således er dette en af de dominerende konflikter mellem de forskellige etniske grupper.
<P>
Når vi nu fra EU's side siger, at dette militærkup skal fordømmes - hvilket jeg understreger - skal vi også samtidig indrømme, at EU ikke uvæsentligt har bidraget til årsagerne til denne konflikt i Fiji. Det bør der også lægges vægt på.
<SPEAKER ID="243" NAME="Raül Romeva i Rueda " LANGUAGE="ES">
Hr. formand! Jeg er også enig i, at vi skal fordømme dette statskup, der er det fjerde på 10 år, i et land, en tidligere britisk koloni, der faktisk er en af de rigeste og mest udviklede nationer i det sydlige Stillehav og hører til blandt dem, der har den største turisme.
<P>
Kommandør Frank Bainamarama, der er kommandant for Fijis hær, afsatte den folkevalgte premierminister og tog magten på en helt igennem ulovlig måde. Han sagde, at han midlertidigt påtog sig præsident Ratu Josefa Iloilo og premierminister Laisenia Qarases magtbeføjelser, og at han ville genindføre dem i fremtiden uden at sige, hvornår der ville blive afholdt valg.
<P>
Situationen er meget kompleks, usikker og bekymrende. Selv FN's generalsekretær sagde det tydeligt for kort tid siden, nemlig at han fordømte militærkuppet. Det er netop, hvad jeg synes, at Parlamentet skal gøre. Vi skal ikke blot fordømme kuppet, men også komme med en udtrykkelig opfordring til at frigive fangerne og gidslerne og kræve genindførelse af offentlig ro og orden og af retsstaten, der i sin tid gjorde det muligt at afholde valg, der forløb normalt og acceptabelt i en demokratisk kontekst.
<P>
Men derudover skal vi også minde om EU's ansvar. Vi råder her over et meget stærkt instrument: Cotonou-aftalen. Vi har mulighed for at anvende denne ramme til - ved at suspendere den ikkehumanitære bistand til Fiji - at lægge pres på og opnå et politisk skifte i regionen, såfremt vi samtidig er opmærksomme på, at det ikke må gå ud over den humanitære bistand og de uddannelsesprojekter, der allerede er i gang.
<P>
Jeg vil også gerne støtte det ændringsforslag, som hr. Pflüger har stillet, og som kræver, at disse foranstaltninger også medvirker til, at Fijis indfødte befolkning ikke bliver tvunget til at flygte, og at den dialog, der findes i regionen, omfatter alle de samfund, der i dag bor i landet.
<SPEAKER ID="244" NAME="Adam Jerzy Bielan " LANGUAGE="PL">
Hr. formand! Det internationale samfund må utvetydigt fordømme militærkuppet i Fiji. Vi kan ikke møde militærkuppet og omstyrtelsen af en demokratisk valgt regering med tavshed. EU må besvare spørgsmålene om, hvilke foranstaltninger det bør træffe for at genoprette demokratiet og retsstaten i landet. Dette er det fjerde militærkup, som Fiji har oplevet på 20 år. Det vil bremse landets udvikling, at hæren, som kontrollerer regeringen og forvaltningen, har overtaget magten, og at en række paragraffer i forfatningen er blevet suspenderet. Det rammer almindelige borgere og undergraver Fijis image som et af regionens mest udviklede lande og et rejsemål for tusindvis af feriegæster fra hele verden.
<P>
Jeg opfordrer Kommissionen og Rådet til at gøre alt, hvad der står i deres magt, for at overvinde den aktuelle politiske krise og genoprette demokratiet i Fiji. De væbnede styrkers omvæltning af den demokratisk valgte regering skal fordømmes kategorisk, og der skal gøres alt for at genindføre varige principper om overholdelse af menneskerettighederne og retsstaten i landet. Jeg anmoder også om, at vi overvejer at indføre et forbud mod indrejse i EU's medlemsstater for de medlemmer af hæren, der er ansvarlige for militærkuppet i Fiji, og suspenderer al anden bistand end humanitær bistand. Det internationale samfund må sende et klart signal om, at de politiske og økonomiske forbindelser med Vesten kun vil blive genoprettet, hvis magten igen overlades til den lovlige, demokratisk valgte regering i Fiji.
<SPEAKER ID="245" NAME="István Szent-Iványi " LANGUAGE="HU">
I maj var der parlamentsvalg i Fiji. EU sendte en observatørmission til valget.
<P>
Jeg havde den store ære af at lede denne valgobservatørmission. Jeg kan, fuldt ud bevidst om mit ansvar, forsikre Dem for, at valget var frit og retfærdigt og i overensstemmelse med internationale standarder og afspejlede Fijis vælgeres vilje korrekt.
<P>
Det eneste, der allerede på det tidspunkt kastede en skygge over valget, var Commodore Bainimaramas forfatningsstridige, eller forfatningsfjendtlige, udtalelser. Han truede allerede på det tidspunkt med statskup, og jeg talte selv med ham og gjorde ham tydeligt opmærksom på, at han dermed forsøgte at undergrave demokratiets troværdighed.
<P>
I september, da jeg næste gang var i Fiji, syntes situationen at være stabiliseret. De to største partier havde dannet en koalitionsregering i overensstemmelse med forfatningen, der var ledet af premierminister Qarase, og generelt virkede det, som om stemningen var bedre, og spændingerne var mindre. Det er meget beklageligt, at hæren den 5. december overdragede magten til militæret og styrtede den demokratisk valgte regering. Militæret forhindrer pressefriheden, har udvist personer fra landet og har tilbageholdt demonstranter. I landet er der nu ved at opstå en synligt magtfuld, men fredelig, ikkevoldelig protest, som tiltager i omfang. Det er beklageligt, at ledelsen i det næststørste oppositionsparti, arbejderpartiet, ikke utvetydigt tager afstand fra kuppet.
<P>
Vi må forlange kategorisk, at hæren omgående og betingelsesløst igen overlader magten til den demokratisk valgte regering, og vi må benytte de forhåndenværende instrumenter, dvs. sanktioner, til at gøre det klart, at det, der for øjeblikket sker i Fiji, er helt uacceptabelt for os.
<SPEAKER ID="246" NAME="Bernd Posselt" LANGUAGE="DE">
Hr. formand! Min hjemdelstat Bayern har i årtier haft et tæt forhold til Fiji. Organisationen Hanns-Seidel-Stiftung har i årtier støttet demokratiprojekter dér, og et tidligere medlem af Parlamentet, der desværre allerede er død, delstatsminister a. D. Fritz Pirkl, arbejdede som stort set ingen anden for demokrati i Fiji.
<P>
Derfor er det virkelig rystende at se, at der kun et halvt år efter det demokratiske valg i maj allerede igen finder et sådant brutalt miltærkup sted, som vi ikke kan fordømme energisk nok. Vi skal dog være klar over én ting: På de derværende demokraters side står et knusende flertal fra det parlament, der blev valgt i maj, samt alle vigtige demokratiske kræfter med de bedrøvelige undtagelser, som hr. Szent-Iványi nævnte. Men også kirkesamfundene, de forskellige religioner, det store nationale høvdingeråd - altså repræsentanter for de traditionelle strukturer - står helt klart på den demokratisk valgte premierministers side.
<P>
Vi i EU skal bruge hele vores autoritet til at genetablere frihed og retsstatslighed i Fiji. Derfor må der ikke være nogen form for mildhed over for disse tyranner og diktatorer. Der skal indefryses midler - lige med undtagelse af humanitær bistand. Vi skal også lægge hele vores politiske pres for straks at genetablere demokrati og frihed på denne skønne øgruppe.
<SPEAKER ID="247" NAME="Józef Pinior" LANGUAGE="PL">
Hr. formand! I dag fordømmer Europa-Parlamentet det militærkup, som militærjuntaen gennemførte i Fiji den 5. december. Kuppet var forfatningsstridigt og i strid med retsstatsprincippet og det demokratiske system, der var under udvikling i Fiji. Det seneste valg, som blev afholdt i maj i år, blev godkendt af EU's observatører.
<P>
Statskuppet undergraver Fijis økonomi alvorligt, primært i turistsektoren. Vi må handle omgående, især ved at suspendere ikkehumanitær bistand til Fiji i henhold til Cotonou-aftalens artikel 96 og ved at indføre et EU-indrejseforbud mod medlemmer af juntaen, deres familier og deres personale. Vi må gøre alt, hvad der står i vores magt, for at hjælpe demokratiet og det civile samfund med at håndtere det aktuelle militære statskup og genoprette demokratiet.
<SPEAKER ID="248" NAME="Marcin Libicki" LANGUAGE="PL">
Hr. formand! I forbindelse med statskuppet i Fiji bør vi overveje tre ting. For det første bør vi fordømme kuppet, hvilket vi gør i vores erklæring. For det andet må vi overveje, om den styrtede demokratiske regering handlede retfærdigt og med respekt for det oprindelige mindretal, som støttede kuppet: At det var en demokratisk valgt regering betyder ikke nødvendigvis, at den var ærlig, fair og retfærdig.
<P>
For det tredje bør vi overveje at støtte initativet fra den polske statsminister, som sagde, at EU må oprette sine egne væbnede styrker, som om nødvendigt kunne intervenere på vegne af ofre for uretfærdighed og steder, som i Fiji, hvor et statskup har fundet sted.
<P>
Lad os derfor undersøge årsagerne til dette kup, før vi udsteder vores endelige udtalelse. I mellemtiden vil vi i vores beslutning med rette fordømme kuppet og forlange, at demokratiet genoprettes.
<SPEAKER ID="249" NAME="Michael Gahler" AFFILIATION="PPE-DE">
- (DE) Hr. formand! Da jeg var på Fiji sidste år sammen med fru Carlotti og to kolleger fra Den Blandede Parlamentariske Forsamling AVS-EU, var der på dagen for vores afrejse tilfældigvis en overskrift i det største dagblad: "Army: No more coups" (altså: ikke flere kup). Knapt to år senere er dette desværre igen blevet overhalet af virkeligheden - for fjerde gang på 20 år. Dette land har arvet en yderst følsom befolkningssammensætning fra kolonitiden: kun et knapt flertal af den oprindelige Fiji-befolkning over for et stærkt mindretal af indere, som imidlertid dominerer økonomisk.
<P>
Det skal gøres helt klart fra vores side, at en interesseudligning mellem disse grupper kun kan udvirkes ved en omfattende interetnisk dialog og ikke ved hjælp af militæret. Derfor skal vi ved hjælp af stop for økonomisk bistand, som ikke kommer menneskene til gode, men kun vil lette arbejdet for regeringen, ved hjælp af rejseforbud for kupmagere og støtte til modforanstaltninger fra staterne i Pacific Forum understrege over for militæret, at det straks skal trække sig tilbage til kasernerne.
<P>
Jeg tror ikke, at EU's markedsordning for sukker har bevirket kuppet i det konkrete tilfælde - som hr. Pflüger sagde. Jeg mener, at ejendomsforholdene i dette land uafhængigt af reformen af markedsordningen for sukker er meget problematiske, fordi de, der driver sukkervirksomhed, altså inderne, kun har lånt landet af den oprindelige befolkning, og da det efterfølgende igen og igen fører til problemer, når det handler om forlængelse af forpagtningsaftalerne. Jeg mener ikke, at EU's politik i forbindelse med markedsordningen for sukker har ført til dette kup. Det ville jeg gerne tydeliggøre her.
<SPEAKER ID="250" NAME="Jacques Barrot" LANGUAGE="FR">
Hr. formand, mine damer og herrer! Kommissionen er enig med Parlamentet. Militærets magtovertagelse i Fiji er meget bekymrende for os alle. Kommissær Michel har stærkt fordømt denne magtovertagelse. Det finske formandskab og EU fordømte den også den 11. december 2006. Magtovertagelsen er blevet fordømt af Fijis AVS-partnere i Stillehavet og af Australien, New Zealand og USA.
<P>
Disse fordømmelser er mere end blot ord. De medfører international isolering, hvilket vil få alvorlige følger for Fiji, som allerede er blevet udelukket midlertidigt fra det britiske statssamfund og ikke kan blive ved med at være formand for Stillehavsforummet.
<P>
Den militære magtovertagelse er en klar overtrædelse af artikel 9 i Cotonou-aftalen og de væsentlige dele af den om menneskerettigheder, demokrati og retsstatsprincippet. Det betyder, at der skal afholdes samråd i henhold til artikel 96 i Cotonou-aftalen, hvilket kan føre til, at der træffes passende foranstaltninger til at rette op på situationen, herunder som en sidste udvej indstilling af udviklingssamarbejde.
<P>
EU ønsker at fortsætte dialogen med Fijis legitime myndigheder for at nå til enighed og fremme Fijis tilbagevenden til demokratisk regeringsførelse i henhold til forfatningen.
<P>
Kommissionen er ved at udarbejde et forslag om indledning af samråd i henhold til artikel 96. Den militære magtovertagelse vil skade Fijis økonomi. Øernes vigtigste økonomiske sektor er turisme. Den kommer nu til at lide under ustabiliteten og sikkerhedssituationen. Renten er blevet forhøjet, vækstraterne vil lide skade, og investeringsklimaet bliver forringet.
<P>
Det, der er sket i Fiji, er så alvorligt, at videreførelsen af vores samarbejde nu er i fare. Meget afhænger af, hvordan militæret opfører sig i de kommende dage og uger, og særlig af hvor hurtigt det fremmer en tilbagevenden til demokrati og retsstaten.
<P>
Jeg ønsker at takke de medlemmer, der har talt. Jeg tror, at de er enige og viser, at alle i EU er forenede om dette.
<SPEAKER ID="251" NAME="Formanden">
Forhandlingen er afsluttet.
<P>
Afstemningen finder sted i dag kl. 17.00.
