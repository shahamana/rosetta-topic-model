<CHAPTER ID="004">
Erklæringer fra formanden
<SPEAKER ID="009" NAME="Formanden">
Jeg har endnu en oplysning, som handler om de foruroligende nyheder, der kommer fra regioner i nærheden af Europa, nemlig Bahrain, Syrien og Yemen. I alle disse lande er der blevet anvendt vold til at undertrykke de folkelige demonstrationer, som kræver demokratiske ændringer.
<P>
Regeringer, der anvender våben mod deres egne borgere, mister al demokratisk legitimitet. Volden skal stoppes, og de ansvarlige retsforfølges.
<P>
Desuden vil jeg gerne oplyse Dem om, at vi i dag har modtaget vores kollega hr. Thalers meddelelse om, at han nedlægger sit mandat. Endnu et medlem, hr. Strasser, har meddelt, at han agter at nedlægge sit mandat i løbet af de kommende dage. Et tredje medlem, hr. Severin, har forladt Gruppen for Det Progressive Forbund af Socialdemokrater i Europa-Parlamentet og er blevet løsgænger.
<P>
Disse udtrædelser er en konsekvens af en række alvorlige beskyldninger i pressen om, at visse parlamentsmedlemmer har udvist upassende opførsel. Her til morgen indkaldte jeg til et hastemøde i Præsidiet for at drøfte situationen. Vi mødes igen i aften for at fortsætte disse drøftelser.
<P>
Jeg taler på Præsidiets vegne og, tror jeg, på flertallet af parlamentsmedlemmernes vegne, når jeg siger, at vi er fast besluttet på at følge en nultolerancepolitik over for de forhold, der har ført til, at disse kolleger træder tilbage.
<P>
(Bifald)
<P>
Jeg er i kraft af min stilling som formand for Parlamentet fast besluttet på at fastholde Parlamentets og alle dets medlemmers integritet. Jeg vil gerne minde om det store ansvar, der hviler på os som folkevalgte repræsentanter for borgerne. De har betroet os retten til at træffe afgørelser på deres vegne. Vi må ikke misbruge denne tillid. Præsidiet har besluttet, at vi må tage ved lære af denne ulykkelige hændelse. Parlamentet arbejder på at få alle kendsgerninger på bordet. Vi vil fuldt ud samarbejde med alle ansvarlige instanser med henblik på at forklare alt, hvad der er sket, og få bekræftet alle oplysninger. På Præsidiets anmodning vil jeg holde kontakt til alle de berørte medlemmers nationale udenrigsministerier for at få klarhed over, hvad de pågældende retsmyndigheder agter at foretage sig.
<P>
Vi bør her i Parlamentet stræbe efter at styrke den interne adfærdskodeks i forbindelse med sådanne situationer fremover, og dette indebærer strengere sanktioner. Vi mener, at de nylige begivenheder viser, at der er behov for en juridisk bindende adfærdskodeks for interessegrupper inden for EU's institutioner.
<P>
(Bifald)
<P>
Jeg vil holde Dem løbende orienteret om udviklingen i denne sag.
<SPEAKER ID="010" NAME="Sonia Alfano" AFFILIATION="ALDE">
(IT) Hr. formand, mine damer og herrer! Jeg ønskede at få ordet, før De gjorde opmærksom på Parlamentets beslutning om at anmode det andet parlamentsmedlem om at nedlægge sit mandat, det sidste parlamentsmedlem, som endnu ikke er trådt tilbage.
<P>
Jeg takker Dem og Parlamentet for beslutningen om at føre en fast og bestemt nultolerancepolitik, da det handler om alles troværdighed her i Parlamentet, og fordi vi frem for alt skal huske på, at vi repræsenterer 500 mio. borgere og ikke interessegrupperne.
<SPEAKER ID="011" NAME="Bruno Gollnisch" AFFILIATION="NI">
(FR) Hr. formand! Jeg tilslutter mig fuldt ud, at De fører en hård linje. Jeg håber, at dette også vil gælde for journalister, som ikke skal have lov til at skabe røre med henblik på at fremprovokere lovovertrædelser, og som også i alvorlig grad bryder de etiske regler. Hvad resten angår, må alle her i Parlamentet formodes at være uskyldige, indtil det modsatte er bevist, og derfor ønsker jeg ikke at kommentere denne sag yderligere.
<SPEAKER ID="012" NAME="Hans-Peter Martin" AFFILIATION="NI">
(DE) Hr. formand! Jeg vil først og fremmest forsvare journalisten. Jeg mener, at vi bør rose det, der er sket. Er De klar over, hr. Buzek, at en halv snes lignende sager er på vej? Vil De sammen med os anbefale - således som Hans-Peter Martins liste gerne ville foreslå - at disse kolleger nedlægger deres mandat, førend de bliver hængt ud i medierne, for at undgå at påføre det store europæiske fredsprojekt yderligere skade?
<P>
Jeg beder Dem derfor overveje denne anmodning i Præsidiet samt kommunikere det videre ud til grupperne.
<SPEAKER ID="013" NAME="Joanna Senyszyn" AFFILIATION="S&amp;D">
(PL) Hr. formand! De sagde i Deres udtalelse, at De taler på Præsidiets og flertallet af parlamentsmedlemmernes vegne. Dette er hele Parlamentets holdning. Vi er imod vores tidligere kollegers handlemåde.
<SPEAKER ID="014" NAME="Martin Schulz" AFFILIATION="S&amp;D">
(DE) Hr. formand! Jeg ville ikke have bedt om ordet, hvis det ikke havde været for det forrige indlæg. Jeg mener, at nultolerancepolitikken gælder for alle Parlamentets medlemmer. Derfor vil jeg gerne stille følgende spørgsmål og bede om at få et klart svar: Kan De, hr. formand, eller kan Parlamentets generalsekretær bekræfte, at hr. Martin skal tilbagebetale 168 000 EUR til Parlamentet efter Domstolens dom i en sag vedrørende uregelmæssigheder i bogføringen?
<P>
(Bifald)
<SPEAKER ID="015" NAME="Formanden">
Mine damer og herrer! Jeg foreslår, at vi går videre til næste punkt på dagsordenen.
