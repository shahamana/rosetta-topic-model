<CHAPTER ID="011">
Dagsordenen
<SPEAKER ID="025" NAME="Formanden">
Hvad angår dagsordenen for i dag og i morgen, har De fået omdelt det pågældende rettelsesblad, der er udarbejdet i overensstemmelse med de politiske grupper. Det indeholder følgende ændringer ud over dem, der allerede blev meddelt den 28. september:
<P>
Vedrørende onsdag
<P>
Fra kl. 15.00 til 16.00 er der tilføjet et punkt om redegørelser fra den højtstående repræsentant for den fælles udenrigs- og sikkerhedspolitik og fra Kommissionen om Nordkoreas atomprøvesprængninger. Vi byder velkommen til hr. Solana og fru Ferrero-Waldner, der er til stede her i salen i den anledning.
<P>
Med hensyn til den mundtlige forespørgsel om fodtøj fra Kina og Vietnam vil jeg gerne påpege, at Rådet ikke deltager i forhandlingen.
<SPEAKER ID="026" NAME="Hannes Swoboda" AFFILIATION="PSE">
(DE) Hr. formand! Vi er i princippet indforstået med ændringerne. Det glæder os især, at hr. Solana har fundet en mulighed for at komme.
<P>
Men vi er bestemt ikke indforstået med, at vi har måttet udskyde en hel del fra vores dagsorden i dag, fordi Rådet kun har lovet en meget begrænset tilstedeværelse. Det skete også under det østrigske formandskab, men da fandt vi en ordning. Jeg vil bede om, at man gør rådsformandskaberne opmærksom på, at en foreløbig dagsorden ikke er det samme som den endelige, og at det naturligvis også kan ske, som denne gang, at man må tage aktuelle begivenheder op. Jeg vil også bede regeringerne, som udgør Rådet, om at vise Parlamentet den respekt i det mindste at kunne være til stede til om aftenen på møderne i Bruxelles. Det er meget vigtigt, eller kan vi aldrig følge vores dagsorden og gøre det, som vi har sat os for, og som også er nødvendigt. Jeg vil jeg bede Dem give dette videre til Rådet og appellere til det om at være mere til stede i Parlamentet.
<P>
(Bifald)
<SPEAKER ID="027" NAME="Formanden">
Der er en anmodning om at ændre titlen på det punkt, der vedrører redegørelser fra Rådet og Kommissionen om det uformelle topmøde i Lahti.
<P>
Gruppen De Grønne/Den Europæiske Fri Alliance har anmodet om, at titlen ændres til: Redegørelser fra Rådet og Kommissionen om det uformelle topmøde i Lahti om forbindelserne mellem EU og Rusland efter mordet på fru Anna Politkovskaya med forslag til beslutning vedrørende drabet på hende og ytringsfriheden i Rusland.
<P>
Som De ved, skal denne ændring i henhold til vores forretningsorden godkendes af plenarforsamlingen, hvis formanden anser det for nødvendigt at sætte den under afstemning.
<P>
Det synes jeg, det er på grund af omstændighederne, og jeg vil derfor anmode plenarforsamlingen om at udtale sig om det forslag, som Gruppen De Grønne/Den Europæiske Fri Alliance har stillet.
<P>
Er der nogen, der ønsker at få ordet?
<SPEAKER ID="028" NAME="Hannes Swoboda" AFFILIATION="PSE">
(DE) Hr. formand! Vi har ikke noget imod ændringen af titlen, og vi har heller ikke noget imod beslutningen. Men vi mener, det er forhastet at formulere en beslutning i løbet af en dag, uden at tingene er opklaret. Jeg vil bede Dem overveje at formulere en sådan beslutning på næste plenarmøde, for så vil den være velunderbygget. Der er ikke tvivl om, at vi også vil tage stilling til det. Så vil vi have nærmere oplysninger. Derfor ville jeg foretrække at skille det ad.
<SPEAKER ID="029" NAME="Formanden">
De foreslår, at vi holder beslutningen om ændring af titlen og beslutningen om betimeligheden i at behandle et forslag til beslutning adskilt. Vi vil derfor nu kun stemme om en ændring af titlen.
<P>
(Parlamentet vedtog ændringen af titlen)
<SPEAKER ID="030" NAME="Daniel Cohn-Bendit" AFFILIATION="Verts/ALE">
(DE) Hr. formand! Hr. Swoboda! Det er rigtigt, at der nu kun er en dag at gøre med. Grunden er, at vi har foreslået det, lige siden Anna Politkovskaja blev myrdet, og det er blevet blokeret fra forskellige gruppers side. Derfor er det først blevet muligt i dag med denne afstemning, for under hele forberedelsen var der visse grupper - herunder Deres gruppe - der blev ved at sige nej til denne tilføjelse. Det er ganske rigtigt vanskeligt. Og det er også rigtigt at gøre det i næste uge. Men I må indrømme, at det er jeres skyld, fordi I hele tiden har blokeret for dette spørgsmål. Det skal siges her.
<P>
(Bifald)
<SPEAKER ID="031" NAME="Reinhard Rack" AFFILIATION="PPE-DE">
(DE) Hr. formand! Hr. Kelam fra vores gruppe har forsøgt at tage dette emne op. Det kan godt være, at det ikke skete på det rigtige tidspunkt på dagsordenen! Men da det nu handler om at diskutere dagsordenen for mødet i dag, så burde man, også af ren og skær høflighed, have givet Det Europæiske Folkeparti og dets ordfører, hr. Tunne Kelam, ordet om denne dagsorden og ændringen af dette punkt på dagsordenen i stedet for på forhånd at holde afstemninger om dette emne, når der også var mange andre meninger om det.
<P>
(Bifald)
<SPEAKER ID="032" NAME="Formanden">
Hr. Rack, formanden og Præsidiet forsøger at henholde sig nøje til forretningsordenen. Præsidiet har før indledningen af mødet kun modtaget ét forslag om ændring af dagsordenen i denne henseende. Hr. Kelam kan udtale sig, når tiden er inde, og det er den ikke nu.
<SPEAKER ID="033" NAME="Hans-Gert Poettering" AFFILIATION="PPE-DE">
(DE) Hr. formand! Det sker nogle gange, at tingene på grund af uheldige omstændigheder udvikler sig på en måde, som vi ikke ønsker.
<P>
Det gælder den sørgelige sag om mordet på den russiske journalist, som vi vil drøfte. Dette sørgelige mord bør ikke føre til, at vi skændes her. Vi vil føre debatten, men jeg anbefaler, som også hr. Cohn-Bendit sagde, at vi på næste møde når frem til at træffe en beslutning i fordragelighed. Det vil være passende i forbindelse med denne sørgelige begivenhed.
<SPEAKER ID="034" NAME="Formanden">
Hvis ingen gør indsigelse, vil vi drøfte, om der skal være en beslutning på næste møde eller ej.
<P>
Hr. Kelam, ønsker De at tilføje noget?
<SPEAKER ID="035" NAME="Tunne Kelam" AFFILIATION="PPE-DE">
(EN) Hr. formand! Jeg undskylder, at jeg forsøgte at tale på det forkerte tidspunkt, men PPE-DE-Gruppen har anmodet mig om at foreslå, at vi udvider det første punkt på dagens dagsorden til at omfatte en drøftelse af mordet på den russiske journalist Anna Politkovskaja. Jeg er tilfreds med, at dette er sket. PPE-DE-Gruppen foreslår endvidere, at Parlamentet vedtager en beslutning om pressefrihed i Rusland, hvilket er et brændende emne.
<P>
Jeg er enig i, at dette skrækkelige mord ikke bør splitte Parlamentet. Vi bliver nødt til at stå sammen, hvis vi skal sende et meget klart budskab til støtte for en kvinde, som mange anser for at være den sidste uafhængige undersøgende journalist i Rusland. Jeg håber, at Parlamentet vil støtte dette forslag.
<P>
Anna Politkovskajas død var ikke planlagt, og vi kunne således ikke planlægge vores reaktion. Vi bliver nødt til at reagere omgående.
<P>
(Kraftigt bifald)
<SPEAKER ID="036" NAME="Formanden">
Mange tak, hr. Kelam. Jeg tror, at det er klart. Vi har nøje fulgt vores forretningsorden. Jeg tror ikke, at formandskabet begår nogen større fejl, hr. Kelam, ved at give Dem ordet på det rette tidspunkt.
<SPEAKER ID="037" NAME="Jacek Emil Saryusz-Wolski" AFFILIATION="PPE-DE">
(EN) Hr. formand! Der blev ikke stemt om, hvorvidt vi skal vedtage en beslutning under denne mødeperiode. Jeg anmoder om en afstemning. Der blev stillet et forslag om, at vi reagerer omgående gennem vedtagelse af en beslutning, og vi har ikke stemt om dette forslag.
<P>
(Bifald)
<SPEAKER ID="038" NAME="Formanden">
Mine damer og herrer, lad os nu ikke lege katten efter musen. Der var et forslag fra hr. Poettering, og jeg har spurgt, om der var enighed herom. Der er ingen, der rejste sig på daværende tidspunkt for at gøre indsigelse.
<P>
Hr. Saryusz-Wolski, De må høre efter, hvad der bliver sagt under forhandlingerne! Der blev stillet et spørgsmål, og jeg har spurgt, om der var enighed herom. Da ingen gjorde indsigelse, fortsatte jeg med dagsordenen.
<P>
Sagen er afsluttet.
<P>
(Parlamentet fastsatte arbejdsplanen)
