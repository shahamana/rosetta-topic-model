<CHAPTER ID="008">
Spørgetid til formanden for Kommissionen
<SPEAKER ID="222" NAME="Formanden">
Næste punkt på dagsordenen er spørgetid til formanden for Kommissionen.
<P>
Frie spørgsmål
<SPEAKER ID="223" NAME="Joseph Daul" LANGUAGE="FR">
Hr. formand, hr. formand for Kommissionen! Vil Europa skulle se en ny gaskrise i øjnene denne vinter, hr. kommissionsformand? Lad os huske på konflikten mellem Rusland og Ukraine, som millioner af europæere led under. Jeg hilser den aftale, der blev indgået den 19. november i Jalta. Vi ved imidlertid, at Ukraine havde store problemer med at betale sin gasregning til Rusland i sidste måned. Vi ved også, at den politiske situation vil blive specielt vanskelig i januar med iscenesættelsen af præsidentvalget.
<P>
Hvilke forebyggende foranstaltninger kan foreslås af Kommissionen og gennemføres på europæisk niveau med henblik på at beskytte vores medborgere mod virkningerne af en eventuel ny krise, og hvilke lektier har vi lært af begivenhederne i vinteren 2009?
<P>
Vil den aftale, der blev indgået den 16. november mellem EU og Rusland om et tidligt varslingssystem, og udkastet til forordning om gasforsyningssikkerhed, som jeg byder velkommen, være nok?
<SPEAKER ID="224" NAME="José Manuel Barroso" LANGUAGE="FR">
Hr. formand! Tak for Deres spørgsmål, hr. Daul. Ligesom De ønsker også jeg at forhindre en gentagelse af sidste års krise.
<P>
Vi har arbejdet tæt sammen - jeg har selv gjort en stor indsats - med præsident Jusjtjenko, premierminister Tymosjenko og de russiske myndigheder såvel som med de internationale finansieringsinstitutioner for at støtte Ukraine.
<P>
Hvad mere kan der gøres?
<P>
På kort sigt bør det tidlige varslingssystem, som vi blev enige med Rusland om i sidste uge, hjælpe os med at identificere problemerne i tide. Faktisk kan jeg fortælle Dem, at der var en fremragende atmosfære under dette topmøde med Rusland, hvori præsident Medvedev deltog, en langt bedre atmosfære end der har været ved andre lejligheder.
<P>
Vi samarbejder også med gaskoordinationsgruppen - en gruppe, som inkluderer medlemsstaterne og industrien - om lagring af gas. Vi fortsætter med at samarbejde med de internationale finansieringsinstitutioner om reformen og moderniseringen af gassektoren i Ukraine. Som De sagde, er situationen i Ukraine imidlertid ikke let. Jeg vil under alle omstændigheder være i Kiev i næste uge med formanden for Rådet, hr. Reinfeldt, for endnu en gang at vise, hvilken betydning vi tillægger reformen af denne sektor i Ukraine.
<SPEAKER ID="225" NAME="Martin Schulz" LANGUAGE="DE">
Hr. formand, hr. formand for Kommissionen! Jeg vil gerne spørge kommissionsformanden, om De tidligere har haft nogle problemer med Sergej Stanisjevs bulgarske regering eller med Ivajlo Kalfin som landets udenrigsminister? Havde De nogen grund til at tvivle på hr. Stanisjevs eller hr. Kalfins demokratiske legitimitet eller deres loyalitet mod EU's institutioner?
<P>
Hvis ikke, hvordan opfatter De så udtalelserne fra den nuværende bulgarske premierminister, hr. Borisov, som har sagt, at Det Bulgarske Socialistparti skal forbydes? Hr. Borisov har sagt, at de - hvormed han mener kongressens delegater fra Det Bulgarske Socialistparti - er en flok uforskammede banditter.
<P>
Desuden er der denne uges udtalelse fra hr. Borisov om, at "alle, der hader socialisterne i Bulgarien, må støtte op om os." Hvordan vurderer De dette standpunkt fra et medlem af Det Europæiske Råd?
<SPEAKER ID="226" NAME="José Manuel Barroso">
formand for Kommissionen. - (FR) Hr. formand! Tak for Deres spørgsmål, hr. Schulz. De må imidlertid forstå, at jeg er nødt til at vise tilbageholdenhed, når jeg kommenterer bemærkninger fra de forskellige stats- eller regeringsoverhoveder i forbindelse med deres indenrigspolitik. Det tilkommer ikke mig at involvere mig her og nu i denne interne strid.
<P>
Hvad jeg kan sige, for at give Dem et konkret svar på Deres spørgsmål, er, at mit forhold til den bulgarske regering med Sergej Stanisjev som premierminister altid var karakteriseret af et yderst loyalt samarbejde. Jeg kan også sige her, som jeg har sagt til ham personligt, at hr. Stanisjev altid har været en meget loyal samarbejdspartner for Kommissionen og for alle institutionerne i forbindelse med udviklingen af det europæiske projekt. Jeg vil ikke glemme det loyale samarbejde og det engagement over for Europa, som han udviste, bare fordi han ikke længere er ved magten.
<SPEAKER ID="227" NAME="Martin Schulz" AFFILIATION="S&amp;D">
(DE) Hr. formand, hr. formand for Kommissionen! Jeg forstår, at kommissionsformanden ikke ønsker at blande sig i Bulgariens indenrigspolitik. Jeg har forståelse for denne holdning. Kan jeg tolke Deres svar således, at De mener, at der ikke er nogen grund til at forbyde Det Bulgarske Socialistparti, ledet af hr. Stanisjev, som De har udtrykt Deres høje personlige agtelse for med henvisning til det arbejde, han har gjort?
<SPEAKER ID="228" NAME="José Manuel Barroso">
formand for Kommissionen. - (FR) Hr. formand! Jeg mener naturligvis, at alle demokratiske partier har en plads i demokratiske lande, hr. Schulz. Eftersom Bulgarien, som alle ved, er et demokratisk land, har alle dets demokratiske partier en plads i det demokratiske system.
<P>
Dette gælder alle partierne i Bulgarien, som respekterer reglerne i vores Fællesskab, naturligvis.
<SPEAKER ID="229" NAME="Guy Verhofstadt">
for ALDE-Gruppen. - (FR) Hr. formand, hr. formand for Kommissionen! Jeg vil stille et spørgsmål om Kommissionens struktur, hvilket er normalt i betragtning af, at vi meget snart skal have en ny Kommission.
<P>
Først har jeg nogle betænkeligheder ved den kendsgerning, at miljøporteføljen skal deles ind i tre områder, nemlig klimaændring, energi og miljøet. Jeg har nogle betænkeligheder ved dette, og det vil jeg gerne pointere.
<P>
Det vigtigste spørgsmål, jeg ønsker at stille Dem, vedrører imidlertid grundlæggende rettigheder og bekæmpelsen af diskrimination. Jeg mener, at der forelå en aftale om, at der skulle være en kommissær, som var ansvarlig for dette emne. Nu er det et spørgsmål om at sikre, at vi ikke har en "indre anliggender"portefølje, som omfatter asyl- og indvandringsspørgsmål, fordi "asyl og indvandring" så ville være et sikkerhedsspørgsmål og ikke et spørgsmål under indre anliggender.
<P>
Hr. Barrot har foreslået at oprette tre kommissærposter, nemlig grundlæggende rettigheder, indre anliggender og sikkerhed, hvor asyl og indvandring skal være separat. Mit spørgsmål er enkelt: Hvordan opfatter De dette spørgsmål?
<SPEAKER ID="230" NAME="José Manuel Barroso">
formand for Kommissionen. - (FR) Hr. formand! For det første, hvad spørgsmålet om klimaændringerne eller snarere "foranstaltningerne på klimaændringsområdet" angår, opfatter jeg dette ansvar som meget vigtigt, hr. Verhofstadt. Det er et horisontalt ansvar, en dimension, der skal integreres i alle Unionens politikker. Kommissæren med ansvar for klimaændringspolitik vil naturligvis være ansvarlig for at følge op på det arbejde, der er gjort i København, med alt hvad det indebærer af interne og eksterne foranstaltninger.
<P>
Med henblik på porteføljen for retlige og indre anliggender, ja, jeg har besluttet også at dele den i to. Den ene portefølje vil blive viet til retlige anliggender og grundlæggende rettigheder og den anden til indre anliggender. Endvidere er denne deling almindelig i mange af vores medlemsstater, hvor der er en justitsminister og en indenrigsminister.
<P>
Jeg ønsker naturligvis at drøfte den nøjagtige definition med de berørte kommissærer, men jeg kan allerede fortælle Dem, at jeg vil, at kommissæren med ansvar for retlige anliggender og grundlæggende rettigheder skal være særligt opmærksom på eliminering af de hindringer, som europæiske borgere støder på, når de udøver deres rettigheder.
<SPEAKER ID="231" NAME="Daniel Cohn-Bendit">
for Verts/ALE-Gruppen. - (FR) Hr. formand, hr. formand for Kommissionen! Jeg vil gerne fortsætte i de samme baner som hr. Verhofstadt, eftersom Kommissionen for tiden er ved at blive sammensat.
<P>
Vi læser og hører rygter, som er temmelig farlige. Tror De, at det er Dem, kommissionsformanden - De er valgt og udnævnt til formand - der udgør Kommissionen, der organiserer Kommissionen, og der definerer kommissærernes område, eller er det landene i EU og de store lande, som pålægger eller på anden vis indgyder Dem en særlig holdning?
<P>
Jeg finder det uacceptabelt - men jeg tager måske fejl - når jeg læser i aviserne, at Frankrig vil dette, at Det Forenede Kongerige vil hint, at fru Merkel vil noget andet. Hr. Sarkozy og fru Merkel udpegede Dem, de har ikke mere at skulle have sagt, De må sammensætte Deres Kommission!
<P>
Er det sådan, De opfatter rollen som kommissionsformand, eller opfatter De den på en anden måde, som er mere i overensstemmelse med den måde, som fru Merkel og hr. Sarkozy opfatter den?
<SPEAKER ID="232" NAME="José Manuel Barroso">
formand for Kommissionen. - (FR) Hr. formand! Min måde at opfatte tingene på er meget enkel, det drejer sig nemlig om at respektere Lissabontraktaten og at respektere den nuværende traktat for den sags skyld, hr. Cohn-Bendit. Fra den 1. december erklæres det meget tydeligt i denne Lissabontraktat - jeg har den engelske version her, nærmere angivet artikel 17 - at det er kommissionsformanden, der træffer afgørelse om Kommissionens interne sammensætning, og det er naturligvis det, jeg vil gøre, også hvad angår tildelingen af porteføljer.
<P>
Lad os tale rent ud, der er altid et pres, som De ved. Der bliver stillet krav til os alle. Jeg er imidlertid den, der i sidste ende tager det fulde ansvar for Kommissionens sammensætning, og jeg mener, at denne Kommission også vil nyde godt af en relativ stærk støtte i Parlamentet.
<P>
Jeg har arbejdet hårdt for at opnå en relativ stærk konsensus. Desuden har jeg en god nyhed - samt nogle ord til tak - til Dem i dag, nemlig at den næste Kommission vil omfatte ni kvinder, dvs. en mere end for øjeblikket. For en uge siden var der kun tre kvinder, som var potentielle kandidater. Mange af Dem har hjulpet mig med at understrege betydningen af denne anmodning om at nominere flere kvinder over for medlemsstaterne. Dette er et praktisk eksempel, som viser mit engagement i at danne et kollegium, som kan nyde godt af Parlamentets støtte.
<SPEAKER ID="233" NAME="Daniel Cohn-Bendit" AFFILIATION="Verts/ALE">
(FR) Hr. formand, hr. Barroso! Siden kommissionsformanden taler om Kommissionen og om kvinder, tror De ikke, at det ville være lettere for en kommissionsformand på lang sigt, hvis hvert land stillede forslag om to kommissærer, præsenterede to kandidater for ham, nemlig en mand og en kvinde?
<P>
På den måde ville De kunne danne en afbalanceret Kommission, ikke med ni kvinder, men bestående af halvt kvinder, halvt mænd.
<SPEAKER ID="234" NAME="José Manuel Barroso">
formand for Kommissionen. - (FR) Hr. formand! De har helt ret, hr. Cohn-Bendit. Det ville jeg yderst gerne opnå. Desværre er der ikke grundlag for dette i traktaten.
<P>
Jeg er enig med Deres kollega, hr. Verhofstadt.
<P>
Det alvorlige ved det er, at denne forpligtelse ikke har noget grundlag i traktaten. Som De ved, offentliggjorde jeg ligefrem et brev, hvori jeg opfordrede medlemsstaterne til at hjælpe mig, hvad angår dette spørgsmål om kønsbalance. Ideelt set ville vi få en Kommission, som er endnu mere afbalanceret.
<P>
Jeg er i hvert fald tilfreds med det resultat, vi er nået til i sidste ende, og jeg vil gerne takke alle i Parlamentet, som har hjulpet mig med denne opgave.
<SPEAKER ID="235" NAME="Michał Tomasz Kamiński" LANGUAGE="PL">
Hr. formand, hr. Barroso! Jeg vil gerne sige kommissionsformanden mange tak for at være med os i dag, og jeg vil gerne starte med at sige, at det ser ud til, at vi bør opmuntre vores kolleger yderligere til at deltage i disse forhandlinger med Dem, fordi nogle parlamentsmedlemmer er mere interesserede i andre af Strasbourgs attraktioner end i muligheden for et møde med Dem.
<P>
Mit spørgsmål vedrører målsætningerne for Lissabonstrategien, som altid har været meget vigtig for De Europæiske Konservative og Reformister. Dette gælder især det, De sagde for ikke så længe siden, da De præsenterede det som en del af Deres strategi, nemlig en ny start for fællesmarkedet. Vi mener faktisk oprigtigt, at Europa har brug for et fællesmarked. Den nyligt vedtagne Lissabontraktat giver de europæiske institutioner mere myndighed i politisk forstand, og det forekommer mig, at der skabes en særlig form for kløft mellem politisk integration, som gør fremskridt, og økonomisk integration. Jeg vil meget gerne have, at De yder spørgsmålet om starten på det nye marked opmærksomhed fra begyndelsen af Deres nye embedsperiode.
<SPEAKER ID="236" NAME="José Manuel Barroso" LANGUAGE="EN">
Hr. formand! Jeg har gode nyheder til hr. Kamiński. Vi vedtog et arbejdsdokument på mødet i Kommissionen i dag, som indleder høringen om det, jeg kalder "EU 2020", efterfølgeren til Lissabonstrategien, der naturligvis skal til høring i Parlamentet og i de europæiske regeringer og samfund i almindelighed.
<P>
Der er i arbejdsdokumentet et stort fokus på behovet for at uddybe det indre marked, og jeg har endda bedt Mario Monti, en velkendt europæisk skikkelse, om at sende mig en rapport om, hvorledes vi kan tage hånd om de manglende led i det indre marked. Jeg håber, at det første udkast til denne rapport er færdigt inden Det Europæiske Råd i marts, hvor det spanske formandskab for Rådet i øvrigt også er ivrig efter at bidrage og underkaste denne udvikling hastebehandling.
<P>
Udvikling af det indre marked er en af de måder, hvorpå vi kan finde nye kilder til vækst for at møde de konkurrencemæssige udfordringer fra andre dele af verden.
<SPEAKER ID="237" NAME="Lothar Bisky" LANGUAGE="DE">
Hr. formand, hr. formand for Kommissionen! Det glædelige ved det særlige topmøde var, at der var kønsbalance. Vi vil gerne hylde den præstation. Jeg vil også gerne tilføje, at vi vil fortsætte med at støtte kommissionsformanden, hvis De fortsætter med at opretholde denne kønsbalance.
<P>
Vi har nu to nye galionsfigurer for Den Europæiske Union, som vi skal forholde os til, og om hvem det fra alle sider er blevet sagt, at de er nødt til at vokse ind i deres roller. Det vil naturligvis altid være tilfældet. Der er også snak om letvægtere og sværvægtere. Jeg ser sådan på det: Dagens letvægtere er morgendagens sværvægtere, og vice versa. Mangt en sværvægter den ene dag er en letvægter den næste.
<P>
Det til trods har vi også en alvorlig økonomisk krise at overvinde. Særligt de sociale konsekvenser giver os masser at forholde os til. I Europa er flere tital millioner mennesker ramt af arbejdsløshed, fattigdom og social udstødelse. Antallet af kriseofre er skyhøjt. I udviklingslandene er konsekvenserne langt værre.
<P>
Er De rede til sammen med den nye Kommission at lære af de forkerte retninger, man har valgt gennem radikale politikker for det frie marked? Er De rede til at forårsage en yderst nødvendig politisk ændring for at prioritere mennesker frem for profit og samfundsmæssige interesser frem for markedsinteresser?
<SPEAKER ID="238" NAME="José Manuel Barroso" LANGUAGE="EN">
Hr. formand! I den nye EU 2020-strategi, som jeg netop har bekendtgjort, er der et stærkt fokus på de sociale spørgsmål, som De netop har nævnt, hr. Bisky. Jeg mener, at vi nu har en presserende situation, hvad sociale spørgsmål angår, særligt i lyset af den stigende arbejdsløshed. Vi risikerer et årti med lav vækst og høj arbejdsløshed, og det ville være en alvorlig belastning for vores sociale modeller og vores levestandard. Det er derfor, jeg tænker, at det er vigtigt at arbejde med spørgsmål knyttet til social inklusion.
<P>
Vi er også nødt til at sikre os, at vores befolkning er udstyret med de rette færdigheder for at skabe succes i denne nye økonomiske model. Et af EU 2020-strategiens prioritetsområder vil således være at sætte folk i stand til at handle. Der bør sættes fokus på uddannelse og færdigheder, livslang læring, arbejdskraftens mobilitet, støtte til iværksætteri og selvstændig virksomhed, men også på at bekæmpe udstødelse og fattigdom. Jeg mener, at vi som Den Europæiske Union har pligt til at gøre kampen mod udstødelse og fattigdom til et af vores prioritetsområder.
<SPEAKER ID="239" NAME="Rolandas Paksas">
for EFD-Gruppen. - (LT) Hr. formand, hr. formand for Kommissionen! I september rejste jeg spørgsmålet over for kommissionsformanden om den fortsatte drift ved Ignalina-atomkraftværket. Ud fra Deres svar fik jeg det indtryk, at Kommissionen enten er uvidende om den egentlige situation, ikke er informeret eller forsøger at affeje parlamentsmedlemmer.
<P>
Derfor tror jeg, at kommissionsformanden ved, at der ikke er blevet bygget nogen atombrændstoflagre, og at brugte brændselsstave vil blive opbevaret i reaktoren, hvilket reducerer den nukleare sikkerhed i regionen. Dette var den første ting. For det andet tror jeg, De ved, at der først vil blive bygget erstatningsgeneratorer om tre år, og at Litauen vil komme til at mangle elektricitet. Det var den anden ting. For det tredje tror jeg, De er klar over, at de omstændigheder, jeg har nævnt, tillader fortsat drift af atomkraftværket, og at det ikke er klar til at blive lukket ned.
<P>
Mit spørgsmål er, hvem vil tage ansvaret for den reducerede nukleare sikkerhed i denne region og for den øgede risiko for EU-borgere?
<SPEAKER ID="240" NAME="José Manuel Barroso" LANGUAGE="EN">
Hr. formand! Hvad Ignalina-spørgsmålet angår, så er dette, som De ved, et spørgsmål, der vedrører traktaten om Litauens tiltrædelse, hr. Paksas. Vi er nødt til at respektere denne traktat om tiltrædelse, som blev underskrevet af alle medlemsstater, inklusive Litauen.
<P>
Det, vi gør nu, er at se på ikke bare de økonomiske aspekter, men også sikkerhedsaspekterne. Jeg mener, at der er taget højde for alt dette i vores afgørelse, og at vi kan samarbejde med de litauiske myndigheder om at sikre den nukleare situation på stedet.
<P>
For øvrigt understregede jeg endnu en gang på mit seneste møde med præsident Medvedev Ruslands energiforsyning til Litauen. Jeg spurgte ham, hvorfor de ikke kan være mere samarbejdsvillige, hvad angår spørgsmålet om Druzjba-rørledningen. Så vi samarbejder aktivt med vores litauiske venner og også med andre partnere, som er vigtige for at sikre energiforsyninger til Litauen.
<SPEAKER ID="241" NAME="Hans-Peter Martin" AFFILIATION="NI">
(DE) Hr. formand, hr. formand for Kommissionen! Spørgsmålet om Opel-fabrikkernes fortsatte eksistens optager den europæiske offentlighed, og det var også et nøglespørgsmål i den føderale valgkamp i Tyskland. Længe inden valget stod det allerede klart, at der var planlagt et salg til det Magna-ledede konsortium, og dog antydede Kommissionen ikke før den 16. oktober, at den havde nogle bange anelser.
<P>
Hvorfor ventede De til efter det tyske valg? Den beslutning havde faktisk en stor indflydelse på valgresultatet i Tyskland. Hvordan kan De gendrive mistanken om, at dette var et spørgsmål om politiske overvejelser, særligt i betragtning af, at Deres tætte forhold til kansler Merkel er velkendt? Er De forberedt på at åbne Deres skriftlige og mundtlige dialog om Opel-spørgsmålet forud for det føderale valg i Tyskland den 27. september for offentligt indsyn?
<SPEAKER ID="242" NAME="José Manuel Barroso" LANGUAGE="EN">
Hr. formand! Hvis jeg skal starte med det sidste spørgsmål først, vil jeg naturligvis med glæde overlade Dem al min korrespondance med kansler Merkel, hr. Martin. Det er der ikke noget problem i.
<P>
Når det er sagt, arrangerede vi to møder inden det tyske valg med alle de lande, som var involveret i General Motors/Opel, og i går arrangerede vi det tredje møde. Det var det tredje ministermøde om Opel arrangeret af Kommissionen, og det første siden General Motors besluttede ikke at sælge Opel.
<P>
Ud over at være facilitator, hovedsageligt ved at sikre, at alle interessenter har den samme information, vil Kommissionen fortsætte med at sikre, at bestemmelserne for det indre marked og statsstøtte overholdes. Dette er meget vigtigt for at undgå et ruinerende kapløb om støtte mellem medlemsstaterne, som i sidste ende ikke vil komme nogen til gode.
<P>
Men bolden er nu tydeligvis på GM's banehalvdel. Det er ganske rigtigt først efter, at GM's forretningsplan er kendt, og vores medlemsstater måske er villige til at yde statsstøtte, at Kommissionen kan vurdere, hvorvidt konkurrencereglerne overholdes. Vi kan ikke handle på antagelser. Kun over for forretningsplaner kan vi sige, hvorvidt de er i overensstemmelse med vores fællesskabslovgivning eller ej.
<SPEAKER ID="243" NAME="Hans-Peter Martin" AFFILIATION="NI">
(DE) Hr. formand, hr. formand for Kommissionen! Jeg er meget taknemlig for Deres tilbud, hr. Barroso, og jeg vil med glæde holde Dem op på det. Det gælder imidlertid også Deres mundtlige dialog, naturligvis. Jeg er sikker på, at vi kan finde en løsning i den henseende. I anden del af Deres svar nævnte De et absolut centralt emne, nemlig at der ikke kun foregår et kapløb om at gennemføre løndumping, men også et subsidiekapløb. Det var et meget klogt træk at indkalde til topmøde i går. Hvilke konklusioner har De draget af det? Hvordan kan vi i fremtiden bekæmpe den pludseligt opstående fare for et subsidiekapløb, som vi har oplevet gang på gang mellem forskellige EU-medlemslande på bekostning af europæiske skatteborgere, mens vi naturligvis samtidig griber ind i disse dynamikkers økonomiske proces?
<SPEAKER ID="244" NAME="José Manuel Barroso" LANGUAGE="EN">
Hr. formand! Det er lige netop ved hjælp af streng gennemførelse af statsstøtteregler, og dette tilfælde er ganske rigtigt meget interessant for os alle - bortset fra de involverede parter - for hvis alle medlemsstater, som Deres spørgsmål antyder, hr. Martin, skulle begynde at konkurrere med de andre for at se, hvem der kan give flest penge til et selskab, ville vi få noget, som er skidt for medlemsstaterne, som ikke er godt for forbrugerne, og som ikke er godt for skatteydernes penge.
<P>
Den garanti, jeg kan give Dem, er, at Kommissionen vil være håndfast i gennemførelsen af statsstøttereglerne, ikke fordi vi er fundamentalister, hvad markeds- eller konkurrenceregler gælder, men fordi vi mener, det er vigtigt at have et håndfast fællesskabstiltag og at have fælles spilleregler for alle selskaber og alle medlemsstater - små og store, og rige og knap så rige. Det er den bedste måde at sikre fortsat retfærdighed på i Unionen.
<SPEAKER ID="246" NAME="Kinga Gál" AFFILIATION="PPE">
(EN) Hr. formand, hr. formand for Kommissionen! Jeg hilser varmt kommissionsformandens udtalelse for et øjeblik siden om, at Deres intention er, at der skal være en portefølje i Kommissionen, som beskæftiger sig med grundlæggende rettigheder.
<P>
Jeg vil gerne tilføje endnu et spørgsmål til dette. Har De, eftersom De udmærket ved, at der bor et betragteligt antal autoktone nationale minoriteter og sproglige minoriteter i EU - 15 mio. mennesker, 10 % af befolkningen - intentioner om at indlemme spørgsmålet om disse samfund, disse nationale og sproglige minoriteter, i porteføljen til den nye kommissær, som beskæftiger sig med grundlæggende rettigheder?
<P>
Jeg mener, at EU, især efter at Lissabontraktaten og Den Europæiske Unions charter om grundlæggende rettigheder træder i kraft, bør uddybe sit tiltag over for disse samfund yderligere.
<SPEAKER ID="247" NAME="José Manuel Barroso" LANGUAGE="EN">
Hr. formand! Svaret er enkelt, fru Gál. Ja. Min intention er netop at lægge ikkediskriminationsspørgsmål - inklusive naturligvis minoritetsspørgsmål - ind under kommissæren for grundlæggende rettigheder.
<SPEAKER ID="248" NAME="Glenis Willmott" AFFILIATION="S&amp;D">
(EN) Hr. formand, hr. formand for Kommissionen! Jeg havde også tænkt mig at stille et spørgsmål om kønsbalance i Kommissionen, så jeg vil gerne benytte lejligheden til at lykønske Cathy Ashton med hendes udnævnelse. Jeg er sikker på, at De er enig med mig i, at hun er et stort talent. Jeg er lykkelig for, at den første rolle som højtstående repræsentant går til en fra England, og jeg glæder mig især over, at den går til en britisk kvinde. Det er noget, som vi, kvinderne i Den Socialdemokratiske Gruppe, har opfordret til i længere tid.
<P>
Cathy Ashton var leder af overhuset i Det Forenede Kongerige, da Lissabontraktaten blev lodset igennem - lidt af en præstation. Hun har store politiske evner og har opnået store resultater, siden hun blev kommissær. Hendes stilfærdige diplomati, snarere end et "omkringvandrende ego" har sikret aftaler, hvor andre er mislykkedes, og hvor det tidligere har vist sig vanskeligt. Jeg vil gerne sige til Cathy Ashton, at hun ikke er der for at standse trafikken, men for faktisk at skabe trafikstyringen. Jeg ved, at hun vil gøre et fantastisk stykke arbejde.
<SPEAKER ID="249" NAME="José Manuel Barroso" LANGUAGE="EN">
Hr. formand! Jeg er yderst stolt og lykkelig for, at Catherine Ashton er blevet udpeget til den første næstformand i Kommissionen og højtstående repræsentant. Det er en udnævnelse, som jeg i høj grad støttede og var enig i under mødet i Det Europæiske Råd. Vi kender hende naturligvis alle sammen udmærket som en, der har både de politiske evner og den fornemmelse af retning, der kræves for at påtage sig den krævende opgave som højtstående repræsentant og næstformand i Kommissionen.
<P>
Vi ved alle, at dette er en nyopfindelse. Det vil tage tid, før vi alle lærer, hvordan vi bruger nye arrangementer for at levere de bedste resultater i form af, at EU spiller en større rolle i verden. Det, der står klart, er, at vi kun vil opnå dette med et reelt partnerskab mellem institutionerne. Det er, hvad disse to hoveder er designet til at levere, og hvad jeg er besluttet på, at Kommissionen vil tilbyde, nemlig at spille den bedst mulige rolle i verden.
<P>
Jeg er naturligvis yderst lykkelig for, at hun er fra England - jeg tror, det er essentielt, at England bliver i centrum af EU - og også, at hun er kvinde, for som De ved, har jeg været meget engageret i kønsbalancen. Så af alle disse grunde, og også fordi hun er min kollega i Kommissionen, var jeg - som De kan forestille Dem - yderst lykkelig for denne afgørelse.
<SPEAKER ID="250" NAME="Andrey Kovatchev" AFFILIATION="PPE">
(BG) Hr. formand, hr. formand for Kommissionen! Først og fremmest vil jeg komme med en præcisering til hr. Schulz. Den bulgarske premierminister har aldrig opfordret til, at Det Bulgarske Socialistparti skal forbydes. Nu til mit spørgsmål til hr. Barroso. Står det klart efter den 19. november, hvilke områder af udenrigspolitikken der forbliver en del af Kommissionens beføjelser, og hvilke områder der vil blive overført til Tjenesten for EU's Optræden Udadtil, som f.eks. udvidelse, handel eller støtte til udviklingslande?
<SPEAKER ID="251" NAME="José Manuel Barroso" LANGUAGE="EN">
Hr. formand! Ja, den højtstående repræsentant vil samtidig være næstformand i Kommissionen, så det er en fantastisk mulighed for at lægge FUSP-beføjelserne - som hører under den højtstående repræsentant - og de traditionelle fællesskabsbeføjelser på udenrigsområdet sammen. For at sige det enkelt har vi en og samme person til at udføre Javier Solanas og Benita Ferrero-Waldners opgaver. Denne person vil gøre dette som næstformand i Kommissionen, men også som formand for Rådet (udenrigsanliggender). Jeg tror, det er yderst vigtigt at tænke sådan på nuværende tidspunkt.
<P>
Generelt er det på stats- eller regeringsoverhovedniveau, som Lissabontraktaten meget klart fastslår, rådsformandens opgave at repræsentere EU i fælles udenrigs- og sikkerhedspolitiske anliggender på dette niveau og i den egenskab, og Kommissionens opgave at repræsentere EU i alle andre udenrigsanliggender, som fastlagt i Lissabontraktatens artikel 17.
<SPEAKER ID="252" NAME="Derek Vaughan" AFFILIATION="S&amp;D">
(EN) Hr. formand, hr. formand for Kommissionen! Hr. Barroso, jeg ved ikke, om De ønsker at kommentere det budgetrevisionsdokument, der blev lækket for nylig, eller ej, men De er uden tvivl klar over, at det har skabt stor bekymring i mange regioner over hele Europa. Premierministeren for Wales, Rhodri Morgan, har da også skrevet til Dem for nylig og udtrykt sin bekymring.
<P>
Kan jeg i lyset heraf spørge Dem, om De kommer til at stille nye forslag, som sikrer, at regioner over hele Europa får adgang til strukturfondene efter 2013? Og, hvis De har til hensigt at stille sådanne forslag, vil det så blive under den nuværende Kommission, eller under den nye Kommission, når den er udnævnt?
<SPEAKER ID="253" NAME="José Manuel Barroso" LANGUAGE="EN">
Hr. formand! Jeg kan fortælle Dem, at jeg har læst brevet fra premierministeren for Wales, men jeg har aldrig læst det omtalte dokument, hr. Vaughan.
<P>
Der er nogle arbejdsdokumenter i Kommissionen, som er skitseret af alle dens tjenestegrene, men de afspejler ikke Kommissionens synspunkter. Det er kun kollegiet af kommissionsmedlemmer, der indtager holdninger, som er bindende for Kommissionen. Vi befinder os på et forberedelsesstadie. Jeg kan fortælle Dem, at jeg personligt er yderst engageret, som De ved, i social, økonomisk og territorial samhørighed, og at regionalpolitik fortsat er en topprioritet for den næste Kommission.
<P>
Hvad angår budgetrevisionen, har jeg efter aftale med Parlamentet - repræsenteret ved formanden for Budgetudvalget - besluttet at fremlægge budgetrevisionen på et senere tidspunkt. Det giver mening først at være enige om de brede linjer for EU 2020-strategien, hvor budgetrevisionen så fremlægges af den nye Kommission, så det nye kollegium vil bære det fulde ansvar for forslaget for at kunne arbejde meget tæt sammen med Dem om de fremtidige finansielle overslag.
<SPEAKER ID="254" NAME="Sarah Ludford" AFFILIATION="ALDE">
(EN) Hr. formand, hr. formand for Kommissionen! Chris Patten sagde, at faren i Balkanområdet er, at de foregiver at reformere, og EU foregiver at tro dem.
<P>
Det synes at ske i Bosnien, som skrider alarmerende i retning af funktionssvigt om ikke ødelæggelse. Det internationale samfund og EU opfattes i Bosnien som ude af stand til at fastholde reformer og ude af stand til at gå imod Milorad Dodik, leder af Republika Srpska. Den højtstående repræsentants embede, så længe det varer, er undermineret, og det internationale samfunds autoritet er svækket.
<P>
Hvordan ville De svare på anklagen om, at EU har en dagsorden i det vestlige Balkan, som er til fordel for serberne i Beograd og Banja Luka - med bosnierne som taberne?
<P>
Vil De opmuntre den nye højtstående repræsentant og, når hun er beediget, næstformand i Kommissionen Cathy Ashton, til at gøre Bosnien til en absolut topprioritet? Hvordan vil De sikre, at EU's særlige repræsentant har reel indflydelse, et klart mandat og EU's samlede støtte bag sig?
<SPEAKER ID="255" NAME="Formanden">
Jeg vil gerne sige noget, der er meget alvorligt. Vi taler om opfølgningen på Det Europæiske Råd den 19. november 2009. Jeg ved, at der kan være sagt eller sket næsten hvad som helst under Det Europæiske Råd, men dette var sandsynligvis ikke et emne på det seneste rådsmøde, så vær venlig at holde Dem til emnet, for det er nødvendigt.
<SPEAKER ID="256" NAME="Sarah Ludford" AFFILIATION="ALDE">
(EN) Hr. formand, hr. formand for Kommissionen! Jeg spurgte til Cathy Ashton, den højtstående repræsentant, som blev udnævnt i sidste uge. Dette er i høj grad "opfølgning på Det Europæiske Råd".
<SPEAKER ID="257" NAME="Formanden">
Okay, fint, hvis formanden for Kommissionen vil besvare det, men jeg vil gerne bede Dem, kære kolleger, om at holde Dem til vores emne, som er meget klart defineret.
<SPEAKER ID="258" NAME="José Manuel Barroso" LANGUAGE="EN">
Hr. formand! Lad mig først og fremmest fortælle Dem, at jeg deler de bekymringer, der er kommet til udtryk om situationen i Bosnien fuldt ud, fru Ludford. Faktisk er det ved at blive en yderst vanskelig sag. Vi drøfter dette med de bosniske myndigheder og med alle de relevante aktører både i og uden for Europa.
<P>
Mit svar til Dem er naturligvis ja, jeg håber, at Cathy Ashton sammen med kommissæren for udvidelse vil vie det stor opmærksomhed, for Bosnien er, som De ved, inden for EU's potentielle udvidelsesområde. Vi er unægteligt nødt til at gøre alt for at være sikre på, at landet får fodfæste på egne ben, og at det er i stand til at konsolidere sin eksistens som en hel stat, en demokratisk stat, der stræber efter en dag at tiltræde EU.
<SPEAKER ID="259" NAME="Elisabeth Schroedter" AFFILIATION="Verts/ALE">
(DE) Hr. formand, hr. formand for Kommissionen! Kommissionsformanden talte netop om, hvordan De nu har indledt høringerne om post-Lissabonprocessen. Post-Lissabonprocessen vil derefter blive taget hånd om af den nye Kommission i fællesskab.
<P>
Der hersker en hel del irritation over, at høringsprocessen har været så længe undervejs. Der hersker også en alvorlig frygt for, at det kun er en formalitet, og at resultaterne af høringerne ikke vil få nogen seriøs indflydelse på post-Lissabonprocessen.
<P>
Hvad er Deres forslag til, hvordan alle interessenterne og en grundlæggende analyse af høringsprocessen kan blive integreret i denne proces og i Kommissionens dokumenter? Hvilke kommissærer vil De få til at sikre, at dette finder sted, og hvad er Deres eget ansvar i denne henseende?
<SPEAKER ID="260" NAME="José Manuel Barroso" LANGUAGE="EN">
Hr. formand! Mit ansvar er den overordnede koordinering af Kommissionen og af strategien, men jeg kommer til at arbejde sammen med adskillige kommissærer, fordi denne EU 2020-strategi, som fru Schroedter ved, af natur er en tværgående strategi, der dækker meget vigtige sektorer, fra økonomisk konkurrencedygtighed til bæredygtighed - dvs. miljøet - såvel som sociale inkluderingsaspekter. Så det er et meget bredt kompetenceområde.
<P>
Hvad forsinkelsen angår, har De ret, der er en vis forsinkelse. Desværre skyldes dette den kendsgerning, at Det Europæiske Råd ikke traf sin afgørelse noget tidligere, med det resultat, at vi ikke kan have Kommissionen på plads.
<P>
Så vi lancerer arbejdsdokumentet i dag, så alt kan være klar til Det Europæiske Råds forårsmøde i marts, fordi vi burde have haft en ny Kommission allerede, og vi har ikke fået en endnu. Jeg håber at have den klar ved udgangen af januar.
<P>
Hvorom alting er, har jeg først i dag - og dette er en anden nyhed, jeg gerne vil fortælle Dem - modtaget det sidste navn på de 27 indstillede kommissærer. Først i dag. Det er derfor, vi er en smule forsinkede, men jeg mener ikke desto mindre, at vi må få det bedste ud af høringsperioden, så vi får en seriøs høring om den kommende EU 2020-strategi.
<SPEAKER ID="261" NAME="Isabelle Durant" AFFILIATION="Verts/ALE">
(FR) Hr. formand, hr. formand for Kommissionen! Jeg vil gerne gå tilbage til det spørgsmål, som min kollega netop stillede, hr. Barroso. Den tidsplan, De giver os, er yderst stram. Hvordan kan vi lægge en strategi fra nu og frem til 2020 på tre måneder? Vi er nødt til at skitsere en strategi for hele EU på det sociale, økonomiske og miljømæssige område, og vi får tre måneder og en høringsperiode, som begynder i dag.
<P>
Jeg vil derfor gerne henlede Deres opmærksomhed på den kendsgerning, at jeg tror, vi må vente på, at Kommissionen selv bliver dannet, så vi kan stille vores spørgsmål til den, men først og fremmest at vi bør tage os tid til at lægge en reel plan. Vi kan ikke lægge en plan for EU på tre måneder.
<SPEAKER ID="262" NAME="José Manuel Barroso">
formand for Kommissionen. - (FR) Hr. formand! Jeg deler Deres bekymring om dette, fru Durant. Det er desuden derfor, vi har besluttet at gøre dette nu og ikke vente med det til et senere tidspunkt. De vil derfor få mere tid. Hvis vi venter på, at den nye Kommission skal tiltræde, vil De sandsynligvis skulle vente til udgangen af januar, og derfor gør vi det allerede. Detaljerne vil blive offentliggjort på internettet i dag, hvis de ikke allerede er lagt ud. Jeg håber også på, at De forpligter Dem på dette punkt. Jeg er selv rede til at forpligte mig.
<P>
Under alle omstændigheder markerer Det Europæiske Råds forårsmøde begyndelsen, ikke enden, på processen. Det roterende rådsformandskab - som Lissabontraktaten bevarer, som De ved - det spanske formandskab, har imidlertid på det kraftigste opfordret os til at lave et udkast til et indledende dokument, som vil tjene som et diskussionsgrundlag. Det var derfor, jeg var ivrig efter at fremlægge det nu. Jeg vil gøre mit bedste for at sikre, at alle dem, der er berørt af dette spørgsmål, får lov at deltage i og yde et bidrag til revideringen af det, der, som De selv har understreget, er en højst betydningsfuld strategi.
<SPEAKER ID="263" NAME="Ryszard Czarnecki" AFFILIATION="ECR">
(PL) Hr. formand, hr. formand for Kommissionen! Hvis vi ser på de højeste ledende stillinger i toppen af EU, i kampen mellem det nye EU og det gamle EU, er resultatet 3:0 til det gamle EU, hr. kommissionsformand. Fra den 1. januar 2012, hvor vi får en ny formand for Europa-Parlamentet, vil der ikke være nogen i toppen af EU, som repræsenterer de 12 nye medlemsstater. Hvordan ville De forsvare denne afgørelse?
<SPEAKER ID="264" NAME="José Manuel Barroso" LANGUAGE="EN">
Hr. formand! Først og fremmest er formanden for Rådet og den højtstående repræsentant der ikke for at repræsentere en del af Europa, de repræsenterer hele Europa, hr. Czarnecki.
<P>
Lad mig sige, at jeg også var meget glad for udnævnelsen af Herman Van Rompuy. Da premierminister Reinfeldt foreslog hans navn, var det indlysende, at dette var navnet, der kunne sikre konsensus omkring bordet. Og den kendsgerning, at han kommer fra Belgien og kommer med instinktiv støtte til fællesskabsmetoden og er instinktivt proeuropæisk - det er også en meget fin hyldest til Belgien.
<P>
Når det er sagt, tror jeg med henblik på betydningen af de nye medlemsstater, at De allerede har gjort deres betydning klar ved at vælge hr. Buzek som formand for Europa-Parlamentet. En, der kommer fra en ny medlemsstat, og en, der har ydet så meget til genforeningen af Europa.
<P>
Så når vi sidder i disse stillinger, er vi her ikke for at repræsentere et land eller en region. Vi repræsenterer hele Europa.
<SPEAKER ID="265" NAME="Miguel Portas" AFFILIATION="GUE/NGL">
(PT) Hr. formand, hr. formand for Kommissionen! I sidste uge godkendte Rådet aftalen mellem institutionerne om budgettet for 2010, hr. kommissionsformand. Konsekvenserne af de beslutninger, der blev truffet i København, bør ikke være en del af denne aftale eller forpligtelse. De bør snarere være genstand for et ændringsbudget.
<P>
Det spørgsmål, jeg gerne vil stille Dem, er et meget enkelt spørgsmål. Med tanke på de vanskeligheder, vi har oplevet med at finansiere den anden tranche af den økonomiske genopretningsplan for selvsamme budget, hvor regner Kommissionen så med, at den vil få midlerne fra til at finansiere det første år med bekæmpelse af klimaændringerne, hvilket vil kræve minimum 2 mia. EUR? Endvidere vil denne totalsum øges år efter år, så hvor regner formanden med, at pengene skal komme fra?
<SPEAKER ID="266" NAME="José Manuel Barroso" LANGUAGE="PT">
Hr. formand! Tak for Deres spørgsmål, hr. Portas. Det er sandt, at det viste sig at være yderst vanskeligt at få Parlamentet til sige ja til at vedtage et særskilt budget for nogle af de foranstaltninger, som vedrører energieffektivitet, energisikkerhed og bekæmpelsen af klimaændringer, og jeg er meget glad for, at dette er lykkedes. Jeg vil gerne takke alle dem, der har gjort vedtagelsen af dette budget mulig.
<P>
Hvis vi, som jeg håber, når frem til en aftale i København, så vil vi skulle arbejde på at finde de nødvendige midler til at gennemføre den aftale inden for budgettet.
<P>
Vi er ikke helt i mål endnu, men jeg er absolut sikker på, at hvis medlemsstaterne når til en aftale om fremtidig finansiering af nødvendige modvirkningstiltag for udviklingslande, så vil de også være nødt til at nå til en aftale om de midler, som vil skulle gøres tilgængelige for at nå denne målsætning.
<SPEAKER ID="267" NAME="Lena Kolarska-Bobińska" AFFILIATION="PPE">
(PL) Hr. formand, hr. formand for Kommissionen! Udnævnelsen af fru Ashton og hr. Van Rompuy, og Lissabontraktaten selv, vil forårsage ændringer i den måde, hvorpå Kommissionen arbejder. Nogle af ændringerne er fastlagt i Lissabontraktaten, men andre ændringer er upræcise og uklare og vil blive formet af bestemte praksisser og afgørelser. Jeg vil gerne spørge kommissionsformanden, hvilke ændringer De forudser i Kommissionens arbejde og organisation i umiddelbar fremtid og i de næste par år. Det er et godt tidspunkt at indføre sådanne ændringer på nu, og der er, som jeg sagde, for indeværende muligheder, som ikke er specificeret fuldt ud i Lissabontraktaten. De talte om udnævnelsen af visse kommissærer. Jeg taler om politikker og foranstaltninger, som ikke kun er begrænset til udnævnelsen af og opsplitningen af embeder for nye kommissærer.
<SPEAKER ID="268" NAME="José Manuel Barroso" LANGUAGE="EN">
Hr. formand! Jeg er enig i Deres overordnede pointe, at institutionerne også er måden, hvorpå vi former dem i praksis, fru Kolarska-Bobińska. Det er derfor, jeg var så glad for udnævnelsen af Cathy Ashton og Herman Van Rompuy, fordi jeg ved, at de begge har forpligtet sig til en sand europæisk ånd og til fællesskabsanliggender.
<P>
Hvad angår de praktiske spørgsmål, vil Cathy Ashton den 1. december blive højtstående repræsentant og næstformand i Kommissionen i henhold til Det Europæiske Råds afgørelse. Samme dag vil hun blive ansvarlig for porteføljen udenrigsanliggender i egenskab af næstformand i Kommissionen. Som næstformand i Kommissionen er hun ansvarlig over for Parlamentet, og Parlamentet ved, hvor meget parlamentarisk demokrati ligger Cathy Ashton på sinde. Jeg ved, at hun er ivrig efter at mødes hurtigst muligt med Udenrigsudvalget, så hendes nye rolle kan blive lanceret på det rette grundlag.
<P>
Med henblik på det næste kollegium vil Catherine Ashton også afholde en høring parallelt med de andre indstillede kommissærer og vil blive underkastet Deres afstemning under ét om det næste kollegium.
<SPEAKER ID="269" NAME="Mitro Repo" AFFILIATION="S&amp;D">
(FI) Hr. formand, hr. formand for Kommissionen! Med henvisning til mødet i sidste uge vil jeg gerne spørge, om kommissionsformanden selv er tilfreds med den udvælgelsesproces, som har ført til, at to vigtige topposter blev besat, eller er De også enig i, at nogle af Unionens beslutningsprocedurer stadig kunne trænge til en stor dosis ekstra gennemsigtighed og demokrati?
<P>
Jeg vil gerne spørge Dem, om den anvendte udvælgelsesmetode, hvor kandidaterne dukkede op som ud af den blå luft, var en måde at stadfæste EU's myndighed på, og skabte det forøget tillid til EU's beslutningstagning? Bør de store politiske grupper tænke alvorligt over, hvilken slags kandidater de skal foreslå til topposter i fremtiden, hvorvidt udvælgelsesprocessen kan revideres og forbedres på nogen måde, og hvem der bør gøre det? Det vil sandsynligvis blive Parlamentets og dets medlemmers opgave. Denne gang havde Finland højt kvalificerede kandidater, og det bør vi være glade for.
<SPEAKER ID="270" NAME="José Manuel Barroso">
formand for Kommissionen. - (EN) Hr. formand! For det første blev bestemmelserne i Lissabontraktaten som bekendt overholdt, og jeg støtter naturligvis gennemførelsen af traktaterne. Vi må respektere retsstaten i EU.
<P>
Med hensyn til de personer, der blev udnævnt, mener jeg helt ærligt, at vi må respektere dem, for hr. Van Rompuy er Belgiens premierminister, og Lady Ashton er medlem af Kommissionen. Så jeg mener, at de har kvalifikationerne til at opfylde deres forpligtelser.
<P>
Med hensyn til institutionerne er det vigtigt at bemærke, at rådsformanden skal udpeges af stats- og regeringscheferne. Det er ikke et valg på samme måde som præsidentvalget i Frankrig eller Portugal. Det drejer sig om formanden for Det Europæiske Råd, og den formand udpeges af stats- og regeringscheferne. Det er anderledes end med formanden for Kommissionen, som blev udpeget af stats- og regeringscheferne og valgt af Parlamentet. Så vi må tage hensyn til logikken i de forskellige institutioner.
<SPEAKER ID="271" NAME="Jens Rohde" AFFILIATION="ALDE">
(DA) Hr. formand! Hr. kommissionsformand! Der har også under dette punkt været talt en hel del om Kommissionens sammensætning og de porteføljer, som kommer. Noget af det, som vi er meget optaget af i ALDE-Gruppen, er, hvilke porteføljer den nye klimakommissær vil få, da det får afgørende betydning for, om det bliver en rejsende i varm luft, eller om det bliver en kommissær, som virkelig kan gøre en forskel i forhold til klimaforandringerne - og samtidig sikre en god konkurrenceevne i Europa.
<P>
Derfor vil jeg gerne spørge, hvad kommissionsformanden gør og vil gøre for at sikre, at klimakommissærposten får den tyngde, som kommissionsformanden har givet udtryk for, at den skal have. Jeg har to konkrete spørgsmål i den forbindelse: Får klimakommissæren energiområdet under sig? Og får klimakommissæren sit eget direktorat?
<SPEAKER ID="272" NAME="José Manuel Barroso">
formand for Kommissionen. - (EN) Hr. formand! For det første tror jeg, at vi med rette kan glæde os over, at vi får en klimakommissær. Det er en post, der ikke før har eksisteret. Det er netop, fordi der er meget at tage fat på, og jeg ønsker at give tyngde, for at bruge Deres udtryk, til denne funktion, at jeg har besluttet og meddelt Parlamentet, at denne klimakommissærpost oprettes. Kommissæren får en masse ansvarsområder. Han eller hun skal strømline klimaforanstaltningerne, for klimaforanstaltninger handler om energi, men også om miljø, forskning, landbrug og industri. Så det er en meget vigtig koordinerende rolle på klimaområdet, både internt og eksternt.
<P>
Det er ret indlysende, at København ikke bliver enden på processen. Jeg håber, at vi får en operationel aftale på plads i København, men der skal også gøres en stor indsats efter København, bl.a. arbejdet med vores vigtigste partnere.
<P>
Klimakommissæren skal derfor spille en yderst vigtig rolle, eksternt og internt, for at indfri vores forventninger om en stærk klimapolitik i EU.
<SPEAKER ID="273" NAME="John Bufton" AFFILIATION="EFD">
- (EN) Hr. formand! Hr. Barroso, der har efter udnævnelsen af den nye formand, Herman Van Rompuy, været mange spekulationer om, hvorvidt der bliver indført direkte EU-skatter. Kan De helt ærligt fortælle mig, om det er tilfældet, og hvordan De regner med at opkræve sådanne skatter?
<SPEAKER ID="274" NAME="José Manuel Barroso">
formand for Kommissionen. - (EN) Hr. formand! Først og fremmest kan jeg ikke se, hvilken forbindelse der er mellem skatter og Herman Van Rompuy, for det er ikke op til Rådet at foreslå skatter. Det hører under Kommissionens kompetenceområde.
<P>
Jeg har følgende svar. For det første svarer jeg altid ærligt. De behøver ikke bede mig om at give et ærligt svar. For det andet har jeg tænkt mig at se nærmere på alle skatterelaterede spørgsmål i EU. Vi er nødt til at se nærmere på det. Vi er nødt til at se nærmere på EU's egne indtægter. Det har vi lovet Parlamentet. Det program, jeg blev valgt på, var at se nærmere på mulige egne indtægter, og det er det program, som Europa-Parlamentet vedtog.
<SPEAKER ID="275" NAME="Franz Obermayr" AFFILIATION="NI">
(DE) Hr. formand! Kommissionen presser på med tiltrædelsesforhandlingerne med Tyrkiet på yderst ukritisk vis. Den tager i den forbindelse ikke særlig meget hensyn til medlemsstaternes og indbyggernes bekymringer. Udpegelsen af hr. Van Rompuy som formand for Det Europæiske Råd er udpegelsen af en klar modstander af Tyrkiets tiltrædelse, og jeg skal nu citere ham for at have sagt, at "Tyrkiet er ikke en del af Europa og vil aldrig blive en del af Europa. De universelle værdier i Europa, som også er de grundlæggende værdier i kristendommen, ville miste deres kraft med tiltrædelsen af et stort islamisk land som Tyrkiet."
<P>
Jeg vil derfor gerne spørge, hvordan Kommissionen forholder sig til denne utvetydige udtalelse? Hvis offentlighedens bekymringer i denne henseende desuden ikke tages alvorligt, hvad så med rådsformandens bekymringer?
<SPEAKER ID="276" NAME="José Manuel Barroso">
formand for Kommissionen. - (EN) Hr. formand! Kommissionen respekterer medlemsstaternes holdninger, og medlemsstaterne har enstemmigt vedtaget at føre forhandlinger med Tyrkiet. Vi opfylder det mandat, som vi har fået, til at forhandle med Tyrkiet og med andre kandidatlande på vegne af medlemsstaterne.
<P>
Det er vigtigt at være klar over, at det er en enstemmig beslutning, som medlemsstaterne har truffet. Det er ikke noget, som Kommissionen har fundet på. Der var en enstemmig beslutning fra medlemsstaternes side om at forhandle med Tyrkiet og andre om muligheden for deres tiltrædelse.
<P>
Det står temmelig klart, at Tyrkiet ikke er parat til at tiltræde, og at vi giver dem heller ikke medlemskab, men vi bør med fuld tillid fortsætte forhandlingerne med alle kandidatlandene.
<P>
Med hensyn til de udtalelser, som hr. Van Rompuy er kommet med, kommenterer jeg i reglen ikke andres kommentarer. Som formand for Rådet har han gjort det meget klart, at han også vil opfylde det mandat, han har fået fra medlemsstaterne.
<SPEAKER ID="277" NAME="Cristina Gutiérrez-Cortines" AFFILIATION="PPE">
(ES) Hr. formand! Jeg vil gerne tale om to ting: koordination og fleksibilitet.
<P>
Der har været et problem med alle de sager, der blev drøftet i Rådet. I de seneste år har der været en usædvanlig mangel på koordination mellem de forskellige generaldirektorater i Kommissionen. Klimapolitikken er ofte blevet behandlet uafhængigt af den videnskabelige viden, der findes i Generaldirektoratet for Forskning. Den er f.eks. også blevet ført uafhængigt af arealanvendelse, som er forbundet med klimaændringer.
<P>
Mit første spørgsmål er følgende. Agter De at organisere og styrke den interne koordination, så vi, når vi udpeger vores kommissærer, kan få garanti for en sådan intern koordination?
<P>
Mit andet spørgsmål har at gøre med vores drøftelser af konkurrencedygtighed og af en økonomisk krise. Agter Kommissionen også at være mere fleksibel på visse områder, såsom REACH og dens gennemførelse, som i høj grad kommer til at skade vores konkurrenceevne? Agter den at være mere fleksibel?
<P>
Min sidste tanke om denne sammenhængende politik er, at vi ikke kan tale om økonomi og genopretning uden at tale om en åbning af energimarkederne. Der er lande, som ikke har et energimarked, såsom Spanien med hensyn til gas. Det betyder, at priserne stiger, og udvikling bliver umulig.
<SPEAKER ID="278" NAME="José Manuel Barroso">
formand for Kommissionen. - (PT) Hr. formand! Jeg vil gøre, hvad jeg kan for at forbedre den interne koordination i Kommissionen, men jeg må sige, at jeg synes, at der har været en god koordination. Beviset herfor er, at Kommissionens afgørelser altid er blevet truffet med enstemmighed.
<P>
Det er fuldstændig naturligt, at vi, når vi ser på de forskellige kommissærer, kan se, at de hver især forsøger at prioritere det område, som optager dem allermest. Det er ikke nogen overraskelse, at miljøkommissæren interesserer sig mere for miljøområdet end industrikommissæren, som til gengæld interesserer sig mere for spørgsmål vedrørende industriel udvikling. Det, der dog tæller, er kollegiets afgørelse, og her har der været en effektiv koordination.
<P>
Desuden vil vi gerne udvikle en avanceret miljøpolitik og samtidig garantere vores virksomheders konkurrenceevne. Jeg mener, at de forslag, som Kommissionen har fremsat, sikrer, at vi har passende løsninger, selv om andre lande ikke tilslutter sig vores høje ambitionsniveau med hensyn til miljøbeskyttelse. Vi ønsker ikke at outsource europæiske jobs til lande, som ikke stiller de samme høje miljøkrav, som vi gør her.
<SPEAKER ID="279" NAME="Juan Fernando López Aguilar" AFFILIATION="S&amp;D">
(ES) Hr. formand! Hr. Barroso, jeg vil gerne bede Dem give udtryk for Deres holdning til to spørgsmål, som har at gøre med sammensætningen af den næste Kommission.
<P>
For det første hørte jeg Dem sige her i forsamlingen, at De planlægger at inddele porteføljen for retlige og indre anliggender i to separate porteføljer, én for grundlæggende rettigheder og retfærdighed og en anden for sikkerhed og indvandring. Her i eftermiddag hørte jeg Dem dog tale om en portefølje for grundlæggende rettigheder og retfærdighed og en portefølje for indre anliggender, hvilket jeg synes er en meget bedre kombination, da det betyder, at indvandring ikke længere opfattes som en trussel mod sikkerheden eller som et problem, der hører under sikkerhedsområdet. Efter min mening er det ikke bare forkert at fokusere på indvandring på den måde, men også farligt.
<P>
Jeg vil gerne vide, om denne tilgang bliver vedtaget, og om det kommer til at påvirke generaldirektoratets struktur i det nuværende Generaldirektorat for Retlige og Indre Anliggender. Jeg ønsker også, at De afgiver et løfte med hensyn til det lovgivningsprogram, som skal gennemføres i henhold til Stockholmprogrammet inden for området med frihed, sikkerhed og retfærdighed. Nu da Lissabontraktaten træder i kraft, må Parlamentet fra starten spille en afgørende rolle, og jeg vil gerne have en klar forpligtelse fra Dem om, at De inddrager forsamlingen i udviklingen af det lovgivningsprogram, der udspringer af Stockholmprogrammet.
<SPEAKER ID="280" NAME="José Manuel Barroso">
formand for Kommissionen. - (PT) Hr. formand! Som svar på Deres andet spørgsmål, hr. López Aguilar, ja, vi ønsker bestemt et tæt samarbejde med Parlamentet, så det bliver derfor en af prioriteterne for den næste Kommission og noget, som allerede fremgår af forfatningen, ikke mindst fordi Parlamentet får en større beslutningskompetence på dette område.
<P>
Hvad angår spørgsmålet om porteføljer, vil jeg gerne sige følgende: Der bliver en kommissær for grundlæggende rettigheder og retfærdighed og en kommissær for indre anliggender.
<P>
Spørgsmål om indvandring indeholder et sikkerhedsaspekt. F.eks. vil Frontex-agenturet fortsat henhøre under ansvarsområdet for kommissæren med ansvar for indre anliggender. Det giver ikke mening at gøre det til en anden kommissærs ansvarsområde. Med hensyn til integration er det dog min tanke at lægge det ind under ansvarsområdet for kommissæren med ansvar for sociale anliggender.
<P>
Jeg mener trods alt, ligesom hr. López Aguilar, at vi ikke kun bør betragte indvandring ud fra et sikkerhedssynspunkt. Et andet aspekt er at bekæmpe ulovlig indvandring og menneskehandel. Det tager Frontex hånd om. Det må falde ind under ansvarsområdet hos den kommissær, som beskæftiger sig med disse spørgsmål. Jeg placerer dog alle integrationsspørgsmål hos kommissæren med ansvar for sociale anliggender, fordi det handler om social integration.
<SPEAKER ID="281" NAME="Reimer Böge" AFFILIATION="PPE">
(DE) Hr. formand! Det Europæiske Råd har givet udtryk for sine forhåbninger om, at man inden udgangen af april måske kunne nå frem til en aftale om strukturen for Tjenesten for EU's Optræden Udadtil. Kommissionen skal godkende disse forslag, og hr. Barroso, jeg vil gerne spørge Dem, om Kommissionen, inden den giver sit samtykke til disse forslag, har tænkt sig at fremsætte passende forslag, så de kan indgå i forhandlingerne, navnlig med hensyn til tilpasningen af den flerårige finansielle planlægning, tilpasningen af den interinstitutionelle budgetaftale og, hvis der bliver tale om overførsel af ansvar til udenrigspolitiske programmer, tilpasningen og genforhandlingen af disse programmer, som naturligvis allerede hører under den fælles beslutningsprocedure. Det er nødvendigt, for hvis ikke de problemer, jeg har nævnt, løses, bliver Tjenesten for EU's Optræden Udadtil bare en skal uden de fornødne budgetmidler og uden de fornødne muligheder for at bestemme indholdet. Hvordan agter Kommissionen at klare disse opgaver med Parlamentet i de kommende måneder?
<SPEAKER ID="282" NAME="José Manuel Barroso">
formand for Kommissionen. - (EN) Hr. formand! Tak for Deres spørgsmål, hr. Böge. Jeg ved, hvor engageret De er, når det kommer til budgetregler og Parlamentets beføjelser.
<P>
Mit svar til Dem er ja, vi vil i rette tid naturligvis fremsætte forslag, så Parlamentet kan vedtage de nødvendige justeringer, og den nye enhed, Tjenesten for EU's Optræden Udadtil, har de budgetmæssige midler til at gennemføre sine foranstaltninger.
<P>
Som jeg før har sagt, ønsker vi, at det bliver en af Lissabontraktatens store succeser. Jeg tror, at det er en meget vigtig fornyelse, og vi vil samarbejde om dette med Parlamentet, naturligvis med udgangspunkt i det forslag, som næstformand Ashton i sin egenskab af højtstående repræsentant fremsætter.
<SPEAKER ID="283" NAME="Malika Benarab-Attou" AFFILIATION="Verts/ALE">
(FR) Hr. formand! Hr. Barroso, jeg vil gerne oplyse Dem om, at vi om nogle få dage markerer den internationale dag for solidaritet med det palæstinensiske folk.
<P>
Situationen for den knuste, koloniserede, sårede og dræbte palæstinensiske befolkning må ikke fortsætte.
<P>
Vi europæere har gennem vores værdier om solidaritet og broderskab et ansvar for hurtigst muligt at finde en løsning på denne situation, inden den udvikler sig til et blodbad.
<P>
Den israelske regering forsætter sine koloniseringer med tvang, og det til trods for, at den begik krigsforbrydelser i starten af året. Det er ikke længere nok med symboler og tårer. I dag er det eneste, vi kan gøre for at standse den israelske regerings dødbringende politik, at anerkende og ikke mindst skabe en palæstinensisk stat.
<P>
Det palæstinensiske folk har ligesom andre folk ret til en værdig eksistens, der opfylder deres ønsker.
<P>
Vil De som formand for Kommissionen og sammen med fru Ashton handle med dette for øje, og i så fald hvordan?
<SPEAKER ID="284" NAME="José Manuel Barroso">
formand for Kommissionen. - (FR) Hr. formand! For det første tilslutter jeg mig Deres bemærkninger om at udvise solidaritet med det palæstinensiske folk, som faktisk lider under den manglende respekt for dets ret til selvbestemmelse.
<P>
Hvad angår det konkrete spørgsmål, som De har stillet, er det medlemsstaternes ansvar at beslutte, om de anerkender en anden stat.
<P>
Vores holdning, og den holdning, som Kommissionen altid har kæmpet for, er at støtte sameksistensen mellem to stater, nemlig den israelske stats ret til at eksistere frit, uden at dens sikkerhed trues, og samtidig det palæstinensiske folks ret til at opbygge sin egen stat.
<P>
Vi ønsker, at disse to stater sameksisterer, så der kan skabes en ny situation, ikke kun for det israelske og palæstinensiske folk, men for hele regionen, da situationen her virkelig er meget alvorlig. Det er ikke kun det palæstinensiske folks håb, der bringes i fare, men også freden i regionen og freden i verden.
<SPEAKER ID="285" NAME="Formanden">
Tak til formanden for Kommissionen. Vi har nået langt mere end sidste gang for en måned siden. Jeg takker Dem også for at have holdt Dem inden for Deres taletid. Vi er klar over, at det ikke altid er let at svare på mere eller mindre komplekse spørgsmål på et minut.
<P>
Jeg tror, at det er meget nyttigt, at vi alle i de to institutioner forstår hinanden. Det er meget ansvarligt og sender et meget vigtigt signal til borgerne om, at de to institutioner kan diskutere og kommunikere med hinanden.
<P>
Vi ser Dem igen til Spørgetiden næste måned.
<P>
(Bifald)
