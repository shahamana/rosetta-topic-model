<CHAPTER ID="009">
Undertegnelse af retsakter vedtaget i overensstemmelse med den almindelige lovgivningsprocedure
<SPEAKER ID="398" NAME="Formanden">
(EN) Vi lægger ud med undertegnelsen af det europæiske borgerinitiativ. Hr. formand, minister János Martonyi, kære formænd, kære ordførere! I dag behandler vi juridiske spørgsmål, nemlig den meget vigtige undertegnelse af retsakten vedrørende en meget vigtig del af den europæiske lovgivning. Denne retsakt er vigtig, fordi vi foretager endnu en kontrol med henblik på at afbalancere vores institutioners beføjelser.
<P>
Formålet med denne forordning om det europæiske borgerinitiativ, der er blevet vedtaget i overensstemmelse med den almindelige lovgivningsprocedure, er at give vores borgere den samme politiske initiativret, som Rådet og Parlamentet allerede har. Det er nødvendigt med en million underskrifter, dvs. kun underskrifter fra 0,2 % af vores borgere, for at kunne opfordre Kommissionen til at skride til handling inden for områder, der berører borgerne direkte. Det gør det muligt for borgerne at blive hørt. Der hersker ingen tvivl om, at indførelsen af initiativet vil etablere en direkte forbindelse mellem borgerne og institutionerne og dermed bygge bro over kløften mellem dem og mellem alle os i EU.
<P>
Parlamentet og Rådet har arbejdet hårdt for at sikre en hurtig vedtagelse af denne borgervenlige forordning ved førstebehandlingen. Jeg ønsker at takke alle dem, der har bidraget til, at dette lykkedes, nemlig de forskellige formandskaber, herunder især det belgiske og ungarske formandskab, Kommissionen og Parlamentets medlemmer. Jeg ønsker især at takke formanden for Udvalget om Konstitutionelle Anliggender (AFCO) og for Udvalget for Andragender (PETI), Carlo Casini og Erminia Mazzoni. Jeg beder Dem komme herop i forbindelse med undertegnelsen af retsakten. Jeg håber, at de fire ordførere, Alain Lamassoure, Zita Gurmai, Diana Wallis og Gerald Häfner, er til stede, og at vi kan gennemgå proceduren i fællesskab sammen med de mange øvrige medlemmer, der har deltaget som skyggeordførere.
<P>
De kan være stolte af den indsats, De har ydet for EU's borgere. Vi vil nu sammen med Rådet undertegne denne retsakt og ophøje den til lov, men inden da vil jeg anmode vores gæst, der ofte har været til stede i Parlamentet i dette halvår, hr. minister Martonyi, om at sige et par ord.
<SPEAKER ID="399" NAME="János Martonyi">
formand for Rådet. - (EN) Hr. formand! På dette enestående og højtidelige tidspunkt, erindrer jeg den europæiske konventions tidlige dage, hvor vi drøftede hvordan det, der plejede at blive kaldt det "demokratiske underskud i den europæiske integrationsproces" kunne blive fjernet eller i det mindste reduceret. Der var et fælles mål, som vi alle var enige om, og det var at forbedre EU's demokratiske funktion.
<P>
En af de måder, hvorpå dette kan gøres, er lige blevet opdaget og består i at fremme deltagelsen af borgerne selv i EU's demokratiske liv. På denne måde og derfor blev borgernes initiativret medtaget i traktaten, og nu kan borgerne henvende sig direkte til Kommissionen og opfordre den til at fremsætte et forslag om en EU-retsakt.
<P>
Det er min faste overbevisning, at dette er en milepæl på vejen mod øget demokrati i EU. Det er også det første element af direkte demokrati. Med denne forordning etableres der en direkte kontakt og dialog mellem institutionerne og borgerne, og der tilskyndes til direkte dialog og samarbejde på tværs af grænserne. Der tilskyndes også til en form for ejerskab i og med, at Europa ikke længere er "dem", men "os", og at Europa vil udvikle sig på den måde, som vi alle i fællesskab selv former regionen. Ja, vores slogan "et stærkt Europa med et menneskeligt ansigt" afhænger af os alle.
<P>
For at nå disse mål og gennemføre traktaten var det nødvendigt at fastlægge en tydelig, enkel og brugervenlig fremgangsmåde. Det er blevet gjort nu og var resultatet af det gode samarbejde mellem alle institutionerne, nemlig Kommissionen, Rådet og frem for alt Parlamentet. Jeg ønsker at udtrykke min særlige tak til hr. Maroš Šefčovič fra Kommissionen, tak til det spanske og det belgiske formandskab, som begge er medlemmer af vores trojka, og en meget særlig tak og lykønskning skal også lyde til Parlamentet til alle dem, der deltog i dette særdeles vigtige arbejde, nemlig udvalgsformændene og ligeledes ordførerne, Alain Lamassoure, Zita Gurmai, Diana Wallis og Gerald Häfner, samt alle de øvrige medlemmer, der deltog i dette utrolig vigtige arbejde.
<P>
Dette er et bevis på det fremragende samarbejde og den store forståelse, der er, ikke blot indbyrdes mellem de europæiske institutioner, men også imellem de forskellige politiske familier og grupper. Jeg kan blot håbe, at dette samarbejde og denne forståelse vil fremstå som en model for fremtiden, både for institutionerne og for de politiske grupper.
