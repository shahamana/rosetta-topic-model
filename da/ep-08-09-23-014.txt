<CHAPTER ID="014">
Overgang til anden generation af Schengeninformationssystemet (SIS II) (afgørelse) - Overgang til anden generation af Schengeninformationssystemet (SIS II) (forordning) (forhandling)
<SPEAKER ID="392" NAME="Formanden">
Næste punkt på dagsordenen er forhandling under ét om følgende betænkninger:
<P>
af Coelho for Udvalget om Borgernes Rettigheder og Retlige og Indre Anliggender om overgang til anden generation af Schengeninformationssystemet (SIS II) (afgørelse) (12059/1/2008 - C6-0188/2008 -;
<P>
af Coelho for Udvalget om Borgernes Rettigheder og Retlige og Indre Anliggender om overgang til anden generation af Schengeninformationssystemet (SIS II) (forordning) (11925/2/2008 - C6-0189/2008 -.
<SPEAKER ID="393" NAME="Carlos Coelho" AFFILIATION="PPE-DE">
(PT) Hr. formand, hr. formand for Rådet, hr. næstformand i Kommissionen, mine damer og herrer! Vi behandler to instrumenter: en forordning og en afgørelse om overgang fra SISone4ALL til SIS II, herunder en samlet test, der skal vise, om SIS II har en ydeevne, der som minimum svarer til det nuværende systems. Forslagene til disse retsakter er resultatet af en ændring i migrationsstrategien.
<P>
Jeg har fire punkter. For det første var den oprindelige plan, at 15 medlemsstater skulle overgå til det nye system i en proces, der ville vare ca. otte timer. I mellemtiden steg antallet af medlemsstater til 25, hvilket gjorde processen langt mere kompleks og vanskelig. For det andet skal der udvikles en midlertidig teknisk arkitektur, der vil gøre det muligt for SIS 1+ og SIS II at fungere sideløbende i en begrænset overgangsperiode. Det er en fornuftig beslutning, som vi bør følge. Den vil nemlig sikre os et system at falde tilbage på i tilfælde af, at noget går galt. For det tredje bliver der i denne overgangsperiode stillet et teknisk redskab - en "konverter" - til rådighed, som forbinder det centrale system i SIS 1+ med det centrale system i SIS II og gør begge systemer i stand til at behandle de samme oplysninger og sikrer, at alle medlemsstater kan arbejde på det samme niveau. Endelig udløber det mandat, som Kommissionen fik i 2001, ved udgangen af i år.
<P>
Vi gav udtryk for fire bekymringer. For det første behovet for, at Kommissionen fortsat har mandat til at udvikle SIS II, indtil systemet er driftsklart. Vi er dog imod overvejelserne om et tidsubegrænset mandat, der udløber, når arbejdet med det centrale system (C-SIS) er afsluttet. For det andet skal der være en klar definition af henholdsvis Kommissionens og medlemsstaternes kompetencer. For det tredje bør alle de betingelser, der er fastsat i nr. 2, som indeholder retsgrundlaget for SIS, være opfyldt, inden overførslen af data finder sted. Endelig bør overgangen ske samtidig og på én gang i alle medlemsstater.
<P>
De forslag, som vi modtog den 3. september, samme dag, som de blev godkendt i Coreper, indeholder store ændringer af de oprindelige forslag. Normalt bør Parlamentet høres igen, når teksterne omfatter væsentlige ændringer. Vi er imidlertid endnu engang oppe imod en stram tidsplan, for Kommissionens mandat udløber i slutningen af 2008, og det er afgørende, at Rådet godkender disse forslag i slutningen af oktober. Parlamentet viser endnu engang, at det lever op til sit ansvar, og det er ikke vores skyld, at processen er forsinket. Rent faktisk fjerner de nye ændringer de fleste af de bekymringer, der gives udtryk for i mine udkast til betænkninger, særligt med hensyn til præciseringen af Kommissionens og medlemsstaternes ansvar og sikringen af Kommissionens fortsatte mandat til at udvikle SIS II, frem til systemet er driftsklart.
<P>
Afslutningsvis vil jeg gerne takke det franske formandskab for det fremragende stykke arbejde, som det har gjort for at nå frem til en god aftale mellem Kommissionen og medlemsstaterne, hvilket har lignet en vanskelig opgave. Parlamentet vil gerne være med til at undgå yderligere forsinkelser og have SIS II driftsklart til den nye dato, der er fastsat, nemlig den 30. september 2009. Vi er imidlertid bekymret for, ligesom flere eksperter uformelt har givet udtryk for, at det er mere end sandsynligt, at fristen endnu engang vil blive overskredet.
<P>
Der er to vigtige punkter, som Parlamentet betragter som afgørende, og som alle de politiske grupper bakker op om. For det første bør Parlamentet halvårligt ajourføres om projektets udvikling, og for det andet bør det mandat, som den nye Kommission tildeles, ikke være tidsubegrænset. Desuden bør der indføres en bestemmelse om, at Parlamentet skal høres igen, hvis fristen overskrides med mere end et år. Vi håber oprigtigt, at projektet denne gang vil blive afsluttet til tiden, og at SIS II kan sættes i drift planmæssigt.
<SPEAKER ID="394" NAME="Formanden">
Vi skal nu høre Rådet. Hr. Jouyet, på vegne af Parlamentet vil jeg gerne takke Dem for at være her hele dagen. Jeg betragter Deres opmærksomhed over for Parlamentet som en afspejling af Deres engagement i Europa.
<SPEAKER ID="395" NAME="Jean-Pierre Jouyet">
formand for Rådet. - (FR) Hr. formand! Tak for Deres venlige ord! Jeg kan naturligvis kun sige det samme til Dem og til næstformanden i Kommissionen, hr. Barrot, med hensyn til Deres engagement i Europa.
<P>
Hr. Coelho, mine damer og herrer! Det er nødvendigt at ændre Schengensystemet og udvikle nye funktioner af hensyn til fremtidens kriminalitetsforebyggelse og grænsekontrol. Systemet "SISone4ALL", som blev udviklet på initiativ af det portugisiske formandskab, er et vellykket kompromis, som har givet de medlemsstater, der tiltrådte i 2004, mulighed for at komme med, og vigtigere endnu ført til afskaffelsen af grænsekontrollen ved de indre landgrænser i december og efterfølgende ved de indre luftgrænser i marts.
<P>
Det var bevægende at se det sidste jerntæppe falde, at se slovakiske og østrigske ministre symbolsk fjerne træbarrieren ved grænseovergangen Berg-Petržalka øst for Wien. Jeg synes, at dette er et stolt øjeblik for enhver trofast EU-tilhænger: at vide, at vi har et område med fri bevægelighed på 3,6 mio. km2. Det er det største område i verden, men som bekendt er den naturlige konsekvens af denne store frihed et elektronisk system, der giver os mulighed for at identificere mistænkte kriminelle og følge sporene af falske papirer og stjålne pas - under overholdelse af strenge databeskyttelsesregler. Dette vil jeg gerne understrege.
<P>
Som De imidlertid helt korrekt anførte, giver det nuværende system ikke mulighed for at anvende moderne teknologi, selv om teknologien overholder de grundlæggende principper for databeskyttelse og navnlig proportionalitetsprincippet. Hvordan skulle politiet kunne arbejde effektivt med en central database, der i øjeblikket ikke giver dem mulighed for at gennemse digitale foto af eftersøgte kriminelle og med sikkerhed identificere dem? Formålet med Schengen II- eller SIS II-informationsystemet skal derfor fastholdes. Som De klart redegjorde for, er dette det egentlige spørgsmål i vores forhandling. På vegne af Rådet vil jeg gerne takke næstformand Barrot, som under et nyt mandat har indvilget i fortsat at føre tilsyn med udviklingen af den nye centrale SIS-database og opkoblingen til de nationale databaser. Jeg vil gerne takke ham for hans personlige engagement i dette projekt.
<P>
De udkast, som De skal stemme om i morgen, indeholder en klarere opdeling af ansvaret mellem medlemsstaterne og Kommissionen i de enkelte faser, uanset om det drejer sig om projektudvikling, endelige test, overgangsfasen med konverteren eller den endelige overgang fra det ene system til det andet. Det sker for at sikre en overordnet balance mellem henholdsvis medlemsstaternes og Kommissionens forpligtelser.
<P>
Jeg vil især gerne takke hr. Coelho, som har arbejdet hurtigt, effektivt og opfindsomt med dette vigtige projekt, samt hans kolleger i Udvalget om Borgernes Rettigheder og Retlige og Indre Anliggender. Jeg vil også gerne bede ham overbringe min tak til udvalgsformanden, hr. Deprez. Hr. Coelho har på dagens møde tilskyndet til at bakke op om disse nødvendige tekster, der omfatter de forslag, som hr. Coelho har fremsat. Parlamentets støtte i dag vil give os mulighed for at tage hul på en ny fase af overgangen til SIS II i tide i forhold til udløbet af Kommissionens nuværende mandat - et ad hoc-mandat, hvilket jeg gerne vil påpege - som udløber den 31. december. Jeg vil blot gerne forsikre næstformanden om dette.
<P>
Lanceringen af det nye system udgør naturligvis en kæmpe teknologisk udfordring, som uden tvivl blev undervurderet i første omgang. Overførslen af 22 mio. optegnelser fra over 24 instanser, hvis nationale databaser har forskellige formater, er, som De kan forestille Dem, i sagens natur ingen let opgave. Jeg mener imidlertid ikke, at der kan sættes en finger på den indsats, der er lagt i dette projekt. I lyset af denne tekniske og finansielle indsats fortjener Parlamentet at blive holdt helt ajour med udviklingen og med de vanskeligheder, der er forbundet med overgangen til det nye system. Der bør - som hr. Coelho sagde - fastsættes en frist for afprøvning af det nye system for at kontrollere, om det vil være fuldt funktionsdygtigt - hvilket vi alle håber - i september næste år som aftalt på mødet i Rådet (retlige og indre anliggender) den 6. juni.
<P>
Vi er klar over, at vi har givet os selv en stram deadline. De tekniske eksperter er også klar over det. Vi kan kun overholde denne deadline, hvis alle helhjertet engagerer sig i SIS II-projektet og påtager sig deres ansvar. Med denne betænkning sender Parlamentet her til aften et positivt signal ved at fremsætte helt legitime krav. Derfor foreslår Rådet en ubetinget godkendelse af de fremsatte ændringsforslag, som - hvilket jeg gerne vil understrege - har fuld opbakning fra alle politiske grupper i Parlamentet.
<SPEAKER ID="396" NAME="Jacques Barrot" LANGUAGE="FR">
Hr. formand! Jeg vil også gerne takke formandskabet og hr. Jouyet for netop at have tilsluttet sig hr. Coelhos betænkning, da jeg vitterlig mener, at der nu med det samme skal ske fremskridt på dette vigtige område. Jeg vil også gerne takke hr. Coelho for hans betænkning og for hans personlige bestræbelser på at gøre SIS II til en succes. Hvis SIS II nogensinde ser dagens lys, er det bl.a. Deres fortjeneste.
<P>
Deres betænkning fremhæver endnu engang Parlamentets interesse for og fortsatte opbakning til planerne om at udvikle anden generation af Schengeninformationssystemet. SIS II vil helt klart blive et vigtigt redskab i det fælles område med frihed, sikkerhed og retfærdighed, og i den forbindelse er det afgjort vigtigt, at dette system hurtigst muligt kommer i drift.
<P>
Det glæder mig derfor, at der er indgået en aftale om de retlige instrumenter vedrørende overgangen fra SIS I til SIS II. Denne aftale er acceptabel, fordi den fastholder følgende tre vigtige principper:
<P>
en klar afgrænsning af de involverede parters opgaver og ansvar (medlemsstaterne, Kommissionen og Rådet);
<P>
effektive og utvetydige beslutningsprocesser;
<P>
klare frister.
<P>
Vedtagelsen af denne retlige ramme i oktober vil være med til at sikre, at det nødvendige arbejde med SIS II fortsætter i 2009. Det er korrekt, som hr. Jouyet påpegede, at den 30. september 2009, en dato, som nu er indeholdt i de foreslåede retlige instrumenter om overgangen, er en ambitiøs frist. Allerede i sommer var vi rent faktisk nødt til at udsætte nogle test med medlemsstaterne efter et uformelt samråd med eksperter.
<P>
Kontrahenten har nu 20 dage til at rette op på de nuværende problemer. Der er imidlertid ingen tvivl om, at vi er nødt til at holde et vågent øje med alle potentielle problemer, der kan opstå og forhindre os i at overholde tidsplanen for SIS II. Sammen med medlemsstaterne drøfter vi i øjeblikket, hvordan vi bedst afslutter arbejdet med SIS II. Vi er også nødt til at finde den rette balance mellem den politiske prioritet, der er forbundet med systemet, og sikringen af en optimal kvalitet af den service, der ydes til de nationale myndigheder, som kommer til at bruge systemet.
<P>
Under alle omstændigheder sikrer de foreslåede tilpasningsmekanismer os en vis fleksibilitet og tvinger os til at sørge for den nødvendige gennemsigtighed i forhold til udviklingsplanen. Vi kan således fuldt ud tilslutte os Deres ændringsforslag, hr. Coelho. Det siger sig selv.
<P>
Dels giver fastsættelsen af udløbsdatoen i juni 2010 for retsakter om overgangen os et tilstrækkeligt spillerum i tilfælde af problemer med den afsluttende udvikling af SIS II eller med overgangen. Denne dato sikrer desuden, at SIS II er fuldt funktionsdygtigt i midten af 2010.
<P>
Dels vil Kommissionens fremlæggelse af halvårlige rapporter om udviklingen og overgangen fra SIS I til SIS II sikre Parlamentet indsigt i arbejdet med SIS II.
<P>
Personligt vil jeg - ligesom hr. Jouyet, der talte på vegne af formandskabet - gerne understege, at for at Schengen reelt kan blive en succes - hvilket samarbejdet allerede er - har vi behov for SIS II. Der er tale om en ægte teknologisk bedrift, der illustrerer, hvad Unionen er i stand til, når den beslutter sig for at anvende ny teknologi, hvilket desuden er helt afgørende.
<P>
Derfor er jeg yderst taknemmelig over for Parlamentet, som stort set frivilligt har accepteret alle disse aspekter og har godkendt hr. Coehlos betænkning.
<SPEAKER ID="397" NAME="Marian-Jean Marinescu" LANGUAGE="RO">
Hr. formand! Jeg tilslutter mig ordførerens forslag om at fastsætte fristen for denne nye lovgivningspakke til den 30. juni 2010. Det er vigtigt for at forhindre eventuelle forsinkelser i gennemførelsen af anden generation af Schengeninformationssystemet, SIS II.
<P>
Afskaffelsen af grænsekontrollen til lands og til vands, som startede den 21. december 2007, og i luften (marts 2008), er aktuel for ni ud af de ti medlemsstater, som tiltrådte i 2004. Rådet besluttede, at grænsekontrollen i de tre tilbageværende stater, Cypern, Rumænien og Bulgarien, afskaffes, når der efter en evaluering er garanti for Schengensystemets funktionsdygtighed. Indførelsen af Schengensystemet i de tre lande afhænger imidlertid af indførelsen af SIS II i de nuværende Schengenlande. Som bekendt skulle SIS II oprindeligt have været sat i drift i maj 2007. Derefter blev idriftsættelsen udsat til december 2008, og nu er den udskudt igen, til september 2009. Disse ændringer kan medføre forsinkelser i de tre medlemsstater. Vi må ikke glemme, at disse tre lande udgør en del af EU's ydre grænse, og at de både har land- og søgrænser.
<P>
De to første foranstaltninger i Schengenreglerne er afskaffelse af den indre grænsekontrol og flytning af kontrollen til de ydre grænser og indførelse af fælles procedurer for kontrol af personer, der krydser de ydre grænser. Disse foranstaltninger undergraves af, at lande som Rumænien, Bulgarien og Cypern er afhængige af den forsinkede gennemførelse af SIS II i de lande, som er en del af Schengenområdet. Jeg opfordrer derfor Kommissionen og det franske formandskab til at løse problemet med håndteringen af SIS II og indgå forhandlinger med kontrahenten for at undgå at skulle fastsætte en ny tidsplan for gennemførelsen af SIS II.
<SPEAKER ID="398" NAME="Roselyne Lefrançois" LANGUAGE="FR">
Hr. formand! Jeg vil gerne sige, at fru Roure er skyggeordfører for denne betænkning. Hun kunne ikke være her i dag, så jeg taler på hendes vegne og på vegne af Den Socialdemokratiske Gruppe i Parlamentet.
<P>
Jeg er enig i ordførerens bemærkninger og takker ham for hans arbejde. Denne situation er helt uacceptabel. Lanceringen af SIS II er voldsomt forsinket. Vi har allerede én gang været nødt til at forlænge Kommissionens mandat frem til slutningen af december 2008 for at sikre gennemførelsen af denne overgang. Kommissionen er igen kommet langt bagud i forhold til tidsplanen og anmoder nu om en tidsubegrænset forlængelse af sit mandat til at gennemføre overgangen. Det forekommer mig at være en uacceptabel anmodning, da det ville udelukke enhver fremtidig høring af Parlamentet i denne sag.
<P>
Vi ønsker imidlertid ikke en forhastet overgang fra SIS I til SIS II, da det ville påvirke kvaliteten af og sikkerheden omkring oplysningerne og systemet generelt. Vi skal således tage alle forholdsregler og sikre, at oplysningerne beskyttes, og at systemet er sikkert. Det er årsagen til, at vi er villige til at ændre tidsplanen og forlænge Kommissionens mandat, så overgangen kan gennemføres på behørig vis.
<P>
Det er dog udelukket, at denne proces kan fortsætte uden Parlamentets demokratiske kontrol. Den Socialdemokratiske Gruppe støtter derfor ordføreren af hensyn til beskyttelsen af Parlamentets beføjelser.
<SPEAKER ID="399" NAME="Henrik Lax">
for ALDE-Gruppen. - (EN) Hr. formand! Jeg vil også gerne give udtryk for min anerkendelse af ordførerens rigtig gode stykke arbejde.
<P>
Schengeninformationssystemet er den største fælleseuropæiske database, der fungerer som et fælles informationssystem for medlemsstaterne. Oplysningerne kan anvendes af politi og retsvæsen i forbindelse med strafferetligt samarbejde og til at kontrollere enkeltpersoner ved de ydre grænser eller på nationalt område samt til udstedelse af visum og opholdstilladelse.
<P>
Beslutningen om at udvikle anden generation af SIS - SIS II - blev taget under hensyntagen til behovet for at indføre biometriske data og nye typer indberetninger, bl.a. på grund af den europæiske arrestordre. SIS II er, som vi har hørt, også nødvendigt for at få de nye medlemsstater med.
<P>
Det nye system skulle oprindeligt have været sat i drift i marts 2007. Vi ved, at der har været mange forsinkelser, og der blev offentliggjort en ny tidsplan med henblik på idriftsættelse i slutningen af indeværende år. Takket være den overgangsløsning, som blev forelagt af den portugisiske regering, og som hr. Jouyet også nævnte, den såkaldte "SISone4ALL", er systemet nu fuldt funktionsdygtigt og har gjort det muligt for ni af de nye medlemsstater at blive tilknyttet SIS. Som hr. Barrot ikke desto mindre understregede, er en skærpelse af sikkerhedskravene i dette udvidede Schengenområde blevet endnu vigtigere og kan kun garanteres ved en fuldstændig overgang til næste generation af systemet.
<P>
En betingelse for denne overgang er, at SIS II opfylder alle de juridisk definerede tekniske og funktionelle krav samt øvrige krav såsom robusthed, tilgængelighed og ydeevne. Parlamentet skal nu afgive udtalelse om de to aktuelle forslag, der er rettet mod at skabe den retlige ramme for overgangen. Som skyggeordfører for Den Liberale Gruppe bakker jeg fuldt op om ordførerens linje, særligt kravet om, at Kommissionen skal fremlægge en situationsrapport for Rådet og Parlamentet ved udgangen af juni 2009 og derefter hvert halve år vedrørende udviklingen af SIS II og vedrørende overgangen fra Schengeninformationssystemet til SIS I+ og til anden generation, SIS II.
<P>
Det har været yderst skuffende at måtte indse, at SIS II endnu ikke er i drift. I lyset af dette nye mandat og den rigoristiske testning, der vil finde sted, håber jeg, at SIS II omsider er på vej mod en vellykket lancering i september 2009.
<SPEAKER ID="400" NAME="Tatjana Ždanoka" LANGUAGE="EN">
Hr. formand! Jeg vil først og fremmest gerne takke hr. Coelho for hans sædvanlige effektive arbejdsindsats, som kendetegner betænkningerne om overgangen til SIS II. Betænkningerne vedrører primært tekniske aspekter, men jeg vil gerne betragte SIS II i et bredere perspektiv.
<P>
Først vil jeg gerne takke det portugisiske formandskab for at have sikret de ti nye medlemsstater en mulighed for at blive tilknyttet den gamle version af SIS. Uden dette initiativ ville de nye medlemsstater, inklusive min egen, minimum have skullet vente indtil september 2009 - med andre ord næsten to år mere.
<P>
På den anden side er "sent" ikke nødvendigvis ensbetydende med "dårligt". SIS II kommer til at fungere i henhold til to søjler. Vi har stadig ikke en retligt bindende rammeafgørelse om databeskyttelse inden for den tredje søjle. Med SIS II indføres behandling af biometriske data, og spørgsmålet om databeskyttelse er fortsat meget åbent.
<P>
Jeg vil gerne understrege, at min politiske gruppe er yderst forbeholden, når det drejer sig om biometriske data. Måske burde vi reelt vente med at anvende SIS II, indtil vi har et solidt retsgrundlag for databeskyttelse.
<P>
Et andet område, hvor anvendelsen af SIS kan være nyttig, er i forbindelse med indrejseforbud udstedt af medlemsstaterne over for tredjelandsstatsborgere. Ifølge Schengenkonventionen finder den nationale lovgivning anvendelse, når en person ansøger om at få slettet en indberetning om sig selv. I den forbindelse sikrer forordningen om SIS II bedre proceduremæssige garantier på europæisk plan.
<P>
Kort sagt giver SIS II os på nogle områder et bedre Europa. Vi skal dog arbejde videre med flere alvorlige mangler. Hvis vi bliver nødt til at vente for at sikre flere garantier, bør må måske berede os på at vente.
<SPEAKER ID="401" NAME="Pedro Guerreiro" LANGUAGE="PT">
Hr. formand! Som forskellige organisationer, der følger harmoniseringen af reglerne på området for retlige og indre anliggender, dvs. kernen i medlemsstaternes suverænitet, har understreget, bliver dette informationssystem og denne database med "overgangen" til anden generation af Schengeninformationssystemet mere omfattende som følge af medtagelsen af nye typer indberetninger, bl.a. den europæiske arrestordre, og tilføjelsen af nye datatyper, f.eks. biometriske data, og desuden får flere instanser adgang til systemet. Der er også udviklet nye funktioner, der giver mulighed for at samkøre indberetninger og opkoble systemet til visuminformationssystemet. Det er også værd at nævne den foruroligende udsigt til, at registreringer om nødvendigt kan opbevares i et længere tidsrum. Jeg spørger imidlertid mig selv, hvem der kommer til at afgøre, hvornår dette er nødvendigt. Der er også behov for en præcisering af det alt for uklare punkt vedrørende muligheden for udveksling af oplysninger med tredjelande.
<P>
Vi mener, at det nye system i sammenligning med det gamle medfører risici med hensyn til beskyttelse af borgernes rettigheder, frihedsrettigheder og garantier ved at indføje nye elementer i en database, som bliver tilgængelig for flere instanser, hvilket er ensbetydende med en mere omfattende informationsudveksling. Grundlæggende - og langt ud over hensynet til udvidelsen med nye lande - er der tale om et forsøg på at tilpasse SIS i henhold til den farlige prioritering af sikkerhed, der er et led i den øgede EU-harmonisering af interne anliggender, som vi er imod.
<SPEAKER ID="402" NAME="Hélène Goudin">
for IND/DEM-Gruppen. - (SV) Hr. formand! Det emne, som vi drøfter nu, er langt vigtigere end andre emner, som jævnligt drøftes her i Parlamentet. Vi drøfter noget så grundlæggende som personers mobilitet inden for det såkaldte Schengenområde. Der er ingen tvivl om, at dette system gør det lettere for mange personer at rejse, men systemets negative sider - og det skal frem - overskygger de positive aspekter.
<P>
Jeg henviser til, at Schengensystemet også indebærer, at et stort antal menneskers mobilitet begrænses på grund af sociale systemer. Schengen er endnu et skridt i retning af en superstat, "Fort Europa", skabelsen af et kontrolsamfund med enorme beføjelser, og det ønsker jeg ikke at bidrage til.
<P>
Der er slet ingen tvivl om, at den grænseoverskridende kriminalitet er et af de største problemer, som vi står over for i dag. Der er således et behov for grænseoverskridende løsninger. Jeg mener imidlertid ikke, at Schengen eller EU for den sags skyld er det rette forum i den henseende. Vi har allerede Interpol, et fremragende og effektivt internationalt politisamarbejde, som selvstændige stater over hele verden deltager i. I stedet for at opbygge parallelle systemer, bør der gøres mere for at styrke Interpol. Vi ved, at kriminaliteten ikke er begrænset til vores kontinent, men omfatter verdensomspændende netværk. Det var nogle få generelle bemærkninger. Jeg vil nu gå over til nogle mere specifikke.
<P>
Et aspekt, som efter min mening behandles alt for letsindigt i forhold til Schengeninformationssystemet, er spørgsmålet om fortrolighed. De personoplysninger, som vil blive behandlet og gemt, er yderst følsomme. En af de vigtigste opgaver for staten er at sikre borgerne fuld beskyttelse mod uautoriseret adgang til personoplysninger. Jeg betragter derfor dette som et nationalt anliggende, da det er min faste overbevisning, at EU ikke er i stand til at sørge for de nødvendige sikkerhedsforanstaltninger. Desuden mener jeg, at det er unødvendigt og omkostningskrævende at indføre nye strukturer. Det er trods alt skatteydernes penge, der skal finansiere systemet.
<P>
Jeg har længe ment, at EU's udvikling - eller den europæiske integration, som nogle foretrækker at sige - kan sammenlignes med den langsomme udvikling af et tyranni, små skridt ad gangen. Skræmmende nok er skridtene ikke længere specielt små. Vi er i stedet vidne til store, afgørende og hurtige skridt mod skabelsen af en EU-stat. Ingen ægte EU-fanatiker bør acceptere det.
<SPEAKER ID="403" NAME="Zita Pleštinská" AFFILIATION="PPE-DE">
(SK) Hr. formand, mine damer og herrer! Vi drøfter endnu engang Schengeninformationssystemet (SIS), som er det centrale redskab til gennemførelse af Schengenprincipperne. Der er uden tvivl tale om rygraden i det "grænseløse" Europa og området med frihed, sikkerhed og retfærdighed, og derfor er det afgørende, at SIS II kommer i drift.
<P>
I øjeblikket er SISone4ALL-systemet fuldt funktionsdygtigt og fungerer som en midlertidig teknisk løsning, der har givet ni nye medlemsstater mulighed for at blive tilkoblet SIS og naturligvis - gennem tiltrædelsen af Schengenkonventionen - at blive fuldgyldigt medlem af Unionen. Datoen den 21. december 2007 var en stor dag i mit lands, Slovakiets, og i EU's historie. Den markerede nemlig jerntæppets reelle fald.
<P>
Derfor vil jeg også gerne takke hr. Coelho for at have udarbejdet denne betænkning og for hans store indsats. Jeg er overbevist om, at var det ikke for ham, ville Schengenområdet ikke have ni nye medlemmer i dag. Jeg er sikker på, at det kommer til at gå lige så hurtigt og problemfrit med den nye generation af SIS.
<SPEAKER ID="404" NAME="Jean-Pierre Jouyet" LANGUAGE="FR">
Hr. formand! Mange tak til alle talerne for en fremragende forhandling og for den brede opbakning til princippet i det nye mandat og til ordførerens holdning, som mange talere gav udtryk for.
<P>
Hr. Marinescu! Jeg har rost det portugisiske formandskabs fremragende arbejde, som har givet nye medlemsstater mulighed for at tiltræde systemet. Jeg har noteret mig, at Rumænien ønsker at blive tilknyttet systemet hurtigst muligt under Kommissionens tilsyn med forbehold for eventuelle tekniske justeringer, der kan være nødvendige i den henseende.
<P>
Med hensyn til fru Lefrançois' og hr. Lax' bemærkninger kan Rådet blot undskylde forsinkelsen, men vi anerkender alle Kommissionens indsats, hr. Barrots personlige løfte om at få tingene tilbage på sporet og de strenge foranstaltninger, der er indført over for kontrahenten. Rådet vil desuden fortsat udvise stor omhu ligesom Kommissionen og alle medlemsstaterne, der stadig er meget opsatte på, at projektet afsluttes planmæssigt, og at det både er teknisk gennemførligt og effektivt og naturligvis garanterer borgernes frihedsrettigheder.
<P>
Som svar til fru Ždanoka og hr. Guerreiro kan jeg forstå - og fru Lefrançois understregede dette - at flere af Dem ønsker yderligere forhandlinger om indførelsen af nye funktioner i systemet. Det er imidlertid helt afgørende, at vi først færdigudvikler SIS II og muliggør disse nye funktioner. Det forekommer mig naturligt at afholde en politisk forhandling om, hvilke nye funktioner der skal med. Som flere af Dem imidlertid har påpeget, bør dette ikke stille sig i vejen for lanceringen af det nye system. Det ville være uacceptabelt at opgive disse funktioner alene, fordi et forældet system - i dette tilfælde SIS I - ikke er kompatibelt med dem. Inden vi afholder denne forhandling, er det først og fremmest vigtigt, at vi har systemet, og at den tekniske udvikling er afsluttet.
<P>
Vedrørende de øvrige taler, som hovedsageligt vedrørte databeskyttelse, vil jeg gerne understrege - ligesom formanden gjorde, og vi deltog i formiddagens forhandling om beskyttelse af personlige oplysninger med kommissær Barrot - at vi ønsker at fortsætte den indsats, der er gjort på europæisk plan, og at vi mener, at de garantier, som De efterlyste med hensyn til beskyttelse af personlige oplysninger og informationsudveksling med tredjelande, skal være på plads. Uden at vende tilbage til den generelle forhandling, som vi havde i formiddags, vil jeg blot gerne sige, at med hensyn til beskyttelse af personlige oplysninger blev det besluttet at følge anbefalingerne fra Den Europæiske Tilsynsførende for Databeskyttelse, således at der tages højde for disse bekymringer.
<SPEAKER ID="405" NAME="Jacques Barrot">
næstformand i Kommissionen. - (FR) Hr. formand! Jeg vil også gerne takke alle talerne og endnu engang ordføreren. For at følge op på, hvad hr. Jouyet sagde, vil jeg gerne minde alle om, at vi er meget opmærksomme på overholdelsen af reglerne om databeskyttelse. Som formanden for Rådet sagde, er tjenestegrenene i regelmæssig kontakt med tjenestegrenene under Den Europæiske Tilsynsførende for Databeskyttelse for at sikre, at disse regler følges på korrekt vis under udviklingen og forvaltningen af SIS II. Den Europæiske Tilsynsførende for Databeskyttelse har planlagt et besøg til Strasbourg i første halvår 2009, inden overgangen til det nye system finder sted, for at sikre, at databeskyttelsen er i orden.
<P>
Konverteren, som er under udvikling, vil også sørge for en sikker dataoverførsel fra SIS I til SIS II. Fru Lefrançois sagde helt korrekt, at overgangen ikke må forhastes, og det har hun ret i. Vi er nødt til at være meget omhyggelige.
<P>
Under alle omstændigheder indeholder retsakterne specifikke bestemmelser, der skal sikre overholdelsen af databeskyttelsesprincipperne. Det er, hvad jeg kan sige om databeskyttelse, og vi er klar over, at vi skal være meget opmærksomme på at sikre, at systemet er i overensstemmelse med de mål, som vi forsøger at opnå på andre områder i Europa med hensyn til databeskyttelse.
<P>
Jeg vil nu vende tilbage til spørgsmålet om forsinkelsen. Jeg kan fuldt ud forstå hr. Marinescu, hr. Lax og fru Lefrançois, som tydeligt gav udtryk for deres bekymring efter den række af forsinkelser, som vi har oplevet. Vedrørende forberedelserne af SIS II på centralt plan følger vi udviklingen tæt. Vi har truffet foranstaltninger, der vil gøre det lettere for os at overvåge tingene nøje, og Kommissionens tjenestegrene vil specifikt sørge for, at der er tilstrækkelige ressourcer til at følge op på kontrahenternes arbejde.
<P>
Naturligvis kan vi om nødvendigt ty til de sanktioner, der er indeholdt i kontrakterne, hvilket min forgænger gjorde og idømte en bøde på over 1 mio. EUR til en af kontrahenterne. Jeg vil dog gerne undgå sanktioner og så helst, at vores kontrahenter arbejder effektivt og overholder vores tidsplan.
<P>
Gennemførelsen af SIS II vedrører imidlertid ikke kun det centrale system i SIS II. Der er også behov for en betydelig indsats fra medlemsstaternes side. Det glæder mig, at det franske formandskab er til stede her i dag, for jeg ved, hvor engageret det er i dette projekt.
<P>
Som hjælp til medlemsstaterne i deres forberedelser på nationalt plan er gruppen "Venner af SIS II", som blev oprettet af det slovenske formandskab og anerkendt af det franske formandskab, yderst nyttig. Denne gruppe på højt niveau, som Kommissionen er aktivt involveret i, har til opgave at føre tilsyn med gennemførelsen af SIS II i medlemsstaterne. Det er kun gennem et stærkt samarbejde, at vi vil kunne løse problemet.
<P>
Jeg vil desuden gerne kort sige, at vi ikke med SIS II forsøger at forvandle Europa til et fort. Vi forsøger ganske enkelt at sikre, at afskaffelsen af de indre grænser ikke medfører en større risiko for utryghed, vold og terrorisme for EU og for de europæiske borgere. Det er derfor ikke korrekt at sige, at vi med oprettelsen af SIS II lukker dørene til Europa. Det er der ikke tale om. Det er ganske enkelt et spørgsmål om at sikre, at vi efter at have afskaffet vores indre grænser kan tilbyde de europæiske borgere et område - ja, jeg siger det - et område med sikkerhed og frihed.
<P>
Det var det hele. Jeg vil under alle omstændigheder gerne takke Parlamentet og hr. Coehlo personligt for at have lagt så mange kræfter i opbygningen af SIS II, der som sagt er afgørende for et vellykket Schengensamarbejde.
<SPEAKER ID="406" NAME="Carlos Coelho">
ordfører. - (FR) Hr. formand! Jeg vover at fremsætte mine afsluttende bemærkninger på fransk som reaktion på de venlige ord fra hr. Jouyet og næstformand Barrot. Jeg vil således som tak til Dem tale på Deres sprog. Det har ikke været let at opnå enighed i Rådet, men det lykkedes Dem. For os er to ting yderst vigtigt: en klar opdeling af Kommissionens og medlemsstaternes kompetencer og spørgsmålet om Kommissionens mandat.
<P>
Kommissionens mandat kan ikke udløbe, før SIS II fungerer optimalt. Jeg vil gerne takke Rådet og Kommissionen og alle de politiske grupper i Udvalget om Borgernes Rettigheder og Retlige og Indre Anliggender for deres indsats under udarbejdelsen af de ændringsforslag, som vi skal stemme om i morgen. For os er gennemsigtighedsklausulen afgørende. Borgerne har ret til at blive holdt orienteret om Schengen og SIS II. Med hensyn til spørgsmålet om Kommissionens mandat er et tidsubegrænset mandat ikke acceptabelt. Vi har imidlertid formået at løse dette problem.
<P>
Afslutningsvis vil jeg over for dem, som har talt forholdsvist negativt om systemet, gerne forklare, hvorfor vi er tilhænger af SIS II. Vi er tilhænger af SIS II, fordi vi er tilhænger af fri bevægelighed i Europa. For at sikre fri bevægelighed i Europa er vi imidlertid nødt til at sørge for, at vores ydre grænser er sikre. Sikkerheden ved vores ydre grænser er en betingelse for de europæiske borgeres frihed, og det er derfor, vi har så hårdt brug for SIS II.
<SPEAKER ID="407" NAME="Formanden">
Forhandlingen er afsluttet.
<P>
Afstemningen finder sted i morgen.
