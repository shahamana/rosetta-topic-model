<CHAPTER ID="014">
Det fælles merværdiafgiftssystem og varigheden af forpligtelsen til at overholde et minimumsniveau for normalsatsen (forhandling) 
<SPEAKER ID="075" NAME="Formanden">
Næste punkt på dagsordenen er betænkning af hr. Casa for Økonomi- og Valutaudvalget om forslag til Rådets direktiv om ændring af direktiv 2006/112/EF om det fælles merværdiafgiftssystem for så vidt angår varigheden af forpligtelsen til at overholde et minimumsniveau for normalsatsen - C7-0173/2010 -.
<SPEAKER ID="076" NAME="David Casa" LANGUAGE="MT">
Fru formand! Allerførst vil jeg gerne henlede Parlamentets opmærksomhed på den omstændighed, at der er en vigtig afstemning på vej i Økonomi- og Valutaudvalget, og jeg skal derfor undskylde for mange af medlemmerne, som ikke vil være til stede her, da vi er forsinkede, og afstemningen netop er begyndt.
<P>
Som formanden med rette påpegede, er den betænkning, jeg har udarbejdet, yderst vigtig, da den vedrører momssystemet, som vi forsøger at ændre. Som alle ved har forhandlingerne om ændring af det permanente momssystem pågået i nogen tid, og alligevel er der ikke gjort nogen væsentlige fremskridt. Den overgangsordning, der er blevet anvendt siden 1993, udvides hele tiden, og vi ved alle, at denne situation ikke er bæredygtig, og at vi må finde frem til en mere vedvarende løsning.
<P>
Den nuværende overgangsordning giver ikke de ønskede resultater, når det gælder det indre marked. Denne ordning mindsker virksomhedernes effektivitet og begrænser deres effektivitet over grænserne. Det er også bekymrende, at denne ordning giver anledning til komplekse former for svindel såsom karruselsvindel, som vi for nylig drøftede her i Parlamentet. Dette har en meget negativ indvirkning på medlemsstaternes indtægter. Løsningen er ikke let, og den rette løsning kan først vedtages efter en indgående debat og en langvarig høringsperiode.
<P>
Vi er alle bekendt med Kommissionens løfte for nylig om at udarbejde en grønbog i nær fremtid for at fremme drøftelserne af dette spørgsmål. I den betænkning, jeg har ansvaret for, opfordres Kommissionen indtrængende til at sikre, at processen er effektiv, og at vi gør alt, hvad der står i vores magt for at sikre for det første, at den nye ordning vil forbedre det indre markeds effektivitet, og for det andet, at denne nye ordning nedbringer byrden på virksomhederne, og for det tredje, at den bekæmper svindel så effektivt som muligt.
<P>
Denne betænkning, der, som vi ved, allerede er blevet godkendt af Økonomi- og Valutaudvalget, opfordrer også indtrængende Kommissionen til at sikre, at der offentliggøres konkrete forslag i 2013. Lad mig understrege dette sidste punkt. Jeg foreslår ikke, at vi har en ordning, der er vedtaget og på plads i 2013. Jeg siger, at forslagene skal offentliggøres i 2013.
<P>
Det, jeg godt kunne tænke mig, og jeg tror, jeg taler for medlemmerne her i Parlamentet, er, at den nye ordning indføres og iværksættes inden slutningen af denne lovperiode, så den nuværende overgangsordning ikke behøver at blive forlænget en gang til. Vi vil godkende en forlængelse af den nye ordning, men vi forventer, at der straks træffes konkrete foranstaltninger med hensyn til overvejelse af disse nye forslag.
<P>
Jeg vil gerne takke mine kolleger, navnlig skyggeordførerne, for denne betænkning, og jeg spår, at der vil blive gennemført mere ivrige forhandlinger om dette emne, som vil bane vejen for en hurtig løsning.
<SPEAKER ID="078" NAME="Algirdas Šemeta" LANGUAGE="EN">
Hr. formand! Jeg vil gerne takke Europa-Parlamentet og navnlig David Casa for hans konstruktive og hurtige betænkning om Kommissionens forslag om at forlænge de eksisterende bestemmelser om minimumsniveauet for normalsatsen for moms. Dette forslag er enkelt og ikke kontroversielt.
<P>
En hurtig udtalelse fra Parlamentet om Kommissionens forslag vil gøre det muligt for Rådet at vedtage forslaget inden årets udgang - lige i tide, inden den nuværende ordning udløber. Forslaget er faktisk allerede blevet drøftet i Rådets arbejdsgruppe. Der var ingen hindringer for en hurtig godkendelse.
<P>
Som David Casa sagde, vil Kommissionens forslag give virksomhederne den nødvendige retssikkerhed og muliggøre yderligere udvikling af et passende niveau for normalsatsen for moms på EU-plan.
<P>
Kommissionen vil inden længe lancere en bred debat om momsordningens fremtid for at evaluere og tage de mange mangler i EU's momsordning op som f.eks. dets kompleksitet, den store administrative byrde for virksomhederne og svindel.
<P>
Inden årets udgang vil jeg foreslå min kolleger i Kommissionen, at der udgives en grønbog om evalueringen af den nuværende ordning og foretrukne udviklingsmuligheder i fremtiden. Jeg ser frem til at høre reaktionerne på spørgsmål såsom, hvordan vi når frem til en mere enkel, mere solid og mere moderne momsordning, og hvordan vi nedbringer indsamlings- og overholdelsesomkostningerne for virksomhederne, særlig SMV'erne, samtidig med at svindelen begrænses, og der indføres fleksibilitet for medlemsstaterne. På grundlag af de indhøstede resultater vil Kommissionen definere sin fremtidige politik på momsområdet i en meddelelse om vejen frem ved udgangen af 2011.
<P>
De fremsatte ændringsforslag viser klart, at Parlamentet er interesseret i at deltage i denne drøftelse om den fremtidige momsstrategi. Jeg glæder mig over dette tegn på interesse og håber, at vi kan gennemføre en frugtbar forhandling om dette vigtige spørgsmål senere. Jeg mener dog, at disse ændringsforslag ligger uden for anvendelsesområdet for det forslag, der drøftes i dag, og som er begrænset til at forlænge den periode, i hvilken minimumsniveauet for normalsatsen gælder. Nogle af ændringsforslagene foregriber desuden en forhandling, som vi bør have på grundlag af grønbogen. Dette gælder navnlig ændringsforslaget, hvori Kommissionen anmodes om at fremkomme med et forslag til endelige regler om momssatserne i 2013.
<P>
Kommissionen kan ikke på nuværende tidspunkt forpligte sig til en dato for, hvornår et forslag til momssatser skal fremlægges. Den kan ikke forudsige resultatet af høringen, der vil omfatte mere end momssatserne. Jeg håber, at denne høring vil give en klar idé om prioriteterne for den fremtidige moms. Kommissionens planlægning af fremtidige lovgivningsforslag vil derfor i vid udstrækning afhænge af resultatet af denne høring.
<SPEAKER ID="079" NAME="Sari Essayah">
for PPE-Gruppen. - (FI) Hr. formand! Kommissionens forslag fokuserer på en forlængelse af den nuværende ordning frem til 2015 og en indsats for at begrænse skattesatsen til 10 %. Dette er meget vigtigt, for ellers kan konkurrencen mellem medlemsstaterne forvrides inden for visse sektorer.
<P>
Det centrale i denne betækning fra Parlamentet er opfattelsen af, at det ikke vil vare længe, inden Kommissionen indleder en bred høring for at udarbejde en ny momsordning. Efter min mening er de ændringsforslag, som medlemmerne har fremsat, i modsætning til, hvad kommissæren mener, yderst vigtige, da vi selv i denne fase ønsker at angive den retning, som vi håber denne nye momsordning vil gå i. I fremtiden skal vi kunne lette den administrative byrde i tilknytning til moms og gøre det så let som muligt for især små og mellemstore virksomheder at udarbejde beretninger samtidig med, at momssvindel bekæmpes effektivt.
<P>
Den offentlige økonomi i mange europæiske lande er i øjeblikket noget rod, og en foreslået løsning er at begynde at hæve momssatserne. Det vil dog ikke være til nogen hjælp i lande, hvor det er almindeligt at undgå at betale moms. Her vil jeg gerne henvise til hr. Casas betænkning, der blev vedtaget tidligere. I den fokuseres der navnlig på, hvordan momssvindel kan bekæmpes i forbindelse med varer og tjenesteydelser, som var udsat for denne form for misbrug. Jeg håber, at Kommissionen rent faktisk vil begynde at gøre noget i denne forbindelse i fremtiden.
<SPEAKER ID="080" NAME="George Sabin Cutaş" LANGUAGE="RO">
Hr. formand! Som det fremgår af Rådets forslag til direktiv, har normalsatsen for moms sikret, at systemet fungerer acceptabelt.
<P>
Jeg mener, at vi bør overveje en fælles lovramme, der skulle omfatte de konklusioner, man når frem til på grundlag af erfaringerne med budgetubalancer, som finanskrisen har fremhævet. Der er behov for en ny europæisk momsstrategi, der fokuserer på at nedbringe bureaukrati og fiskale hindringer, der står i vejen for virksomhederne, navnlig små og mellemstore virksomheder. Vi må også tage hensyn til behovet for at forebygge og bekæmpe svindel. Indtil denne strategi er færdigudarbejdet, mener jeg, at beslutningen om at forlænge overgangsordningen om minimumsniveauet for momssatsen frem til den 31. december 2015 har til formål at berolige erhvervslivet, forhindre strukturelle ubalancer i EU og fremme harmoniseringen af den fiskale lovgivning.
<P>
Indtil Kommissionens grønbog om gennemgangen af momssystemet foreligger, vil jeg gerne fremhæve den tendens, som nogle regeringer i lyset af recessionen har til at øge momssatsen til 24-25 %, som det er sket i Rumænien og Ungarn. Den relative forpligtelse til at holde den maksimale momssats inden for et 10 %'s interval over 15 % er blevet overholdt frem til nu. Jeg mener dog, at vi har brug for et absolut forbud i denne henseende for at forhindre alle overskridelser af tærsklen på 25 %. Lad os ikke glemme, at vi uden for disse statistikker taler om almindelige borgere, hvis levestandard i stigende grad påvirkes af krisepolitikker og omfattende beskatning.
<P>
Jeg vil gerne slutte med at sige, at overbeskatning ikke er en kur for en lidende økonomi. Det tjener kun til at forlænge pinen.
<SPEAKER ID="081" NAME="Olle Schmidt" LANGUAGE="SV">
Hr. formand, hr. kommissær! Jeg vil gerne takke ordføreren. Rent principielt mener jeg, at vi bør undgå at kontrollere forbruget ved hjælp af momssatserne. Så længe undtagelser og nedsatte momssatser ikke direkte griber ind i det frie marked, har vi dog indtil nu valgt at acceptere forskelle mellem EU's medlemsstater. Som bekendt fastslår professor Monti imidlertid i sin rapport om det indre marked, at de aktuelle forskelle også kan påvirke det indre marked i negativ retning. Det er derfor vigtigt for os at opfordre til en endelig ordning for momssatser og klart påpege, at revisionen af momsdirektivet bør anvende strategien for det indre marked som en retningslinje frem for de enkelte landes separate interesser.
<P>
Som kommissæren sagde, er det også vigtigt, at vi fokuserer på nedbringelse af de administrative byrder, fjernelse af skattehindringer og forbedring af erhvervsklimaet, særlig for små og mellemstore virksomheder samtidig med, at vi sikrer, at vi skaber en ordning, der kan modstå svindel.
<P>
Skatter er naturligvis et meget nationalt spørgsmål, og et spørgsmål, hvor landenes selvbestemmelse er vigtig. Samtidig er det vigtigt at huske på, at et velfungerende indre marked sandsynligvis kræver mere og tættere samarbejde, herunder med hensyn til spørgsmål om beskatning, end vi har i dag. Jeg håber derfor, at Kommissionen - og kommissæren - vil have modet til at tage disse disse spørgsmål op i sine kommende forslag, og at disse forslag rent faktisk vil tage udgangspunkt i et velfungerende indre marked til trods for national modstand. Vanskelige spørgsmål i vanskelige tider kræver en detaljeret analyse.
<SPEAKER ID="082" NAME="Jaroslav Paška" AFFILIATION="EFD">
(SK) Hr. formand! I det fremsatte forslag foreslår Kommissionen et minimumsniveau for momssatsen på 15 % i yderligere 5 år frem til 2015. Selv om jeg forstår Kommissionens argument om, at den via dette direktiv ønsker at give virksomhederne retssikkerhed, mener jeg, at momsanalysen kræver et meget intensivt arbejde. Årsagen hertil er efter min mening, at mange virksomheder og mange tilfælde af skattetab i grænseoverskridende handel viser, at momssystemet i Europa er rigtig dårligt organiseret.
<P>
Det er ikke blot et problem med den faktiske sats. Det er et problem med de regler, der anvendes på det nationale marked og i international handel, som tillader disse svindelnumre at fungere helt lovligt i mange tilfælde. Jeg vil derfor gerne bruge min tale på at opfordre til en revision af hele momssystemet, som jeg mener ville være i vores økonomiers og vores virksomheders interesse. Jeg mener, at en frist i 2013 er ret realistisk, og vi bør ganske enkelt gøre fremskridt med dette problem, ikke ved at rette op på satserne, men ved at rette op på reglerne.
<SPEAKER ID="083" NAME="Andrew Henry William Brons" AFFILIATION="NI">
(EN) Hr. formand! Skatter er i bedste fald et nødvendigt onde og bør altid afspejle udgiftsbehovene. En skattesats, der er fastsat, inden udgiftsbehovene er fastlagt, er opskriften på at tage folks penge og så beslutte, hvad de skal bruges til. Det er opskriften på ødselhed.
<P>
Harmonisering af momssatserne til en fælles standard og en fælles reduceret sats, som Kommissionen foreslog tilbage i 1993, ville tage endnu flere beføjelser ud af medlemsstaternes hænder. Opkrævning af skat er en af de ting, der kendetegner en suveræn stat. Det vil være endnu et skridt i retning af, at den suveræne stat er EU, som medlemsstaterne blot er magtesløse vedhæng til. Bekæmpelse af svig og lettelse af byrderne på SMV'erne er et vildspor. Harmonisering af momsen handler om centralisering og konsolidering af EU's beføjelser.
<SPEAKER ID="084" NAME="Elena Băsescu" AFFILIATION="PPE">
(RO) Hr. formand! Formålet med den nye momsstrategi må være at nedbringe de administrative byrder, fjerne fiskale hindringer og forbedre klimaet for virksomhederne, navnlig SMV'erne. Der er en mærkbar ubalance med hensyn til udvikling af det indre marked. Derfor er de europæiske virksomheder blevet stillet dårligt. Derudover har momsordningen, sådan som den er udformet i øjeblikket og gennemføres af medlemsstaterne, svagheder, som svindlere udnytter til deres egen fordel.
<P>
Jeg vil gerne opfordre Kommissionen til at fremlægge resultaterne af dens analyser. Den må også tilrettelægge høringer om en ny momsordning med alle aktører. I denne henseende skal fælles aspekter tages op, såsom nedsatte momssatser, fritagelser fra ordningen, muligheden for at fastsætte en maksimumssats og sidst, men ikke mindst beskatningsstedet for leverancer inden for EU.
<SPEAKER ID="085" NAME="Algirdas Šemeta" LANGUAGE="EN">
Hr. formand! Jeg vil gerne takke for de bemærkninger og synspunkter, der er kommet til udtryk under denne forhandling. Jeg er glad for at se, at Parlamentet og Kommissionen ser ens på behovet for at omlægge den nuværende momsordning.
<P>
Som jeg sagde i mine indledende bemærkninger, glæder jeg mig over ånden i ændringsforslagene vedrørende den fremtidige moms. Alligevel mener Kommissionen, at dette tekniske forslag kun vedrører den midlertidige forlængelse af minimumsniveauet for normalsatsen for moms.
<P>
Resultatet af høringerne om en ny momsordning nævnes kun for at begrunde, hvorfor det er for tidligt at fastsætte en permanent standardsats. Der er derfor ikke noget behov for at nævne målene med og rammen for den nye momsordning i denne forbindelse på nuværende tidspunkt.
<P>
Jeg vil også gerne gentage, at Kommissionen ikke her i dag kan fastsætte en dato for det fremtidige lovgivningsforslag om satser. Vi må først gennemføre en debat om den fremtidige moms, som vil give en klar idé om Kommissionens prioriteter. Resultatet af denne høring vil styre Kommissionens planlægning i forbindelse med det fremtidige lovgivningsforslag.
<P>
Vi afslutter vores arbejde med grønbogen, og i de kommende uger vil vi udarbejde de egentlige spørgsmål, der skal drøftes af alle de involverede parter: den brede befolkning, medlemmerne af Parlamentet, aktørerne og medlemsstaterne. De spørgsmål, der vil blive rejst, vil helt klart omhandle de emner, der blev rejst under dagens forhandling.
<P>
Jeg ser frem til en frugtbar debat i de kommende måneder, som vil sætte Kommissionen i stand til at udvikle en langt bedre strategi for moms i fremtiden.
<SPEAKER ID="086" NAME="David Casa" LANGUAGE="MT">
Hr. formand! Ja, jeg er glad for, at kommissæren har forstået, at vi opfordrer til udarbejdelse af grønbogen snarest for at sætte gang i en mere indgående debat om Kommissionens forslag. Som mine kolleger her i Parlamentet har nævnt, må vi hurtigt fjerne alle former for svindel fra ordningen og hjælpe erhvervslivet, så godt vi kan, med at fjerne de hindringer, som den nuværende ordning skaber. Vi ønsker også at se et mere effektivt indre marked.
<P>
I dag har vi ikke drøftet, hvilke løsninger der er behov for. Vi beder Kommissionen straks fremkomme med forslag som grundlag for egentlige drøftelser om den nye ordning, så vi snarest muligt kan forbedre det, vi har. Jeg forstår, at målet med denne betænkning rent faktisk er at forlænge perioden. Jeg vil dog gerne henlede Kommissionens opmærksomhed på den omstændighed, at vi gerne ser, at den forelægger forslag for os snarest muligt, da dette vil gøre det muligt for os at give udtryk for vores egne holdninger og i sidste ende sikre en mere retfærdig ordning for alle.
<SPEAKER ID="087" NAME="Formanden">
Forhandlingen er afsluttet.
<P>
Afstemningen finder sted i morgen kl. 11.30.
<P>
Skriftlige erklæringer (artikel 149)
<SPEAKER ID="998" NAME="Franz Obermayr" AFFILIATION="NI">
skriftlig. - (DE) For de fleste EU-medlemsstater og tredjelande med internationalt forbundne markeder er moms (eller salgsafgift) en af de vigtigste kilder til finansiering for staten. Salgsafgift er derfor mindst lige så vigtig som direkte skatter. Opretholdelse af et minimumsniveau for normalsatsen på 15 % for de kommende 5 år vil bidrage til konkurrencen på det indre marked og vil give virksomhederne retssikkerhed. Med hensyn til de nedsatte momssatser i EU i tilfælde af nedsatte momssatser på visse tjenesteydelser såsom reparation, frisørvirksomhed eller skønhedsbehandling må Kommissionen også passe på med at undgå konkurrenceforvridninger. Sådanne former for afgiftslettelser har en negativ virkning på små virksomheder i Østrig f.eks., som måske ikke er i stand til at modstå konkurrencen fra slovakiske eller ungarske tjenesteudbydere. Løsningen herpå er JA til målrettet støtte til SMV'er, herunder ved hjælp af salgsafgifter, MEN samtidig at undgå konkurrenceforvridninger mellem medlemsstaterne.
