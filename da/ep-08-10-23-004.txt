<CHAPTER ID="004">
Den Europæiske Ombudsmands årsberetning 2007 (forhandling)
<SPEAKER ID="008" NAME="Formanden">
Næste punkt på dagsordenen er betænkning af Zdravkova for Udvalget for Andragender om Den Europæiske Ombudsmands årsberetning 2007.
<SPEAKER ID="009" NAME="Dushana Zdravkova" LANGUAGE="BG">
Fru formand! Tak for påmindelsen. I løbet af de mange år jeg har arbejdet som dommer, har jeg altid sørget for orden i retten. Således er det mig en stor ære at være ordfører på Ombudsmandens årsberetning. Ombudsmanden er en figur i det europæiske institutionelle system, som skal forsvare de europæiske borgeres rettigheder og bekæmpe fejl eller forsømmelser. Derfor vil jeg lykønske Den Europæiske Ombudsmand, hr. Diamandouros, for hans engagement og professionalisme, for det, som han gør, er meget vigtigt for almindelige mennesker. Som Jean Monnet sagde, forener vi folk, og ikke stater.
<P>
På samme måde har jeg haft fornøjelsen af at arbejde på en betænkning, der forener snarere end deler de politiske grupper i Europa-Parlamentet. Da det er klart, at vi er blevet valgt til Parlamentet af de europæiske borgere for at beskytte deres interesser, er det med overbevisning, at vi også kunne imødekomme nogle af de ændringsforslag, som de andre politiske grupper har indbragt. Disse forslag og denne forhandling er et bevis på, at Europa-Parlamentet tager denne vigtige mekanisme til at beskytte de europæiske borgere meget alvorligt. Jeg vil også gerne benytte lejligheden til at takke mine kolleger i Gruppen for Det Europæiske Folkeparti (Kristelige Demokrater) og De Europæiske Demokrater, sekretariatet og alle dem, der bidrog til at gøre denne betænkning mere fyldestgørende.
<P>
Det er min dybe overbevisning, at borgerne gennem den europæiske ombudsmandsinstitution bedre kan udøve deres rettigheder i tilfælde af fejl eller forsømmelser, for selv om reglerne er gode, er det vigtigt, at de anvendes rigtigt for at yde den optimale beskyttelse. Jeg mener, at Den Europæiske Ombudsmand, ligesom Kommissionen kaldes traktaternes beskytter, er forkæmper for korrekt gennemførelse af EU-lovgivningen, selv om Ombudsmanden ikke er alene om denne rolle. Europa-Parlamentet skal som den eneste demokratisk valgte institution også kæmpe for borgernes rettigheder, hvilket gør det endnu mere vigtigt, at Parlamentet og Ombudsmanden samarbejder.
<P>
Betænkningen er også vigtig, da analyser af situationen i løbet af året frem for alt hjælper os med at lære af vores erfaringer og tage de rigtige beslutninger for fremtiden. Vi bør ikke glemme, at der bag enhver klage og hvert tal i statistikken står et menneske, som forventer at få den rigtige hjælp og en løsning på sit problem. Mens jeg arbejdede på betænkningen, indså jeg, at et centralt aspekt er information. Betænkningen viser, at mange borgere endnu ikke ved, hvordan de forsvarer deres rettigheder i henhold til EU-retten, når de står over for fejl eller forsømmelser. Et eksempel herpå er antallet af ikkegodkendte klager - 84 %. Dette viser klart, at Ombudsmanden og de europæiske institutioner skal fortsætte i denne retning sammen og informere de europæiske borgere, så de kan udøve deres rettigheder fuldt ud. Derfor stilles der i betænkningen også forslag om et fælles websted til indgivelse af klager til alle institutionerne, i overensstemmelse med den interaktive manual, som Ombudsmanden har udviklet, hvor borgere, der har indtastet de nødvendige data, ledes til den relevante institution, som de derefter direkte kan indgive deres klage til. Dette bidrager til at reducere antallet af klager, der ikke opfylder betingelserne for behandling.
<P>
Derudover fokuserede jeg også på, hvilke garantier der er for, at borgerne og de, som er fast bosiddende i EU, kender og gør brug af deres rettigheder, og hvorvidt den hjælp, de får, er let tilgængelig, retfærdig, upartisk og effektiv. Jeg vil gerne påpege, at Ombudsmanden ikke kan gøre noget i over 30 % af tilfældene. Efter min mening skal Ombudsmanden altid forklare, hvorfor en bestemt klage ikke kan behandles, for at gøre det mere nyttigt for borgerne.
<P>
Jeg vil også gerne påpege, at ombudsmændene spiller en central rolle på nationalt, regionalt og lokalt niveau, og deres aktiviteter bør udvikles.
<P>
Til slut opfordrer jeg alle til at stemme for denne betænkning, for den støtter et konstruktivt samarbejde mellem Ombudsmanden og EU's institutioner og organer og bekræfter Ombudsmandens rolle som en ekstern kontrolmekanisme og en kilde til konstant forbedring af europæisk forvaltning.
<SPEAKER ID="010" NAME="Nikiforos Diamandouros" LANGUAGE="EN">
Fru formand! Tak, fordi De giver mig mulighed for at tale til Parlamentet om Den Europæiske Ombudsmands årsberetning 2007. Jeg vil også gerne takke ordføreren, fru Zdravkova, og Udvalget for Andragender for deres fortræffelige og konstruktive betænkning.
<P>
Jeg konstaterer i min beretning, at der er sket fremskridt med hensyn til behandlingen af klager, fremme af god forvaltningsskik og formidlingen af viden om Ombudsmandens rolle. Antallet af klager, der opfyldte betingelserne for behandling, steg, både i absolutte og relative tal, fra 449 (12 % af det samlede antal) i 2006 til 518 (16 % af det samlede antal) i 2007. Vi opfyldte derfor begge de mål, som Parlamentet konsekvent har understreget, nemlig at øge antallet af klager, der opfylder betingelserne for behandling, og reducere antallet af klager, der ikke opfylder betingelserne for behandling.
<P>
De vigtigste typer af påståede fejl eller forsømmelser i de klager, der opfyldte betingelserne for behandling, var manglende åbenhed, herunder afslag på at give oplysninger, urimelig behandling eller magtmisbrug, utilfredsstillende procedurer, unødig forsinkelse, forskelsbehandling, uagtsomhed, juridiske fejl og manglende opfyldelse af forpligtelser. Der blev truffet 348 beslutninger som afslutning på undersøgelser. Det repræsenterer en stigning på 40 % i forhold til 2006. I 95 tilfælde viste undersøgelsen ingen fejl eller forsømmelser. En sådan konklusion er ikke altid negativ for klageren, som i det mindste får en fuldstændig redegørelse fra den pågældende institution. Selv når der ikke konstateres fejl eller forsømmelser, kan jeg eventuelt klarlægge muligheder for forbedring af kvaliteten af institutionernes forvaltning. Hvis det er tilfældet, påpeger jeg disse i en yderligere bemærkning.
<P>
Mange af mine undersøgelser har et positivt resultat, som er tilfredsstillende både for klageren og for den institution, som der indgives klage over. 129 sager blev afsluttet af den pågældende institution til klagerens tilfredshed. Dette er dobbelt så mange sager, som der blev afsluttet på denne måde i 2006, hvilket afspejler en stigende vilje hos institutionerne og organerne til at betragte klager til Ombudsmanden som en mulighed for at anerkende og rette op på opståede fejl.
<P>
Når jeg konstaterer fejl eller forsømmelser, forsøger jeg at nå frem til en mindelig løsning. I nogle tilfælde kan dette opnås ved, at den pågældende institution eller det pågældende organ tilbyder klageren erstatning. En sådan erstatning gives pr. kulance, dvs. uden en retlig forpligtelse hertil og uden, at det skaber juridisk præcedens. Når det ikke er muligt at nå frem til en mindelig løsning, lukker jeg sagen med en kritisk bemærkning. En kritisk bemærkning er også relevant, hvor tilfældet af fejl eller forsømmelser ikke længere kan bringes til ophør. Med en kritisk bemærkning bliver klageren bekræftet i, at hans eller hendes klage er berettiget, og institutionen får oplyst, hvad der er gået galt. En sådan kritik skal være konstruktiv, således at fejl eller forsømmelser kan undgås fremover.
<P>
Det er vigtigt, at institutionerne og organerne følger op på kritiske bemærkninger og straks sætter ind for at løse udestående problemer. For en bedre overvågning af effekten af min kritik iværksatte jeg en undersøgelse af opfølgningen på alle kritiske bemærkninger og på de tilfælde, der involverede en yderligere bemærkning, i 2006. Resultaterne af undersøgelsen, som blev offentliggjort på mit websted og sendt til alle de pågældende organer, skulle bistå de europæiske offentlige tjenester med at forbedre praksis og videreudvikle servicekulturen over for borgerne.
<P>
I de tilfælde hvor det stadig er muligt at afhjælpe tilfældet af fejl eller forsømmelser, udarbejder jeg normalt et udkast til henstilling til institutionen eller organet. Hvis institutionens eller organets svar er utilfredsstillende, kan jeg sende en særberetning til Parlamentet. Jeg sendte en sådan beretning til Parlamentet, hvori Kommissionen blev kritiseret for ikke at behandle en overtrædelsesklage om EU's arbejdstidsdirektiv. Jeg bifalder Parlamentets støtte som udtrykt i beslutningen af den 3. september 2008, der var baseret på hr. De Rossas betænkning.
<P>
I år har jeg igen medtaget nøglesager i min årsberetning. Det drejer sig om tilfælde, hvor jeg mener, at de pågældende institutioner eller organer imødekom mine undersøgelser på eksemplarisk vis. Der er fremhævet syv nøglesager. Fire af disse vedrørte Kommissionen, en vedrørte Rådet, en vedrørte Den Europæiske Centralbank og en vedrørte Det Europæiske Luftfartssikkerhedsagentur. Jeg har gjort alt, hvad jeg kan for at sikre, at EU-institutionerne og -organerne indfører en borgercentreret strategi i alle deres aktiviteter ved hele tiden at søge at nå frem til mindelige løsninger og ved at iværksætte flere undersøgelser på eget initiativ for at identificere problemer og fremme bedste praksis.
<P>
Jeg vil gerne nævne nogle andre aktiviteter, som er blevet iværksat for at sikre den bedst mulige service for borgerne. Jeg gør fortsat en indsats for at forbedre kvaliteten af information om rettigheder i henhold til EU-retten, der især formidles af Det Europæiske Netværk af Ombudsmænd. Netværket, der omfatter Udvalget for Andragender, samarbejder om sagsbehandling og deler erfaringer og bedste praksis. Et af formålene med netværket er at gøre det muligt hurtigt at henvise klager, der opfylder betingelserne for behandling af mig, til en kompetent ombudsmand eller et tilsvarende organ. Hvor det er muligt, henviser jeg sagerne direkte eller råder klageren på en hensigtsmæssig måde. I 2007 kunne jeg hjælpe 867 klagere på denne måde.
<P>
Et andet vigtigt initiativ, som skal realiseres i løbet af det næste kvartal, er, at mit kontor er i gang med at udvikle en interaktiv vejledning, som skal hjælpe borgerne med at finde den mest hensigtsmæssige mulighed for at få afgjort deres klager. Denne vejledning skulle gøre det muligt for endnu flere klagere at henvende sig direkte til det organ, der er bedst rustet til at tage sig af deres klage. Klager, som ikke opfylder betingelserne for behandling af mig, behandles derfor hurtigere og mere effektivt. Min institution kan på den måde bedre opfylde sin kernefunktion - at hjælpe borgere, der er utilfredse med den måde, som de bliver behandlet på af EU-institutioner og -organer.
<P>
Ombudsmanden kan ikke arbejde alene. At sikre en forvaltning af højeste kvalitet er en opgave, der skal udføres proaktivt i samarbejde med EU's institutioner og organer. Det øgede antal afgørelser af sager og mindelige løsninger er en kilde til opmuntring og et tegn på vores fælles indsats for at bidrage til borgernes tillid i forhold til EU på et tidspunkt, hvor der er et stort behov for dette. Jeg er også meget taknemmelig for Parlamentets støtte og vejledning, både med hensyn til de budgetmidler, der stilles til rådighed for min institution, og det positive forhold, jeg har til Udvalget for Andragender. Med Parlamentets fortsatte støtte vil jeg bestræbe mig på at bygge på resultaterne fra det forgangne år.
<P>
Endelig vil jeg, da dette er den sidste anledning i løbet af denne valgperiode, hvor jeg har æren af at præsentere min årsberetning for Parlamentet, udtrykke min påskønnelse af vores tætte samarbejde og de gode råd, som jeg har fået af Parlamentet og enkelte medlemmer i løbet af de sidste fire et halvt år.
<P>
(Bifald)
<SPEAKER ID="011" NAME="Formanden">
De har helt ret. Parlamentet har tillid til Ombudsmanden.
<SPEAKER ID="012" NAME="Andris Piebalgs" LANGUAGE="EN">
Fru formand! Lad mig på vegne af Kommissionen og min kollega, næstformand Wallström, takke ordføreren, fru Zdravkova, for hendes fremragende arbejde. Vi bifalder betænkningen fra Udvalget for Andragender om Den Europæiske Ombudsmands årsberetning 2007.
<P>
Som De ved, har den nuværende Kommission forpligtet sig til at forbedre sin forvaltning, og vi forbedrer os. Det kan vi se både ud fra Ombudsmandens årsberetning og ud fra betænkningen fra Udvalget for Andragender.
<P>
I 2007 blev antallet af tilfælde, hvor en institution eller et organ fik stoppet fejl eller forsømmelser som resultat af en klage indgivet til Ombudsmanden, fordoblet. Dette afspejler institutionernes - herunder Kommissionen - og organernes vilje til at betragte klager som en mulighed for at rette op på fejl og samarbejde med Ombudsmanden i offentlighedens interesse.
<P>
Antallet af sager, hvor der ikke blev konstateret fejl eller forsømmelser, steg også. Det glæder Kommissionen, da vi er den institution, der modtager flest klager.
<P>
Jeg vil også gerne understrege, at Ombudsmanden har foreslået et øget antal mindelige løsninger for at afgøre tvister, og at Kommissionen overordnet set har været samarbejdsvillig og har påskønnet denne type forslag. I 2007 sendte Ombudsmanden kun en særberetning om Kommissionen til Parlamentet. Det nævnte han også.
<P>
Men jeg vil minde Dem om, at denne særberetning vedrører arbejdstidsdirektivet, og De drøftede først denne beretning med min kollega Vladimir Špidla i sidste måned.
<P>
Lad mig runde af med tre specifikke aspekter, som berøres i Deres betænkning samt i Ombudsmandens årsberetning. For det første vedrørende overtrædelser. Som det vil være Dem bekendt, har Kommissionen omorganiseret sin beslutningstagning i forbindelse med overtrædelser for at sikre hurtigere fremskridt i sagerne. Dette blev præsenteret i meddelelsen "Et resultatorienteret Europa - anvendelse af fællesskabsretten" fra 2007. Vi følger mere aktivt op på sager og organiserer arbejdet mere effektivt for borgerne. Der er også blevet iværksat et EU-pilotprojekt. Der skal findes flere løsninger på problemerne hurtigere.
<P>
For det andet vedrørende opfordringen til at EU-institutioner og -organer vedtager en fælles tilgang til en kodeks for god forvaltningsskik. Jeg vil gerne gøre Dem opmærksom på, at Kommissionen har sin egen kodeks for god forvaltningsskik, som blev vedtaget i 2000. Denne kodeks udgør stadig et moderne og meget effektivt instrument. Dets gennemførelse er veletableret. Jeg ønsker ikke at foregribe fremtiden, men for indeværende ønsker vi at bevare tingene, som de er.
<P>
For det tredje vedrørende kommunikationspolitikken. Kommissionen hilser absolut idéen om at iværksætte en informationskampagne for de europæiske borgere for at hjælpe dem med at finde ud af mere om Den Europæiske Ombudsmands pligter og kompetencer velkommen.
<P>
Hver institution, herunder Kommissionen, har også sit eget websted, hvor klager og andragender kan indgives. Europa-webstedet er fælles for alle EU-institutioner og har links til alle andre EU-institutioner, herunder Ombudsmandens websted. På den måde ledes borgerne let og problemfrit til de organer, der kan afgøre deres klager. Ideen om en interaktiv manual, som skal hjælpe borgerne med at identificere det mest passende forum for at løse deres problemer, er værd at undersøge meget nærmere.
<P>
For vi bør aldrig glemme, hvem der kommer først, og hvem vi gør alt dette for, nemlig de europæiske borgere.
<SPEAKER ID="013" NAME="Andreas Schwab" LANGUAGE="DE">
Fru formand, hr. Diamandouros, hr. kommissær, mine damer og herrer! Først vil jeg gerne lykønske ordføreren, fru Zdravkova, med hendes betænkning, som jeg mener er hendes første. Den udgør et fremragende grundlag for forhandlingen om og drøftelserne af resultaterne af Deres arbejde i løbet det seneste år, hr. Diamandouros!
<P>
Denne betænkning følger til en vis grad op på den betænkning, som jeg udarbejdede for Europa-Parlamentet på samme tid for to år siden. På det tidspunkt var netværket af nationale ombudsmænd og udvalg for andragender netop blevet iværksat, og det står klart ud fra betænkningen, at dette netværk er blevet modtaget særdeles godt af de europæiske borgere, som Deres arbejde navnlig er rettet mod. Derudover er Deres oplysningskampagne, der har resulteret i flere klager, som opfylder betingelserne for behandling, et vellykket eksempel på, at det kan betale sig at gøre en indsats for at oplyse borgerne om deres rettigheder og deres muligheder for at få hjælp.
<P>
Jeg glæder mig ligeledes over, at betænkningen, på samme måde som den betænkning, hr. Mavrommatis udarbejdede for nogle få år siden, fremhæver de vellykkede uformelle procedurer, som De ønsker at koncentrere Dem mere om. Succesen skyldes, at den tid, der bruges på formalia, kan reduceres. Det vil være godt at fortsætte med denne borgercentrerede tilgang.
<P>
Nogle eksempler på Deres arbejde fra det seneste år viser Deres evne til at handle, men også at De tager udgangspunkt i den almene befolkning i Europa, både i forhold til arbejdstidsdirektivet og Europa-Parlamentets interne organisation. Det er naturligvis ikke altid let for Dem at finde de rigtige ord. Ombudsmanden skal imidlertid påpege svage sider med et vist varsel og passende tilbageholdenhed. Når alt kommer til alt, drejer det sig om, at vi samarbejder om at tjene Europas borgere. De har ydet et meget positivt bidrag til dette i løbet af det seneste år.
<SPEAKER ID="014" NAME="Proinsias De Rossa">
for PSE-Gruppen. - (GA) Fru formand! For det første vil jeg gerne takke ordføreren, fru Zdravkova, for hendes arbejde med denne betænkning. Ombudsmandens kontor har helt klart forbedret sig. Vi har længe klaget over, at der indgives for mange klager til det kontor, som ikke vedrører dets funktion. Sidste år blev det tal for første gang reduceret, og jeg lykønsker ombudsmanden med hans arbejde.
<P>
Ombudsmandens interaktive håndbog er en kreativ løsning, som hjælper borgerne med at finde den rette institution for deres klage, og jeg tror, at den kan blive mere udbredt. Hvis vi skal vise borgerne i EU, at EU arbejder for dem, skal vi sikre, at de får svar og løsninger på deres problemer.
<SPEAKER ID="015" NAME="Marian Harkin">
for ALDE-Gruppen. - (EN) Fru formand! Jeg vil gerne indledningsvis takke ordføreren for en meget omfattende betænkning og ombudsmanden og hans personale for de positive skridt, de tog i 2007.
<P>
Det, jeg finder mest opmuntrende, er, at Ombudsmanden arbejder på så mange forskellige niveauer. Det handler ikke blot om at behandle klager, hvilket er en central del af hans arbejde, men også om, hvordan beslutninger eller løsninger opnås. Der er et stigende antal mindelige løsninger, mere uformelle procedurer, hvor forholdet til institutionerne gør, at et stigende antal sager løses hurtigt. Det er et reelt fremskridt, og det skal der bygges videre på. Vi skal nå frem til borgervenlige løsninger.
<P>
Det glæder mig også at se, at en bedre kommunikation på alle niveauer er afgørende for Ombudsmanden. Vedtagelsen af erklæringen fra Det Europæiske Netværk af Ombudsmænd og det øgede samarbejde på dette område er afgørende, og vi ser frem til iværksættelsen af det nye websted, som omfatter en interaktiv vejledning, der skal hjælpe borgerne.
<P>
Det fører mig imidlertid frem til min slutkommentar, som vedrører borgerne og drejer sig om det mundtlige ændringsforslag til punkt 23. I punktet står der: "foreslår, at ombudsmanden træffer foranstaltninger til at begrænse det antal klager (i alt 1 021), vedrørende hvilke han slet ikke har foretaget sig noget". Det mundtlige ændringsforslag sigter mod at ændre det sidste udtryk - "vedrørende hvilke han slet ikke har foretaget sig noget" - til fremstillingen "i sager, hvor der ikke kan gøres noget".
<P>
Set i forhold til Ombudsmanden kan der ikke gøres noget, men set i forhold til borgerne gøres der ikke noget - og det er to meget forskellige perspektiver.
<P>
Så jeg har et spørgsmål. Bliver det gjort klart for de 1 021 borgere, at Ombudsmanden ikke kan gøre noget, med en ordentlig forklaring og yderligere vejledning, eller gøres der bare ikke noget? Hvis førstnævnte gør sig gældende, og borgerne får en forklaring, har jeg intet problem og er meget tilfreds. Men hvis sidstnævnte gør sig gældende, og der ikke gøres noget, bliver borgerne frustrerede og vrede. Derfor vil jeg gerne bede om at få afklaret dette spørgsmål.
<SPEAKER ID="016" NAME="Margrete Auken">
for Verts/ALE-Gruppen. - (DA) Fru formand! Tak til ordføreren for en fin betænkning. Det er et flot stykke arbejde, og vi har især været meget glade for den store samarbejdsvillighed. Også tak til ombudsmanden for en glimrende årsberetning. Institutionen er jo utrolig vigtig for EU. Ombudsmandens arbejde viser, at EU er tættere på borgerne, end rygtet siger. Der lyttes til kritikken. Det går heldigvis den rigtige vej. Langt flere klager end i fjor blev løst til klagerens tilfredshed ved, at EU-institutionen selv rettede ind efter klagen. Det viser, at EU-systemet er ved at forstå nødvendigheden af at betjene borgerne bedst muligt. Desværre er der institutioner, der ikke retter sig efter anbefalingerne. Her er det eneste, Ombudsmanden kan gøre, at forelægge sagen for Parlamentet, og man kan ikke beskylde ham for at misbruge denne mulighed. Kun en enkelt sag kom i fjor til Udvalget for Andragender.
<P>
Når en sag så kommer til os i Parlamentet, skylder vi klart at sige, at vi i det mindste i princippet er villig til at gå til Domstolen, hvis institutionen ikke retter sig efter Ombudsmanden. På den måde kan vi give Ombudsmanden den nødvendige vægt og autoritet i systemet. På vegne af Den Grønne Gruppe har jeg fremsat et par ændringsforslag, og hensigten med dem er udelukkende at tydeliggøre begrebet fejl og forsømmelser, på engelsk "maladministration". Man bør kunne identificere de tilfælde, hvor Ombudsmanden kan konstatere, at en institution eller et EU-organ ikke har fulgt de regler og principper, der gælder for den. Her er der tale om fejl og forsømmelser. Derimod er der ikke tale om fejl og forsømmelser, hvor Ombudsmanden blot konstaterer, at der er muligheder for forbedringer i institutionens sagsbehandling. Den sondring forsøger mine ændringsforslag at gøre klart.
<P>
Afslutningsvis et spørgsmål, som er i overensstemmelse med det, som fru Harkin også nævnte, om, når sagerne afvises. Vi ville gerne vide, hvorfor de bliver afvist. Det skulle gerne fremgå, og jeg vil spørge, om det også fremgår af svaret til klagerne, for ellers er det nok, som det også blev sagt før, meget frustrerende.
<SPEAKER ID="017" NAME="Marcin Libicki">
for UEN-Gruppen. - (PL) Fru formand, hr. ombudsmand, hr. kommissær! Jeg vil gerne indledningsvis rose fru Zdarvkova for hendes meget gode betænkning. I betænkningen fastslås det, at Ombudsmanden gør et godt stykke arbejde. Den understreger også det fortræffelige samarbejde mellem Ombudsmanden, Europa-Parlamentet og Udvalget for Andragender. På sin vis handler sidstnævnte på vegne af Europa-Parlamentet, når det drejer sig om kontakten med Ombudsmanden.
<P>
Betænkningen blev vedtaget enstemmigt, uden at der var nogen, som afholdt sig fra at stemme. Det viser, at Parlamentet er enig i fru Zdravkovas opfattelse af den høje kvalitet af Ombudsmandens arbejde. Ombudsmanden deltager ofte i møderne i Udvalget for Andragender og tilvejebringer altid detaljerede oplysninger om sit arbejde. En repræsentant for Ombudsmanden deltager altid i udvalgsmøderne. Han er til stede her i dag, og jeg vil gerne takke ham, da det viser, at vi følger hinandens arbejde.
<P>
Antallet af klager, der opfylder betingelserne for behandling, peger på en række konklusioner.
<P>
En af disse er, at EU-samfundet følger Deres arbejde, og på den måde får de et bedre indtryk af, hvilke klager der skal sendes til Dem, hr. ombudsmand! De har bestemt ikke ændret Deres holdning til, hvilke klager der opfylder betingelserne for behandling, og hvilke der ikke gør. De forbliver objektiv, og Deres arbejde er af en sådan art, at folk påskønner det og begynder at forstå det bedre. Udvalget for Andragender arbejder sammen med EF-Domstolen og Deres kontor for at bringe EU og EU-institutionerne tættere på befolkningen. Deri ligger Deres succes. Vi vil gerne takke Dem inderligt for Deres indsats. Der skal også lyde en tak til fru Zdravkova for hendes betænkning.
<SPEAKER ID="018" NAME="Dimitrios Papadimoulis">
for GUE/NGL-Gruppen. - (EL) Fru formand! Betænkningen om Den Europæiske Ombudsmands aktiviteter giver os lejlighed til at klarlægge, hvordan borgerne ser på EU-institutionernes arbejde, og giver os praktisk inspiration til og eksempler på, hvordan EU-institutionerne kan forbedre deres arbejde og den måde, som de tjener borgerne på.
<P>
Jeg vil gerne takke Den Europæiske Ombudsmand, hr. Diamandouros, for hans ekstraordinære arbejde og vores ordfører, fru Zdravkova, for hendes meget interessante betænkning og benytte lejligheden til at understrege visse punkter.
<P>
For det første er det en rigtig god ting, at antallet af klager, som Ombudsmanden modtager, er stigende, men det strider mod Kommissionens selvtilfredshed over en konstant forbedring af forvaltningen og en større gennemsigtighed. Jeg vil råde Kommissionen til at være mere ærlig og beskeden.
<P>
Det er også godt, at antallet af klager, der opfylder betingelserne for behandling, og effektiviteten af Den Europæiske Ombudsmands tiltag er øget. Langt hovedparten af klagerne vedrører dog stadig sager, som ikke er omfattet af hans jurisdiktion. En stor del af EU-borgerne ønsker en større gennemsigtighed og fornuftig håndtering, både fra EU-institutionerne og i anvendelsen af fællesskabsretten generelt, og det får de desværre ikke altid. Derfor har Europa-Parlamentet gentagne gange opfordret til, at alle EU's institutioner og organisationer får de økonomiske og menneskelige ressourcer, som de har brug for med henblik på at sikre, at borgerne modtager omgående og uddybende svar på deres klager, spørgsmål og henvisninger.
<P>
Vi har også brug for, at Den Europæiske Ombudsmand og ombudsmændene i tilsvarende organisationer på nationalt, regionalt og lokalt niveau i medlemsstaterne samarbejder. Vi skal desuden tolke udtrykket "fejl eller forsømmelser" bredere, så det også omfatter tilfælde, hvor de administrative myndigheder udviser sjusk og uagtsomhed eller mangel på gennemsigtighed i udførelsen af deres pligter over for borgerne. Det vil resultere i en mere reel indsats fra Ombudsmandens side, hvilket er i borgernes interesse. Det er også ekstremt vigtigt, at Ombudsmanden kan tage sager vedrørende alle EU's institutioner op, herunder dem, der arbejder under den tredje søjle.
<P>
Til sidst vil jeg gerne gentage min opfordring til alle EU's institutioner og organisationer om at vedtage en fælles tilgang til en europæisk kodeks for god forvaltningsskik. Det er ikke nok, at vi roser Den Europæiske Ombudsmand...
<P>
(Formanden afbrød taleren)
<SPEAKER ID="019" NAME="Nils Lundgren">
for IND/DEM-Gruppen. - (SV) Fru formand! Sammen med Volvo og IKEA er den institution, der kaldes Ombudsmanden, Sveriges mest velkendte bidrag til det globale samfund. Det er en meget vigtig institutionel innovation for demokratiet generelt og navnlig for EU-institutionerne. Hvorfor? Fordi en ombudsmand er der for at sikre, at folk kan kræve deres rettigheder i politiske og bureaukratiske strukturer, som hele tiden bliver mere komplekse og dermed uigennemskuelige. Ingen steder i den demokratiske verden dominerer kompleksitet og uigennemskuelighed mere end i den byzantinske magtstruktur, som EU har etableret, og som hele tiden udvides yderligere.
<P>
Jeg bliver sjældent begejstret for de betænkninger, der præsenteres her i Europa-Parlamentet. Når jeg bliver det, vedrører betænkningerne det indre marked eller et miljøspørgsmål af en art. Fru Zdravkovas betænkning er endnu en undtagelse fra min regel, hvor vi får et billede af, at Ombudsmanden arbejder effektivt for at beskytte folk mod det byzantinske hegemoni, der er ved at udvikle sig. Jeg tænker på information, der tilvejebringes for offentligheden via et opdateret websted, informationsblade, netværk af nationale og regionale ombudsmænd, konferencer og især møder og andre former for kontakt med systemets eurokrater, som skal vise sidstnævnte, at de er der for europæernes skyld, snarere end at europæerne er der for deres skyld.
<P>
Samtidig er det beklageligt, at Europas magtfulde elite arbejder på et europæisk projekt, som de fleste forbinder med uigennemskueligt og byzantinsk bureaukrati. I forventning om en græsrodsreaktion mod denne udvikling bør vi i Europa-Parlamentet styrke ombudsmandsinstitutionen. Vi bør derfor stemme for fru Zdravkovas betænkning og især hilse det velkommen, at Ombudsmanden har fuld adgang til EU-dokumenter i løbet af dennes undersøgelser.
<SPEAKER ID="020" NAME="Hans-Peter Martin" AFFILIATION="NI">
(DE) Fru formand! Grundlæggende er Ombudsmandens arbejde uden tvivl godt. De har dog et blindt punkt, nemlig Europa-Parlamentets forvaltning. I april 2007 gav Eduardo Bugalho, en af generalsekretærerne her, et bindende løfte om en stilling til en medarbejder, Martin Ehrenhauser. Derefter greb den relativt nye generalsekretær, Harald Rømer, ind, og pludselig fandtes stillingen ikke længere, og sagen blev hele tiden udsat. Det har haft en effekt på mig.
<P>
Jeg er sandsynligvis det eneste medlem af dette Parlament, som slet ikke har en parlamentsmedarbejder at arbejde sammen med. I stedet for at tage denne sag op, har De vendt det blinde øje til. De taler dog selv om tillid til EU-institutionerne. Jeg blev valgt af 14 % af alle Østrigs borgere, og jeg kan ikke arbejde på samme måde som stort set alle mine kolleger. Så De bør ikke være overrasket over, at graden af kritik stiger, og at kritikken af EU, som det er i dag - ikke af Europa - er ved at nå epidemiske højder, især i Østrig.
<SPEAKER ID="021" NAME="Mairead McGuinness" AFFILIATION="PPE-DE">
(EN) Fru formand! I stedet for at forholde mig til historien vil jeg gerne takke ordføreren for en fremragende betænkning og ombudsmanden for hans præsentation i dag og hans samarbejde med os, og også tak til Kommissionen for dens udtalelse. Må jeg især bede om, at Kommissionen behandler borgerne ens? Jeg er bekymret over, at når en person indbringer en sag for Kommissionen, forbigås personens behov og rettigheder i nogle tilfælde, når medlemsstaten involveres, næsten som hvis et offer i en retssag ignoreres af anklagemyndigheden. Lad mig give et eksempel.
<P>
En af mine vælgere klagede over den irske planlægningslovgivning, som den anvendes i landdistrikter. Den måde, Kommissionen håndterede sagen på, var eksemplarisk, og Kommissionen var imødekommende over for og engageret i borgeren. Efterhånden som sagen skred frem, er jeg dog bange for, at Kommissionen blev mindre imødekommende - til fordel for medlemsstaten, mener jeg, til borgerens totale frustration. Jeg kender denne person, og vedkommende var i starten meget tilfreds og er nu meget frustreret. Med andre ord bliver den borger, der fremsætter oplysningerne, og som er drivkraft for handling, glemt i løbet af processen.
<P>
Hr. kommissær! Da De stillede spørgsmålet "Hvem kommer først", sagde De vist EU-borgerne. Det er jeg ikke så sikker på.
<SPEAKER ID="022" NAME="Alexandra Dobolyi" AFFILIATION="PSE">
(EN) Fru formand! Jeg er utrolig tilfreds med Ombudsmandens arbejde som forklaret i hans årsberetning og i hans tale. Den Europæiske Ombudsmand er en væsentlig del af EU's demokratiske struktur og funktion.
<P>
Størstedelen af Ombudsmandens undersøgelser drejer sig om manglende gennemsigtighed og nægtelse af at udlevere oplysninger. Dette er et område, som vi skal forbedre, hvis vi skal være mere troværdige i borgernes øjne. Det er vigtigt, at vi støtter Ombudsmandens og Udvalget for Andragenders arbejde. Begge håndterer klager over og andragender om EU-anliggender fra borgere, som hjælper os med at finde ud af, hvad der ikke fungerer på europæisk niveau, og træffe afhjælpende foranstaltninger.
<P>
De sager, der indbringes for Ombudsmanden og Udvalget for Andragender, bliver stadigt mere komplekse og kræver derfor, at institutionerne investerer flere ressourcer, så borgernes anliggender håndteres korrekt. Hvis disse anliggender håndteres korrekt, kan vi gøre fremskridt mod at forbedre EU's troværdighed og tilliden til EU som helhed.
<SPEAKER ID="023" NAME="Metin Kazak" AFFILIATION="ALDE">
(BG) Fru formand, mine damer og herrer! Den Europæiske Ombudsmands årsberetning 2007 viser, hvor gavnlige Ombudsmanden er som forkæmper for borgernes rettigheder, når disse er blevet krænket, eller de europæiske institutioner truer med at gøre dette. Jeg glæder mig over, at antallet af klager, der opfylder betingelserne for behandling, er steget, da det beviser, at Europas borgere bliver stadig mere bevidste om Ombudsmandens reelle magt. Jeg mener, at denne institution skal have de nødvendige økonomiske og menneskelige ressourcer, så den kan udføre sin mission effektivt og fuldt ud. Chartret om grundlæggende rettigheder og den europæiske kodeks for god forvaltningsskik er og skal fortsat være model og basis for aktiviteterne hos den offentlige beskytter af principperne for god forvaltningsskik såsom åbenhed, ansvarlighed, lovlighed og redelighed fra de europæiske institutioners side.
<P>
I den henseende skal vi øge antallet af informationskampagner om Ombudsmanden blandt borgerne for at øge kendskabet til deres rettigheder og Ombudsmandens kompetencer til at forsvare dem samt Ombudsmandens samarbejde med nationale ombudsmænd om at udveksle god praksis. Indførelsen af en internetmanual er et nyttigt initiativ, men det ville øge gennemsigtigheden og borgernes tillid at oprette en offentlig online-formular til klager.
<SPEAKER ID="024" NAME="Czarnecki, Ryszard" AFFILIATION="UEN">
- (PL) Fru formand! Visse EU-borgere behandler Den Europæiske Ombudsmand, som om han var Gud, og beder ham om at løse problemer og håndtere sager, som helt klart ligger uden for hans kompetencer. Dette understreges af, at Ombudsmanden af proceduremæssige årsager kun kan behandle en ud af seks af de klager, der modtages. Vi må konkludere, at der er en total mangel på viden om, hvad Den Europæiske Ombudsmands funktion og kompetenceområde er, og hvor langt dennes handlemuligheder rækker. EU-borgerne skal ikke have skylden for denne situation. Skylden ligger hos EU-institutionerne, som det ikke er lykkedes at informere offentligheden i medlemsstaterne om Ombudsmandens kompetenceområde. Medmindre der gøres noget ved dette, vil EU-borgerne fortsat skrive til Ombudsmanden og blive overraskede over, at Ombudsmanden ikke kan gribe ind. Det bekymrer også, at over 1 000 af de klager, der blev sendt til Ombudsmanden, ikke blev behandlet, og at der ikke blev truffet nogen foranstaltninger i forbindelse med dem, sådan som det blev nævnt i betænkningen.
<SPEAKER ID="025" NAME="Frank Vanhecke" AFFILIATION="NI">
(NL) Fru formand! Betænkningen fra Udvalget for Andragender er som sådan meget konstruktiv og meget positiv omkring Ombudsmandens arbejde, og jeg kan personligt i vidt omfang tilslutte mig dette synspunkt. Jeg vil imidlertid benytte lejligheden til at henlede ombudsmandens opmærksomhed på den systematiske måde, hvorpå Europa-Parlamentet selv og Kommissionen i endnu højere grad ignorerer og overtræder en række meget klare juridiske regler og i en række sager hengiver sig til skjult og således, hvis man tænker over det, udemokratisk beslutningstagning.
<P>
Mere specifikt bør Den Europæiske Ombudsmand efter min mening i næste årsberetning, og jeg vil bede ham om at gøre dette, fokusere på den måde, hvorpå alle EU-institutioner bevidst og gentagne gange i dokumenter og beslutningstagning ignorerer, at Lissabontraktaten blev forkastet som resultat af en demokratisk afstemning i Irland, hvilket ophævede traktaten. Jeg håber, at ombudsmanden er klar til at påtage sig denne opgave.
<SPEAKER ID="026" NAME="Manolis Mavrommatis" AFFILIATION="PPE-DE">
(EL) Fru formand, hr. kommissær! Ombudsmanden er en uafhængig institution og en mekanisme til kontrol af forvaltningen i EU. At antallet af klager, der opfylder betingelserne for behandling, som Ombudsmanden modtog, steg i 2007, mens antallet af klager, der ikke opfylder betingelserne for behandling, faldt i 2007 sammenlignet med 2006 er et bevis på, at EU's borgere er begyndt at forstå denne institutions kompetenceområde.
<P>
Jeg vil desuden gerne bifalde hr. Diamandouros' indsats for at forbedre standarden af information til borgerne om deres rettigheder i henhold til fællesskabsretten i løbet af hans tid i denne stilling. Der skal også lyde et hjerteligt tillykke til fru Zdravkova med at have opnået enstemmighed og samarbejde i hendes første betænkning for vores udvalg. Det Europæiske Netværk af Ombudsmænd, som Europa-Parlamentets Udvalg for Andragender også hører til, har ca. 90 kontorer i 31 lande. Samarbejdet mellem netværket og Den Europæiske Ombudsmand er derfor selv på dette niveau nyttigt med hensyn til at opnå formålet med at sende klager til den kompetente ombudsmand eller det kompetente kontor så hurtigt som muligt.
<P>
Endelig skal Europa-Parlamentet og Udvalget for Andragender hjælpe Ombudsmanden med at nå målet om at fremme god forvaltningsskik i institutionerne og forbedre kommunikationen med borgerne.
<SPEAKER ID="027" NAME="Michael Cashman" AFFILIATION="PSE">
- (EN) Fru formand! Jeg vil gerne sige til ombudsmanden, at det har været en særdeles interessant forhandling. Kritiseret af Hans-Peter Martin, lovprist som en gud af en anden. Jeg tror, det viser, at han - sådan nogenlunde - har styr på det.
<P>
Hr. ombudsmand! Parlamentet placerer Dem ikke altid i en behagelig position, når De opfordres til at afgøre de beslutninger, vi tager, og foranstaltningerne her i Parlamentet. Jeg kan se, at jeg har ophidset Hans-Peter Martin - hvor skønt! Men lad mig sige til Dem, at De altid udfører Deres arbejde på en konstruktiv måde og absolut inden for Deres kompetencer. Årsagen til, at vi har set en stigning i Deres arbejdsbyrde, er sandsynligvis, at De har været så god til at promovere Deres arbejde og Deres kontor, og det vil jeg gerne lykønske Dem med.
<P>
Der er blot tilbage for mig at sige, at det er en fremragende betænkning. Jeg ser frem til bidrag fra andre kolleger, men også jeg nyder at arbejde sammen med Dem, ikke mindst i forhold til adgangen til dokumenter, men også som næstformand for Udvalget for Andragender.
<P>
(Bifald)
<SPEAKER ID="028" NAME="Anneli Jäätteenmäki" AFFILIATION="ALDE">
(FI) Fru formand! Tak til ombudsmanden og hele hans kontor for det nyttige arbejde, de har udført for at sikre en fortræffelig forvaltning og gennemsigtighed.
<P>
Det er meget vigtigt for vores borgere, at de, når der er et problem, kan indgive en klage om det og kan være sikre på, at sagen behandles på en ordentlig og tilfredsstillende måde, og det er, hvad der sker. Jeg vil også gerne takke ombudsmanden for at have vist styrke til at kæmpe, næsten forgæves kan man sige, for større gennemsigtighed i EU's forvaltning. Vi ved, at der er en masse, der skal gøres på dette område. Der sker langsomme fremskridt, men lad os være glade for hvert lille skridt, og lad os blive ved med at slå hovederne sammen...
<P>
(Formanden afbrød taleren)
<SPEAKER ID="029" NAME="Simon Busuttil" AFFILIATION="PPE-DE">
(MT) Fru formand! Tak. Jeg vil også gerne takke ordføreren, fru Zdravkova, samt ombudsmanden for alt hans hårde arbejde. Jeg mener, at det, der forener os i denne forhandling, er simpelt. Det er beskyttelsen af vores borgere, at vi alle kan blive enige om, at vi skal beskytte vores borgeres rettigheder, at vi værner om dem, og at de, når de står over for uredelige myndigheder og urimelige bureaukratiske procedurer, ikke føler sig forladte. Tværtimod, de skal tro fuldt og fast på, at vi står bag dem. Lad os derfor fortsætte vores samarbejde, da dette er de fælles faktorer, som bringer os sammen. I tider som disse, hvor vores borgere føler sig temmelig adskilte fra EU, er det vigtigt, at Ombudsmanden, Kommissionen og Udvalget for Andragender samarbejder om at opbygge forbrugernes tillid til EU lidt efter lidt Lad os fortsætte samarbejdet for at bevise, at vi har gjort os fortjent til den tillid.
<SPEAKER ID="030" NAME="Maria Matsouka" AFFILIATION="PSE">
(EL) Fru formand, hr. ombudsmand! Jeg bemærkede, at ordføreren udtrykte sin støtte til Ombudsmandens rolle som en nyttig kilde til konstant forbedring af europæisk forvaltning.
<P>
Jo flere borgere, der kender til ombudsmandsinstitutionen, desto bedre bliver Europa. Det bliver et Europa, som ikke er bange for at tage fat på og rette op på sine svagheder. Derfor er det særdeles vigtigt, at kodeksen for god forvaltningsskik anvendes af alle institutionerne og organisationerne. Derfor er en bred fortolkning af begrebet fejl eller forsømmelser særdeles nyttig. Hvis vi taler om aktivt medborgerskab, kan vi ikke samtidig, når borgerne søger tilflugt hos EU-institutionerne for at håndhæve deres rettigheder, være ude af stand til at komme med en grundlæggende reaktion på deres bekymringer eller, hvad der er endnu værre, være ude af stand til at værne om EU's grundlæggende værdier.
<SPEAKER ID="031" NAME="Lidia Joanna Geringer de Oedenberg" AFFILIATION="PSE">
- (PL) Fru formand! På trods af den samlede stigning i antallet af klager, der opfylder betingelserne for behandling, som Ombudsmanden modtog i 2007, behandlede han 17 % flere end det foregående år. I den forbindelse skal det påpeges, at antallet af klager, der ikke opfylder betingelserne for behandling, er faldet dramatisk sammenlignet med 2006, hvilket tyder på, at klagerne ved mere om Ombudsmandens kompetencer.
<P>
Det fremgår af betænkningen, at Ombudsmanden sidste år udførte sit arbejde på en aktiv og afbalanceret måde. Dette gælder hans overvejelser om andragender, hans arbejde med at opretholde et konstruktivt forhold til EU's organer og institutioner og hans indsats for at opfordre borgerne til at udøve deres rettigheder. Ikke desto mindre er der stadig en masse arbejde, som skal gøres for at sikre, at borgerne får hurtige og præcise svar på deres spørgsmål, klager og andragender. Frem for alt skal der tages fat på årsagerne til klagerne. Dette omfatter væsentlige forbedringer med hensyn til at øge gennemsigtigheden af beslutningstagningsprocesserne og EU's forvaltning. Det er de områder, som udløser størstedelen af borgernes klager.
<SPEAKER ID="032" NAME="Inés Ayala Sender" AFFILIATION="PSE">
(ES) Fru formand! Jeg vil også gerne lykønske fru Zdravkova med hendes fremragende betænkning. Jeg vil også gerne lykønske os alle, herunder selvfølgelig ombudsmanden, hr. Diamandouros, med de fremskridt og forbedringer, som hans arbejde har foranlediget.
<P>
Blandt de særlig fremragende tilfælde vil jeg gerne fremhæve dem, som har forbindelse til europæisk transport, specifikt forbedringen af oplysningerne om passagerers rettigheder og Det Europæiske Luftfartsikkerhedsagenturs udskiftning af en anfægtet beslutning.
<P>
Undersøgelserne på eget initiativ er efter min mening meget positive, da de har fokuseret på spørgsmålet om Kommissionens betalinger samt på, at man ikke må forskelsbehandle handicappede.
<P>
Vi vil gerne have, at denne samling af knowhow, "nøglesager" og god forvaltningsskik specifikt medtages i den kampagne, som støttes af Parlamentet.
<P>
Til slut skal jeg også nævne det sjette seminar i Det Europæiske Netværk af Ombudsmænd, hvor ombudsmænd fra regionerne deltog for første gang. Jeg skal også nævne den fortræffelige erklæring fra Det Europæiske Netværk af Ombudsmænd, som både ombudsmanden, hr. Diamandouros, og vi selv bør anvende.
<SPEAKER ID="033" NAME="Dumitru Oprea" AFFILIATION="PPE-DE">
(RO) Fru formand! Den Europæiske Ombudsmand er en speciel institution, en nyhed for borgerne fra de lande, som kom med i EU i de seneste to omgange. Kendskabet til institutionen skal dog øges mere aktivt med en meget klar angivelse af, hvad Den Europæiske Ombudsmand kan og ikke kan. Vi mener også, at antallet af undersøgelser på eget initiativ skal være noget højere. Hvis organisationen ikke selv har nok personale, anbefaler vi, at der anvendes frivillige til at øge kendskabet til den europæiske ombudsmandsinstitution, især frivillige fra landene fra den seneste eller de seneste to udvidelser, herunder medlemmer af Europa-Parlamentet.
<SPEAKER ID="034" NAME="Reinhard Rack" AFFILIATION="PPE-DE">
(DE) Fru formand! Kløften mellem EU og EU-borgerne bør ikke være så stor, som det er blevet. Vi må sikre, at denne kløft reduceres.
<P>
Ombudsmanden spiller en meget vigtig rolle i denne forbindelse, særligt på områder hvor og til tider når han gør sit job godt. Det vigtigste er, at vi kan regne med ombudsmandens engagement og forståelse for forholdene. Vi skal ikke have alt for høje forventninger, som ingen kan leve op til.
<P>
På den anden side drejer det sig også om at sikre, at de overtrædelser, som forekommer i forvaltningen af de europæiske organer, behandles, og om muligt at søge fornuftige løsninger, der tilfredsstiller borgerne og sikrer deres sikkerhed.
<P>
Indtil nu har ombudsmanden vist, at han tager denne opgave alvorligt og udfører den godt. Vi kan kun håbe, at dette fortsat vil være tilfældet, og takke ham og ordføreren for denne betænkning.
<SPEAKER ID="035" NAME="Silvia-Adriana Ţicău" AFFILIATION="PSE">
(RO) Fru formand! Jeg vil gerne lykønske ordføreren og fremhæve Den Europæiske Ombudsmands betydning. Jeg vil især gerne nævne de positive konsekvenser af hans anbefalinger om anvendelsen af sprogene fra de nye medlemsstater i ansættelses- og udvælgelsesprocessen organiseret af EPSO. Jeg vil også gerne understrege vigtigheden for det indre marked af Ombudsmandens opfordring til Kommissionen om i fremtiden at undgå ubegrundede begrænsninger med hensyn til de officielle sprog, på hvilke bud i henhold til et udbud kan fremsendes.
<P>
På baggrund af vigtigheden af at beskytte personoplysninger vil jeg hilse samarbejdet mellem Den Europæiske Tilsynsførende for Databeskyttelse og Den Europæiske Ombudsmand velkommen. I den forbindelse vil jeg blot nævne EF-forordningen om et passagerregister som en del af internationale flyvninger. Denne type samarbejde bliver endnu mere vigtigt i fremtiden. Jeg glæder mig ligeledes over beslutningen i SOLVIT-sagen, hvor en bulgarsk læge fik en overensstemmelsesattest, som giver ham mulighed for at praktisere i Frankrig og...
<P>
(Formanden afbrød taleren)
<SPEAKER ID="036" NAME="Alessandro Battilocchio" AFFILIATION="PSE">
- (IT) Fru formand, mine damer og herrer! Må jeg komplimentere ordføreren. Som medlem af Udvalget for Andragender og på baggrund af oplysningerne i denne betænkning samt min egen personlige erfaring vil jeg gerne både takke og komme med en opfordring. Tak for de klare fremskridt i forhold til sidste år. Antallet af klager, der opfylder betingelserne for behandling, steg fra 449 til 518, dvs. fra 12 % til 15 % af det samlede antal, og der blev også foretaget et øget antal undersøgelser. Jeg mener derfor, at vi er på rette spor.
<P>
Og så til min opfordring. Vi skal stadig øge vores indsats med hensyn til kommunikation. Lad os sammen undersøge effektive strategier, måske begyndende med vores skoler, for at garantere kvalitetsinformation til borgerne om Den Europæiske Ombudsmands person, rolle og beføjelser. Der starter lovende projekter af denne art i år, som skal gennemføres og støttes. Så vil vi uden tvivl komme til at se en yderligere forbedring af de allerede imponerende tal.
<SPEAKER ID="037" NAME="Nikiforos Diamandouros">
ombudsmand. - (EN) Fru formand! Vi har meget travlt, for De skal stemme om ca. seks eller syv minutter, så alle talerne må have mig undskyldt. Jeg vil gerne takke alle de medlemmer af Europa-Parlamentet, som har været så elskværdige at kommentere positivt på min beretning, og jeg vil forsøge kun at besvare nogle meget specifikke spørgsmål, hvis jeg må.
<P>
Lad mig ganske kort takke fru Jäätteenmäki og hr. Schwab for deres særlige støtte og deres appel om, at gennemsigtigheden af Ombudsmandens aktiviteter øges. Dette er et spørgsmål, som jeg fortsat er meget engageret i, og jeg giver mit ord på, at jeg vil fordoble min indsats på området med Deres støtte. Jeg har brug for Deres støtte, og jeg beder om den.
<P>
Hr. Martin! Jeg vil meget gerne mødes med Dem personligt, så jeg kan få en chance for at lytte til Deres spørgsmål og besvare det. Jeg vil gerne takke hr. Cashman og hr. Busuttil for deres kommentarer og deres opbakning. Jeg vil også gerne takke de medlemmer, der har talt meget positivt om de aktiviteter, som Ombudsmanden har iværksat for at styrke rettighederne for borgerne i de nye medlemsstater, der i realiteten har et stort behov for at få et større kendskab til Ombudsmandens og Unionens praksis.
<P>
Lad mig nu direkte besvare fru Harkins, fru Aukens og hr. Czarneckis spørgsmål om de sager, som endnu ikke er blevet behandlet. Lad mig for at undgå misforståelser gøre det helt klart, at hver eneste sag, som vi har modtaget, faktisk er blevet behandlet. Der findes ingen sager, som ikke er blevet behandlet. Der findes ingen sager, hvor vi ikke har skrevet tilbage til klageren. Vi skrev til og informerede klageren om, hvorfor Den Europæiske Ombudsmand ikke kunne behandle klagen. De 1 021 sager, "hvor der ikke kan gøres noget", er sager, hvor vi ikke kunne hjælpe klageren ved at starte en tilbundsgående undersøgelse, overflytte sagen eller give nyttige råd. Efter at dette tal kom frem, undersøgte jeg sagen, og jeg vil gerne komme med en redegørelse. I en tredjedel af alle disse sager havde klageren allerede kontaktet den myndighed, der havde kompetence til at behandle klagen, såsom en national ombudsmand eller Europa-Parlamentets Udvalg for Andragender. I 20 % af de sager, der blev modtaget, var klagen allerede blevet behandlet ved retten, og jeg kunne ikke behandle den. I 17 % af sagerne fandtes der ikke nogen kompetent myndighed, som kunne behandle klagen. I 13 % af sagerne ville det eneste passende råd have været, at klageren skulle kontakte en advokat, men det havde vedkommende allerede gjort.
<P>
Jeg har altså forsøgt at behandle alle sagerne. Jeg vil gerne forsikre Dem om, at der ikke findes nogen sager, hvor Ombudsmanden ikke har skrevet tilbage, forklaret og givet skriftlige oplysninger. Jeg håber, at dette besvarede Deres spørgsmål.
<SPEAKER ID="038" NAME="Andris Piebalgs">
medlem af Kommissionen. - (EN) Fru formand! Jeg vil blot gentage min støtte til fru Zdravkovas betænkning og takke ombudsmanden for hans samarbejde. Med hensyn til de konkrete sager, der blev nævnt, vil vi gerne give yderligere oplysninger. Det passer, at klagerne, når vi besvarer en klage, ikke altid er helt tilfredse med vores løsningsforslag. Kommissionen forsøger dog altid at behandle alle sager på en konstruktiv måde, og det vil vi fortsætte med at gøre.
<SPEAKER ID="039" NAME="Dushana Zdravkova">
ordfører. - (BG) Fru formand! Jeg vil blot benytte lejligheden til endnu en gang at takke alle talerne for deres positive ord om min betænkning, mit arbejde samt hr. Diamandouros' arbejde. Det har været en nyttig og frem for alt positiv diskussion, og jeg er sikker på, at den vil anspore hr. Diamandouros til at gøre en endnu større indsats for et tættere samarbejde med institutionerne og frem for alt fremme en bedre kommunikation med vores europæiske borgere. Jeg kan se, at der er mange besøgende i salen, og jeg håber, at de har fundet denne diskussion nyttig og frem for alt interessant.
<SPEAKER ID="040" NAME="Hans-Peter Martin" AFFILIATION="NI">
(DE) Fru formand! Jeg vil gerne starte med at takke ombudsmanden for at få muligheden for at tale med ham. Jeg vil gerne tage imod hans tilbud.
<P>
Jeg har faktisk anmodet om at tale, fordi hr. Cashman er kommet med anklager og antydninger, som jeg gerne på forhånd vil afvise. Det viser ganske enkelt, hvor nervøse folk bliver, når det drejer sig om øget gennemsigtighed.
<P>
Hr. Diamandouros! De er imidlertid fortaler for mere gennemsigtighed. Jeg kan kun opfordre Dem til at holde fast i Deres overbevisninger med hensyn til rejseudgifter og andre lignende spørgsmål, hvor et flertal i Parlamentet skaber problemer for Dem. Jeg mener, at De er på rette spor.
<SPEAKER ID="041" NAME="Formanden">
Forhandlingen er afsluttet.
<P>
Afstemningen finder sted i dag kl. 11.00.
<P>
(Mødet udsat kl.11.05 og genoptaget kl. 11.10)
