<CHAPTER ID="021">
Prækommercielle indkøb: vedvarende høj kvalitet i offentlige tjenester i Europa gennem øget innovation (kortfattet forelæggelse) 
<SPEAKER ID="210" NAME="Formanden">
- Næste punkt på dagsordenen er en kortfattet forelæggelse af betænkning af Malcolm Harbour for Udvalget om Det Indre Marked og Forbrugerbeskyttelse om prækommercielle indkøb: vedvarende høj kvalitet i offentlige tjenester i Europa gennem øget innovation.
<SPEAKER ID="211" NAME="Malcolm Harbour">
ordfører. - (EN) Hr. formand! Det er særlig hensigtsmæssigt, at fru Reding svarer på Kommissionens vegne i aften, idet min betænkning er centreret omkring et forslag, der har været under udvikling i en årrække med hendes assistance. Det er et særdeles vigtigt forslag, som indeholder vidtrækkende muligheder for den samlede europæiske økonomi. Min første kommentar til kommissæren her til aften er at sige tak til hendes tjenestegrene for deres ledelse, men også at jeg mener, at kendskabet til dette initiativ bør være meget mere udbredt. Generaldirektoratet for Informationssamfundet og Medier bør udbrede kendskabet til dette initiativ i vide kredse - hvilket jeg også mener, at det efterhånden er begyndt på - for det er så uhyre vigtigt, navnlig i lyset af den aktuelle økonomiske situation.
<P>
Og hvad er det så, jeg taler om? Jo, essensen af det hele er, at de offentlige myndigheder i EU bruger enorme offentlige summer på at købe produkter og tjenesteydelser. Det anslås, at der hvert år anvendes 1 800 mia. EUR på offentlige indkøb. Hvor stor en del af dette beløb anvendes reelt til undersøgelser, forskning og tilskyndelse til udvikling af nye løsninger på de store udfordringer, som de offentlige myndigheder og ikke mindst samfundet står over for hver eneste dag, nemlig et bedre sundhedsvæsen, bedre transportløsninger, håndtering af klimaforandringerne og mere energieffektive bygninger? Andelen af EU's indkøb relateret til forskning og udvikling udgør mindre end 1 % af det samlede indkøbsbudget.
<P>
I betragtning af at vi i Lissabonstrategien har en klar målsætning om at hæve andelen af udgifter til forskning og udvikling, så den kommer op i nærheden af 3 %, er der et stort potentiale her.
<P>
Det er her, hele idéen om prækommercielle indkøb kommer ind. Det vi helt konkret stræber efter, er at få intelligente offentlige myndigheder med fokus på forskning til at skabe en efterspørgsel efter innovative løsninger og derefter samarbejde med store og små innovative virksomheder - dog helst små virksomheder, som virkelig kan få gavn heraf - med henblik på at dække disse behov. Vi ønsker, at disse intelligente kunder virkelig skal tænke fremad, efterspørge og overveje løsninger på områder, hvor der endnu ikke findes nogen forretningsmæssig løsning, men hvor der dybest set findes en række løsninger, som så kan videreudvikles med økonomisk støtte fra de offentlige myndigheder netop til dette formål, nemlig at finansiere forskning og udvikling. Det kunne for eksempel være gennem afholdelse af en indledende konkurrencefase, hvorefter de enkelte udviklingsløsninger føres videre til næste fase, hvor produkterne eller serviceydelserne gøres levedygtige, således at de kan blive sendt på markedet.
<P>
Fordelene ved en sådan forretningsmæssig støtteordning vil være enorme, særligt for de små virksomheder. De steder hvor dette allerede er afprøvet, har man oplevet, at selv de virksomheder, som ikke ender med at fremstille den vindende løsning, men som alligevel har fået finansieret en del af deres forskning og udvikling, bagefter har haft mulighed for at fortsætte med at udvikle andre indtægtsskabende produkter.
<P>
Dette hænger også sammen med Kommissionens andet initiativ, som behandles i min betænkning, nemlig "lead marked-initiativet”, hvor vi leder efter offentlige myndigheder, der kan koordinere en række centrale teknologiområder inden for sundhed og klimaforandringer på transportområdet. Der er tegn på, at en integreret politik er ved at vinde frem, men ifølge min betænkning har vi brug for mere uddannelse, en højere grad af bedste praksis samt en større spredning og udbredelse af dette forslag. Jeg håber, at kommissæren, og ikke mindst kollegiet, vil arbejde videre med dette, og at Parlamentet vil vise, at det bakker op om denne løsning.
<P>
Som konklusion - og hvis De vil tillade mig lidt ekstra tid, idet dette på en måde er en bemærkning til forretningsordenen - vil jeg først og fremmest gerne meddele dette tomme Parlament, at der blev udarbejdet to udtalelser om min betænkning af hr. Sakalas fra Retsudvalget og fru Podimata fra Udvalget om Industri, Forskning og Energi. De har naturligvis ikke ret til at fremlægge disse udtalelser her, og det er faktisk en skam, for de er kommet med nogle værdifulde input, som jeg har tilføjet til mine ændringsforslag. Jeg vil også gerne takke min skyggeordfører Hasse Ferreira for at have arbejdet sammen med mig, og han har ligeledes ydet et stort bidrag.
<P>
Blot for at opsummere er der tale om en løsning, hvor alle er vindere: samfundet, borgerne, de offentlige myndigheder, erhvervslivet, de innovative kræfter og den europæiske økonomi. Derfor er det her så vigtigt, og derfor er dette forslag, hvor vi opfordrer de offentlige myndigheders til fortsat at investere i disse økonomiske krisetider, endnu vigtigere nu, end da jeg påbegyndte arbejdet med denne betænkning for nogle måneder siden.
<SPEAKER ID="212" NAME="Viviane Reding">
medlem af Kommissionen. - (EN) Hr. Formand! Jeg kunne ikke være mere enig, idet de prækommercielle indkøb tjener et dobbelt formål. De forbedrer kvaliteten af de offentlige tjenester, men vigtigst af alt giver de industrien mulighed for at indtage en førende position på internationale markeder. Så pengene er virkelig godt givet ud, ikke mindst i en krisetid, hvor vi er nødt til at hjælpe industrien med at omdanne forskningsresultater til praksis og med at anvende teknologiske løsninger og innovation på bedst mulig vis.
<P>
Det glæder mig meget, at ordføreren Malcolm Harbour sammen med Kommissionen har støttet det, som i lang tid har ligget i støbeskeen. Men der er en forskel på at ligge i støbeskeen og at blive ført ud i praksis. Jeg håber virkelig, at Parlamentets betænkning vil få en igangsættende effekt og blive et vigtigt element, som vi kan indarbejde i vores forsknings- og innovationspolitik. Igangsættelsen af en kraftig efterspørgsel fra den offentlige sektor efter udvikling af nye innovative produkter og tjenesteydelser i Europa vil uden tvivl kunne gøre en forskel, særligt for vores SMV'er, og derfor hilser jeg initiativet velkommen. Jeg ønsker hr. Harbour tillykke med arbejdet.
<P>
Hvad bliver de næste konkrete skridt, der skal tages? Som en umiddelbar reaktion på de konkrete henstillinger i betænkningen kan jeg bekræfte, at Kommissionen vil støtte tiltag, der stimulerer delingen af erfaringer og forøgelsen af kendskabet, og den vil undersøge, hvordan der kan skabes incitamenter for indkøbere på tværs af en række medlemsstater til at iværksætte fælles prækommercielle indkøbsprojekter.
<P>
Kommissionen har allerede indkaldt forslag - under programmerne INTERREG, CIP og FP7 - for at støtte oprettelsen af netværk af offentlige myndigheder vedrørende prækommercielle indkøb.
<P>
Det er min overbevisning, at de europæiske regeringer på mellemlang og lang sigt bør indarbejde prækommercielle indkøb i deres strategiske planlægning af offentlige investeringer. Og jeg mener, at krisepakkerne vil være et godt sted at starte. I Kommissionens regi vil jeg understrege dette i en meddelelse, som efter planen udsendes i marts i år, hvori jeg vil foreslå en styrket strategi for ikt-forskning, -udvikling og -innovation i Europa, og derfor bliver prækommercielle indkøb medtaget i denne betænkning.
<P>
Som bekendt er visse medlemsstater allerede begyndt at eksperimentere med pilotprojekter inden for prækommercielle indkøb. Vi håber på at se flere af disse i de kommende måneder, og jeg skal hermed opfordre medlemmerne af udvalget samt medlemmerne af dette Parlament til at tage tilbage til deres respektive lande og tale med deres ministre og kommunale myndigheder om prækommercielle indkøb. Vi kan kun gøre en forskel, hvis vi arbejder sammen.
<SPEAKER ID="213" NAME="Formanden">
Forhandlingen er afsluttet.
<P>
Afstemningen finder sted i morgen.
<P>
Skriftlige erklæringer (artikel 142)
<SPEAKER ID="989" NAME="Zita Pleštinská  " LANGUAGE="SK">
Øget innovation og udvikling af videnøkonomien er nøglen til at sikre en vedvarende høj kvalitet i de offentlige tjenester. Den offentlige sektor i USA bruger hvert år 50 mia. USD på forsknings- og udviklingsrelaterede indkøb, og det er 20 gange mere end EU. Derfor er medlemsstaterne nødt til at leve op til deres forpligtelse om at investere 3 % af BNP i forskning og udvikling. Offentlige indkøb er et strategisk instrument til at opnå dette mål.
<P>
Der findes i dag talrige europæiske forskningsprogrammer, hvis resultater endnu ikke er blevet udnyttet af myndighederne gennem offentlige indkøb. Den almindelige praksis i EU i dag er baseret på eksklusiv udvikling, hvilket vil sige, at hver enkelt virksomhed bevarer ejendomsretten over de nye idéer, som den skaber.
<P>
På trods af at de prækommercielle indkøb medfører visse forenklinger, er hele processen meget krævende. De offentlige myndigheder kan få betydelig assistance ved at lade universiteter og forskningsinstitutter deltage. Medlemsstaterne bør lade sig inspirere af de europæiske innovationskontorer, der deltager i forskning og udvikling.
<P>
Jeg er sikker på, at Kommissionen - på baggrund af forslagene i Malcolm Harbours betænkning - vil udarbejde en detaljeret og letforståelig vejledning, som kan være til hjælp for især små og mellemstore virksomheder og relevante myndigheder på området for offentlige indkøb og implementering.
<P>
Kun gennem et tæt samarbejde mellem EU's medlemsstater på området for offentlige indkøb vil vi være i stand til at øge innovationen og sikre vedvarende høj kvalitet i de offentlige tjenester.
