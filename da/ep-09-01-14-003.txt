<CHAPTER ID="003">
Præsentation af det tjekkiske formandskabs program (debat) 
<SPEAKER ID="007" NAME="Formanden">
Næste punkt er en udtalelse fra Rådet om præsentationen af det tjekkiske formandskabs program.
<P>
Jeg vil gerne give Rådets formand, Den Tjekkiske Republiks premierminister, Mirek Topolánek, en rigtig hjertelig velkomst til Europa-Parlamentet. Hjertelig velkommen, hr. Topolánek.
<P>
(Bifald)
<P>
Jeg vil også gerne byde formanden for Europa-Kommissionen, José-Manuel Durão Barroso, hjertelig velkommen.
<P>
Mine damer og herrer! Vi ved alle, at det er særlig udfordrende at varetage formandskabet, og jeg ved, at premierminister Mirek Topolánek ikke alene finder det intellektuelt, men også følelsesmæssigt meget bevægende med den politiske erfaring, han har med sig fra kommunisttiden, at stå her i dag for at aflægge beretning for Den Europæiske Union som dens repræsentant.
<P>
Det er nu anden gang - første gang var det Slovenien - vi kan byde et land, der sluttede sig til EU den 1. maj 2004, velkommen som indehaver af formandskabet. Jeg er sikker på, at jeg taler på alles vegne, når jeg siger, at det tjekkiske formandskab har vores fulde opbakning, og at vi agter at gøre vores ypperste for at sikre et vellykket formandskab for EU i denne vanskelige tid.
<P>
Med denne indledning vil jeg opfordre Rådets formand premierminister Mirek Topolánek til at tale til forsamlingen. Endnu engang: hjertelig velkommen til Europa-Parlamentet.
<P>
(Bifald)
<SPEAKER ID="008" NAME="Mirek Topolánek">
formand for Rådet. - (CS) Hr. formand for Europa-Parlamentet, hr. formand for Europa-Kommissionen, mine damer og herrer! Jeg står foran jer i dag for første gang som formand for Det Europæiske Råd. Den Tjekkiske Republik har overtaget formandskabet for EU efter Frankrig, hvilket jeg anser for mere end symbolsk. Frankrig spillede nemlig en vigtig rolle som fødselshjælper for den moderne tjekkiske stat. Det var ved det franske hof, at vores største monark, den bøhmiske konge og tysk-romerske kejser Karl IV, voksede op. Og det var med det parisiske Sorbonne som forbillede, at han grundlagde universitetet i Prag, der er et af de fremragende centre for europæisk uddannelse. Vi er altså knyttet til Frankrig såvel på grund af opfyldelsen af de forhåbninger, vi har næret som nation, som gennem fremme af de universelle europæiske værdier.
<P>
Lige som det ikke var let at grundlægge et universitet i Bøhmen til sammenligning med Sorbonne, er det ikke let at overtage EU-formandskabet fra Frankrig. Jeg kan kun få øje på én måde, hvorpå vi ærefuldt kan varetage det hverv. Det er ikke tilfældigt, at jeg har valgt en monark fra Middelalderen som eksempel på vores bånd til Frankrig og de europæiske værdier. Karl IV kunne ikke forfægte et snævert tjekkisk standpunkt i sine politikker. Tværtimod måtte han integrere og repræsentere et stort, sammensat kejserrige.
<P>
På en måde følger EU op på denne Middelalderens universalisme, om ikke andet så ved at holde sig til en fælles moral og et fælles retsgrundlag frem for lokale magtstillinger. Der tales også om en anden Europæisk Union, bureaukratisk, teknokratisk og uden sjæl, men jeg tror på det første Europa: et frihedens og retfærdighedens, ideernes og reglernes Europa.
<P>
I det værdiunivers, hvor loven står over det enkelte menneske, betyder landets størrelse ikke noget. Det, der betyder noget, er evnen til at tjene en fælles idé. Det land, der beklæder formandskabet, har hverken til opgave at fremme egne interesser eller træffe beslutninger. Rollen består i at befordre og inspirere debatten. I dag står jeg ikke foran jer som premierminister for Den Tjekkiske Republik, men som formand for Det Europæiske Råd. De synspunkter, jeg vil fremføre her i de næste seks måneder, vil ikke være mine egne eller den tjekkiske regerings synspunkter. Det bliver de synspunkter, som alle 27 lande er enige om, og som er indarbejdet i Det Europæiske Råds konklusioner.
<P>
Jeg kan ikke forestille mig at skulle træde frem for jer på andre måder. I har som direkte valgte medlemmer af Europa-Parlamentet naturligvis ret til at spørge mig om hvad som helst, og hvis I er interesserede, vil jeg til hver en tid med glæde give min mening til kende eller forklare den tjekkiske holdning. Men det finder jeg ikke selv så væsentligt. Der, hvor de nationale interesser brydes, er Det Europæiske Råd, som blev dannet til formålet inden for rammerne af det europæiske demokratis nødvendigvis komplekse kontrolsystem. Imidlertid er Rådets primære opgave at søge at samle synspunkterne og nå frem til et kompromis, som alle kan acceptere. Det vil jeg til hver en tid strengt, beslutsomt og korrekt forfægte her.
<P>
I EU siger man, at tjekkerne altid er utilfredse med et eller andet, at vi er nogle af de brokkehoveder, som andre skal frygte, og at vi er en nation af hussitter og chauvinistiske brushoveder. Jeg er dybt uenig i denne kritik. Som vores første præsident T.G. Masaryk er også jeg overbevist om, at "det tjekkiske spørgsmål" faktisk er et europæisk spørgsmål, og at det altid har udviklet sig inden for en tværeuropæisk sammenhæng i overensstemmelse med fælleseuropæiske værdier og i tråd med udviklingen i andre lande.
<P>
Som Masaryk skrev for hundrede år siden i sin anden udgave af bogen "det tjekkiske spørgsmål": "Vores nationale litterære og sproglige opblomstring fandt sted samtidige med opblomstringer og nye tendenser i alle europæiske nationer. Det betyder, at vores opblomstring ikke var isoleret og mirakuløs, som den sædvanligvis betegnes, men fuldt ud led i en tværeuropæisk udvikling."
<P>
Jeg skulle mene, at disse ord er relevante også i dag, hvor Den Europæiske Union som helhed sammen med de enkelte medlemsstater søger at finde det rette nye udseende til Europa. Et udseende, som vil afspejle de traditionelle europæiske værdier og samtidig have et skær over sig af uforfærdet forventning til det tredje årtusind. Et udseende, der harmonerer med Unionens motto, Forenet i mangfoldighed, et udtryk af enhed og samtidig mangfoldighed. Lige som i det 19. århundrede går tjekkerne i dag ind i denne debat som et lille, ungt medlem. Men vi anser dog - også lige som dengang - os selv for at være et gammelt medlem af den store familie af stolte europæiske nationer.
<P>
Gennem de næste seks måneder får vi anledning til fuldt ud at demonstrere vores holdning til europæisk integration. Det tjekkiske formandskab falder i et år, som er betydningsfuldt af flere grunde. I år er det fem år siden, at EU gennemgik den historisk største udvidelse, nemlig den i 2004, som var den symbolske og konkrete kulmination på den vellykkede genforening af et hidtil splittet kontinent. Og i år fejrer Europa 20-året for jerntæppets fald, som satte landene i den tidligere Sovjetblok i stand til at vende tilbage til frihed og demokrati.
<P>
I 2009 fejrer vi desuden 30-året for de første direkte valg til Europa-Parlamentet, som De repræsenterer. Af EU's tre institutioner er det Parlamentet, som vi betragter som kilden til direkte politisk legitimitet. Europa-Parlamentet er det eneste direkte valgte organ i EU, og med de gentagne opfordringer til at mindske det såkaldte demokratiske underskud har det fået stadig større autoritet, som årene er gået.
<P>
Endelig markerer vi i år 60-året for grundlæggelsen af Nato, der er den vigtigste transatlantiske forsvarsalliance. På sikkerhedsområdet er NATO tilkendegivelsen af de euro-atlantiske bånd, der bekræfter gyldigheden af vores europæiske civilisations værdier på begge sider af Atlanterhavet.
<P>
2009 bliver ikke kun et år med betydningsfulde mærkedage, men også et år med vigtige og vanskelige udfordringer. Vi må fortsætte med at løse institutionelle problemer. EU's internationale rolle skal stå sin prøve i ikke blot den uløste konflikt i Georgien, men også i den nylige optrapning af spændingerne i Mellemøsten. Endelig kræver spørgsmålet om energiforsyningssikkerhed vores øjeblikkelige opmærksomhed. Ud over vores planlagte opgaver skal vi i lighed med det franske formandskab sætte nye skibe i søen. Og man kan aldrig vide, om vi får os endnu en overraskelse eller to.
<P>
Det land, der varetager formandskabet, har ikke indflydelse på EU's langsigtede dagsorden eller nye problemers opståen. Det, som det kan og skal øve indflydelse på, er udvælgelsen af formandskabets prioritering, og som det er sædvane, vil jeg her gøre rede for, hvordan vi har prioriteret.
<P>
Vores første indsats gjaldt at sikre, at disse prioriteter ikke kun repræsenterer tjekkiske holdninger, men også afspejler kontinuiteten i udviklingen i EU, de enkelte medlemslandes holdninger og tanker samt de politiske tendenser. Dette har været en bredt anlagt konsensusopgave, ikke en ensidig konfronterende opgave. Selv om det naturligvis er umuligt at stille alle 100 % tilfredse med disse prioriteringer, tror jeg, at De alle kan finde noget i vores program, som De kan nikke bekræftende til.
<P>
Samtidig vil jeg bestemt ikke lægge skjul på det faktum, at Den Tjekkiske Republik lige som alle andre medlemsstater med formandskabet får anledning til at henlede opmærksomheden på områder, hvor vores specifikke viden sætter os i stand til at bidrage med noget til Europa. Og hvilke områder taler jeg om?
<P>
Som et land, der er afhængigt af olie- og gasimport, og som tidligere østblokland er vi helt bevidste om betydningen af energiforsyningssikkerhed som en forudsætning for ikke blot økonomisk velfærd, men også for en fri og uafhængig udenrigspolitik.
<P>
Som ny medlemsstat med erfaring med totalitarisme betyder vores medlemskab af Fællesskabet enormt meget for os, og vi mener, det er vores moralske pligt at styrke samarbejdet med dem, der står udenfor. Lige som Frankrig udnytter sin viden om Middelhavsområdet, ønsker vi at overbevise EU om vigtigheden af partnerskaber mod øst.
<P>
Det tredje bidrag, som jeg ønsker at nævne her, er vores erfaring med krisen i banksektoren, som vi måtte igennem i slutningen af 1990'erne. Vi kan bidrage til den aktuelle debat med vores anbefalinger og vores eksperter. På grund af stabiliseringen af de finansielle institutioner er vi et af de meget få lande i dag, der ikke har måttet betale med skatteydernes penge for at redde banker, der er ramt af finanskrisen.
<P>
Vores prioriteringer for formandskabet afspejler tjekkisk viden, respekterer kontinuiteten i EU's udvikling og er faktisk nøje tilpasset de øjeblikkelige problemer.
<P>
Som De sandsynligvis ved, er mottoet for vores formandskab et "Europa uden grænser". Jeg vil dertil føje undertitlen et "Europa med regler". Denne vision får ny betydning i dagens oprørte politiske og økonomiske situation. Vi mener, at kun et Europa, der udnytter sit fulde økonomiske, menneskelige og kulturelle potentiale, kan fastholde sin placering økonomisk og politisk i den globale konkurrence. Det er desto mere tilfældet i krisetider.
<P>
Den fulde udfoldelse af Europas potentiale hæmmes af en række indre grænser eller hindringer, som vi skal forsøge at fjerne. Jeg tænker f.eks. på de sidste tilbageværende forhindringer for, at alle medlemsstater til fulde kan udøve de fire friheder i EU, på den unødvendige administrative byrde, der lægges på iværksættere, og på manglen på samkøringslinjer mellem energinettene, som er en hindring for en større energiforsyningssikkerhed og udviklingen af det indre energimarked.
<P>
På den anden side kan et Europa uden grænser ikke være et Europa uden regler og landegrænser. Fjernelsen af de indre grænser eller hindringer skal gå hånd i hånd med beskyttelsen mod ulovlig indvandring og illegal virksomhed, der truer europæernes sikkerhed og interesser, især hvad angår intellektuel ejendomsret. Kun ved at sætte tydelige grænser kan vi blive i stand til mere aktivt at nedbryde ydre hindringer, f.eks. i international handel, så vi bedre kan udnytte det potentiale og de komparative fordele, som vi har her i de europæiske lande.
<P>
I de seks måneder, hvor Den Tjekkiske Republik varetager formandskabet, vil vi søge at nå disse overordnede mål gennem indførelsen af tre hovedprogramområder, nemlig 1. økonomi, 2. energi og 3. EU i verden. Her ved årets begyndelse har vi dog kogt det ned til to områder, nemlig Gas og Gaza, men det er der jo også sprængstof nok i.
<P>
Jeg kan sige lige ud, at jeg kunne tale i timevis om individuelle prioriteringer og opgaver, men vigtigere end alle ordene er de resultater, som det tjekkiske formandskab har opnået hidtil. I dag er det den 14. januar, hvilket betyder, at vi har haft formandskabet i to uger. I den tid har vi nået at finde en politisk løsning på det komplicerede problem med russisk gas og forhandlet en aftale på plads mellem de to parter i striden. Vi har også anført en europæisk delegation til konfliktområdet i Mellemøsten. Delegationen fuldførte en vanskelig forhandlingsrunde med alle parter til stede og opnåede den første succes med åbningen af en humanitær korridor ind i Gaza.
<P>
Alt dette er kommet på et tidspunkt, hvor vi har stået i en vanskelig situation hjemme med en regeringsrokade og er blevet udsat for angreb fra oppositionen, som på uansvarlig vis har torpederet Tjekkiets formandskab for EU og taget landets udenrigspolitiske forpligtelser som gidsler i en indenrigspolitisk strid. Jeg synes, at de resultater, vi har opnået til trods herfor, er rigeligt svar nok til de tvivlere, der sagde, at Den Tjekkiske Republik af diverse objektive og subjektive årsager ikke ville være i stand til at lede EU.
<P>
Men nu vil jeg vende mig mod de enkelte områder:
<P>
Det første hovedprogramområde er "økonomi".
<P>
Det tjekkiske formandskab vil primært presse på for den fulde gennemførelse af konklusionerne i erklæringen fra G20-topmødet i november 2008 og Det Europæiske Råds konklusioner fra december 2008. I overensstemmelse med disse konklusioner er de centrale forudsætninger for succes, at vi hindrer overregulering og undgår protektionisme - eller med andre ord overholder den primære EU-lovgivning og de fastlagte regler. EU må ikke lukke sig selv ude fra omverden; tværtimod skal EU stræbe efter den størst mulige åbenhed i verdenshandelen og drage maksimal nytte af den.
<P>
Her har min ven Joseph Daul fra PPE-DE-Gruppen ramt plet med ordene: "Den nuværende økonomiske krise er ikke et nederlag for kapitalismen, men snarere et resultat af politiske fejltagelser og mangel på regler for tilsynet med finansmarkederne."
<P>
De vigtigste opgaver bliver en gennemgang af direktivet om kravene til investeringsselskabers og kreditinstitutters kapitalgrundlag, færdiggørelsen af forhandlingerne om direktivet om forsikring, en forordning om kreditvurderingsinstitutter og et direktiv om elektroniske penge. Formandskabet vil også presse på for at få en gennemgang af forordningen om betalinger i euro og sidst, men ikke mindst for hurtigt og grundigt at få igangsat køreplanen for Rådet (økonomi og finans), som blev vedtaget som reaktion på finanskrisen. Samtidig er det afgørende vigtigt at få foretaget en gennemgribende analyse af de muligheder, der allerede ligger i gældende lovgivning, og drage fuld nytte af dem.
<P>
Kun en økonomisk stærk og indflydelsesrig Europæisk Union kan magte at løse de vigtige problemer med global politik, sikkerhed, handel og miljøet. Formandskabet må derfor hellige sig virkeliggørelsen af den europæiske økonomiske genopretningsplan med vægt på at indarbejde den i Lissabonstrategien, således at de kortsigtede virkemidler i første omgang skal styrke vores økonomier, hvorefter de mellem- til langsigtede strukturelle reformer skal sættes i værk.
<P>
Et eksempel på disse vigtige strukturelle reformer er den fælles landbrugspolitik. Nøglen ligger i at give alle EU's medlemsstater lige vilkår med hensyn til direkte betalinger, både for så vidt angår de udbetalte beløb som selve betalingssystemet (fjernelse af historiske forskelle og hensyntagen til forskellene mellem de enkelte medlemsstaters landbrug). Den Tjekkiske Republik ønsker at indarbejde denne dimension i debatten om den fremtidige fælles landbrugspolitik efter 2013.
<P>
På langt sigt er den bedste måde, hvorpå vi kan beskytte os mod de ødelæggende virkninger af kommende kriser, at styrke EU's konkurrenceevne. Som jeg har sagt før, handler dette om den fulde forfægtelse og udøvelse af de fire friheder, som EU bygger på. Jeg vil gerne tilføje en "femte frihed", nemlig fri bevægelighed for viden, hvilket er en slags tilbagevenden til den Middelalderens universalisme, jeg har nævnt.
<P>
En vigtig faktor i forbedringen af konkurrenceevnen er en bedre kvalitet i lovgivningen, herunder en mindskelse af regelbyrden - at gøre det lettere at drive forretning, især for små og mellemstore virksomheder. Den Tjekkiske Republik anlægger en meget høj profil på dette område.
<P>
På området udenrigshandel har formandskabet rettet sit fokus mod en genoplivning af WTO-drøftelserne. I den forbindelse tillægger vi det stor betydning at sikre en vellykket fuldførelse af Doha-udviklingsagendaen. Doha-udviklingsagendaen udgør en indsats for at opnå en åben liberalisering af handel på multilateralt niveau, hvilket vil sikre varige fordele. Hvis drøftelserne om Doha-udviklingsagendaen afbrydes, vil formandskabet forsøge at søsætte overvejelser om multilaterale handelsværktøjer og støtte en optrapning af drøftelserne i forbindelse med andre WTO-agendaer.
<P>
Vi må ikke glemme investeringer i uddannelse, forskning, udvikling og innovation sideløbende med behovet for at forbedre lovgivningsmiljøet og mindske den administrative byrde. Jeg vil her citere formanden for Den Socialdemokratiske Gruppe i Europa-Parlamentet Martin Schulz: "Europa kan ikke med held konkurrere med andre egne af verden på lave lønninger og sociale standarder, men må gøre det på teknologisk innovation, højere jobkvalitet og borgernes kompetencer og viden." Jeg støtter fuldt ud dette synspunkt.
<P>
Det næste hovedprogramområde er "energi".
<P>
Dette andet hovedområde indgår lige som det første i en øjeblikkelig udviklingssammenhæng. Endda endnu mere presserende og tungtvejende skulle jeg mene. Den globale krise kan svække Europa på kort sigt, men den energimangel, der truer os, ville straks - og også på langt sigt - ødelægge ikke kun Europas økonomi, men også vores frihed og sikkerhed. Det tjekkiske formandskab vil afgjort fortsætte sine anstrengelser for at tilvejebringe sikker, konkurrencedygtig og bæredygtig energi til Europa.
<P>
På området for energiforsyningssikkerhed vil vi gerne koncentrere os om tre aspekter. For det første fuldførelsen af den anden strategiske energiredegørelse, herunder en analyse af EU's udbud af og efterspørgsel efter energi på mellemlangt sigt og på basis heraf en identifikation af de rette infrastrukturprojekter. For det andet færdiggørelsen af direktivet om opretholdelse af minimumslagre af mineralolie og mineralolieprodukter, hvor vi støtter en forøgelse af det obligatoriske minimumslager fra 90 til 120 dage. For det tredje reformeringen af de transeuropæiske energinet (TEN-E), hvor lovpakken om energiforsyningssikkerhed, som Kommissionen godkendte i november 2008, også indeholder grønbogen om de europæiske energinet. Lige så vigtig er styrkelsen af infrastrukturen i de enkelte medlemsstater, f.eks. de eksisterende grænseoverskridende forbindelser, og anlæggelsen af nye samkøringslinjer i energinettet. Vi håber at få Europa-Parlamentets opbakning til alle relaterede retsakter.
<P>
Naturligvis er vi også interesserede i at diversificere forsynings- og transportruterne. Det er klart, at f.eks. anlæggelsen af Nabucco-gasrørledningen har høj prioritet, og støtten til anlæggelsen af nye olierørledninger er lige så vigtig. Desuden må vi gøre en indsats for at diversificere energimixet, herunder rehabiliteringen af kernekraft og investering i nye teknologier.
<P>
Som eksempel på vores evne til at opnå energiforsyningssikkerhed i praksis kan vi pege på den aftale, vi har været mægler på, om indførelsen af en overvågningsmekanisme for transit af gas fra Rusland. Målet var at genoprette den basale tillid mellem Den Russiske Føderation og Ukraine og at indføre elementær åbenhed om emnet. Vi har evnet at få Rusland og Ukraine til at underskrive et fælles dokument, så det bliver muligt at genoptage forsyningerne til EU.
<P>
Nu må EU træffe beslutninger og foranstaltninger til at sikre, at der ikke fremover sker en gentagelse af denne krise og dens virkninger for medlemsstaterne. Åbenheden i gasbranchen skal øges, og forsyningsruter og leverandører skal diversificeres. EU-landenes energimix skal diversificeres. Vi skal alvorligt overveje at udvikle sikker kernekraft. Der skal sættes skub i opførelsen af infrastruktur i EU for at sikre effektive samkøringslinjer mellem medlemsstaterne som en forudsætning for opbygningen af et effektivt gasmarked.
<P>
På området for det indre marked og infrastruktur skal vi gøre en indsats for at opnå en effektiv samordning mellem transmissionssystemoperatørerne, fuldføre et forenet indre marked for el og gas og sikre, at hullerne i transmissions- og transportsystemet lukkes.
<P>
Med hensyn til spørgsmålet om lovgivningsmæssige prioriteringer på dette område ønsker vi at afslutte den tredje lovpakke om det indre energimarked, hvilket betyder, at vi skal færdiggøre gennemgangen af to direktiver og to forordninger om el og gas, hvis formål er at gennemføre liberaliseringen af el- og gasmarkedet. Vi sigter også mod at sætte forordningerne korrekt i drift og at oprette et agentur for samarbejde mellem lovgiverne på energiområdet.
<P>
Et andet område er skærpelsen af energieffektiviteten, som det svenske formandskab ønsker at gøre mere ud af. Det betyder, at trojkaen Frankrig, Den Tjekkiske Republik og Sverige vil have angrebet energispørgsmålet i alle detaljer og fra alle sider.
<P>
Selv om dette hovedområde kaldes "energi", er det uløseligt forbundet med klimabeskyttelsespolitikken. På dette politiske område vil formandskabet søge at nå frem til en globalt acceptabel aftale om fastsættelse af reduktionsforpligtelser efter 2012. Det betyder især, at vi skal have USA, Indien og Kina med. Og aftalen vil bane vej for bred international enighed i København i slutningen af 2009. En sådan enighed bør også afspejle de aktuelle tendenser i verdensøkonomien. I forbindelse med den kommende økonomiske recession og forsyningskrisen vil det være særlig vigtigt at harmonisere kravene, hvad angår miljøet, konkurrenceevnen og sikkerheden.
<P>
Årets begyndelse var en påmindelse om, at vi som en del af hovedprogramområdet "EU i verden" også må tage højde for uforudsete hasteopgaver. Den nylige eskalering af spændingerne mellem Israel og Hamas kræver ikke blot en aktiv tilgang fra EU's side, men også koordinering med vigtige globale og regionale aktører. Igen får vi bekræftet, at der ikke kan opnås fred, førend Palæstina begynder at fungere som en egentlig stat, der er i stand til at garantere lov og orden på sit område og sikkerhed for sine naboer.
<P>
Derfor skal EU ud over sine igangværende diplomatiske aktiviteter fortsætte sine bestræbelser for at opbygge den palæstinensiske infrastruktur, uddannelsen af sikkerhedsstyrker og styrkelsen af den palæstinensiske regerings myndighed. I processen med at løse konflikten vil det tjekkiske formandskab udnytte sine gode forbindelser til både Palæstina og Israel. Men det er klart, at det ikke uden gensidig tillid er muligt at sikre fred på langt sigt i Mellemøsten.
<P>
Jeg har allerede nævnt partnerskaber mod øst. Krisen i Georgien viste, hvor vigtigt det er for EU at have en strategi for den region. Udbygningen af den østlige dimension af den europæiske naboskabspolitik gennem en styrkelse af samarbejdet med landene i regionen (frem for alt Ukraine) og ligeledes med landene i Transkaukasien og det kaspiske område er at stor betydning, ikke kun moralsk, men også i praksis. Dette samarbejde vil sætte os i stand til at diversificere vores udenrigshandel og forsyningerne af energiråvarer.
<P>
For så vidt angår de transatlantiske forbindelser, er det indlysende, at medmindre de styrkes og udvikles, kan EU ikke effektivt varetage sin rolle som en stærk global aktør, lige som USA lige nu ikke er i stand til at varetage denne rolle uafhængigt af andre. På langt sigt kan vi kun nå vores mål, hvis vi arbejder sammen. Det tjekkiske formandskab vil derfor lægge vægt på den intensive dialog med repræsentanterne fra den nye amerikanske regering på nøgleområder som økonomi, klima og energi og samarbejdet med tredjelande (Pakistan, Afghanistan, Rusland og landene i Mellemøsten).
<P>
Det er også af grundlæggende betydning for EU's stilling i verden, hvilken holdning medlemsstaterne har, når de forhandler en nye aftale på plads om partnerskab med Rusland. Diverse begivenheder de senere år og særlig de seneste måneder har rejst en række spørgsmål og understreget nødvendigheden af, at EU som helhed vælger samme tilgang. Forudsætningerne herfor er en forståelse af Rusland og en fælles analyse, og vi støtter derfor samarbejdet mellem eksperter i russiske forhold på tværs af EU.
<P>
Under det tjekkiske formandskab vil vi også fortsætte drøftelserne om udvidelse af EU med landene på det vestlige Balkan og Tyrkiet. Det vestlige Balkan skal ikke glemmes på grund af vores økonomiske problemer og den aktuelle internationale krise. Med hensyn til Kroatien vil formandskabet gøre alt for at sikre, at dette land snarest muligt optages i EU. Det positive eksempel Kroatien er en nødvendig betingelse for at de andre vestlige Balkanlande kan fastholde deres EU-forhåbninger. Vi skal afgjort gøre vores yderste for at støtte deres fremskridt inden for stabilitets- og associeringsprocessen.
<P>
Som en del af dette projekt er det tjekkiske formandskab også rede til at fortsætte udviklingen af den sydlige dimension af den europæiske naboskabspolitik og forbedre forholdet mellem partnerlandene. Dette inkluderer styrkelsen af de EU-israelske relationer og fredsprocessen i Mellemøsten generelt - og de aktuelle dramatiske begivenheder i den region må ikke afskrække os. Tværtimod understreger de behovet for at finde en fredelig løsning.
<P>
Sidst, men ikke mindst omfatter hovedprogramområdet "EU i verden" emnet indre sikkerhed. Det skyldes, at de aktuelle sikkerhedstrusler i sagens natur også truer vores indre sikkerhed mere og mere. Opbygningen af et område med frihed, sikkerhed og retfærdighed er en fælles EU-interesse, der berører alle unionsborgeres tilværelse. I den forbindelse vil formandskabet gøre en indsats for yderligere fremskridt med Schengensamarbejdet, politi- og toldsamarbejdet og samarbejdet mellem medlemsstaterne i civile og strafferetlige anliggender.
<P>
Vi er klar over, at afslutningen på vores formandskab vil blive præget af valget til Europa-Parlamentet, en mere intens politisk atmosfære og behovet for at fuldføre lovgivningsprocessen for udvalgte retsakter, så de ikke løber ud i sandet. Desuden har vi de indledende drøftelser om Europa-Kommissionens nye form på dagsordenen.
<P>
Det er også op til det tjekkiske formandskab at fortsætte debatten med Irland om Lissabontraktatens skæbne. Jeg er overbevist om, at det er nødvendigt at gennemføre disse drøftelser med følsomhed og respekt for de irske borgeres suverænitet. Hvis der desuden skulle afholdes en folkeafstemning om Lissabontraktaten i Den Tjekkiske Republik, tyder alt på, at den heller ikke vil blive vedtaget der. Det er nødvendigt at finde en løsning, som et flertal af irerne vil kunne acceptere. Det vil utvivlsomt også hjælpe os i vores interne politiske debat.
<P>
Jeg indledte med at sige, at det tjekkiske spørgsmål også er et europæisk spørgsmål. Sandsynligvis har ingen anden nation viet så megen plads og tid og så stor anstrengelse til en debat om sin egen identitet, som tjekkerne har. Det, som EU gennemgår nu i sin søgen efter sin form og sin eksistensberettigelse, er noget, som vi kender særdeles godt fra vores egen historie. I vores rolle som det land, der varetager formandskabet, tilbyder vi derfor Fællesskabet vores to hundrede års erfaring med at søge efter vores egen historiske rolle, vores egen plads i familien af europæiske nationer.
<P>
Det tjekkiske forhold til Europa blev beskrevet nærmere for over 70 år siden af kritikeren og filosoffen František Václav Krejčí: "Vi ser ikke de tjekkiske landområder som "Europas hjerte" på geografisk vis, men snarere på kulturel og intellektuel vis. Vi befinder os dybest inde i de centrale dele af kontinentet, hvor påvirkningerne fra alle egne heraf mødes. Vi føler os omgivet af alle europæiske nationer, om ikke direkte så gennem den imaginære kraft i kulturelle værker. Vi siger dette, fordi vi står der, hvor intellektuelle strømninger mødes, og det følger deraf, at vi har en opgave i at mægle og navnlig mægle mellem øst og vest."
<P>
Jeg synes, disse ord er en inspiration her ved begyndelsen af 2009, hvor opgaven, som Den Tjekkiske Republik skal løfte de næste seks måneder, er at være mødeleder for debatter i EU. Tak for opmærksomheden.
<SPEAKER ID="009" NAME="Formanden">
Hr. formand for Rådet! Vi vil gerne takke Dem for den yderst konstruktive og omfattende beretning og ønsker dem held og lykke med formandskabet!
<SPEAKER ID="010" NAME="José Manuel Barroso" LANGUAGE="FR">
Hr. formand, hr. formand for Rådet, mine damer og herrer! De første få dage af 2009 har ikke efterladt nogen tvivl. De næste seks måneder vil sætte EU på en prøve. Europa vil blive nødt til at bevise sin beslutsomhed med hensyn til at hjælpe sine borgere, arbejdstagere og virksomheder med at se den økonomiske krise i øjnene og overvinde den. Europa bliver nødt til at bevise sin solidaritet i nødsituationer som den pludselige nedlukning af gasforsyningen, som vi i øjeblikket er udsat for. Europa bliver nødt til at demonstrere sin evne til at bruge al sin eksterne indflydelse for at løse de internationale konflikter, der er så farlige for verdensfreden, som Gazakonflikten er i dag.
<P>
I tæt samarbejde med det nuværende tjekkiske formandskab - og her vil jeg gerne byde velkommen til premierminister Mirek Topolánek og hele hans hold, jeg ønsker dem held og lykke i spidsen for Rådet og endnu engang ønsker jeg at udtrykke min fulde tillid til Den Tjekkiske Republiks evne til at varetage denne vigtige rolle - i tæt samarbejde med sidstnævnte og med Den Europæiske Union vil Kommissionen bestræbe sig for at vise, at Unionen er opgaven voksen.
<P>
Sammen kan vi vise europæerne i disse seks måneder, hvorfor EU er så utrolig vigtig i dag. Vi kan vise dem, hvorfor det er direkte i deres egen interesse at give udtryk for deres holdninger ved at vælge parlamentsmedlemmer til Europa-Parlamentets næste periode. Lad os vise vores medborgere, hvorfor Europa bliver nødt til at øge demokratiet og effektiviteten, som det er bestemt i Lissabontraktaten, og hvorfor den bør nyde godt af det, og lad os også vise dem, hvorfor - nu mere end nogensinde - vi behøver en Lissabontraktat, som har opbakning fra alle vores medlemsstater.
<P>
Vi har et solidt fundament at arbejde ud fra. I 2008 viste Unionen, at den var i stand til at træffe vanskelige beslutninger, der forpligter vores samfund mange år frem. Energi- og klimaforandringspakken viser tydeligt et visionært og beslutsomt Europas politiske vilje. Med denne pakke kan vi gøre de nødvendige tiltag for at nå frem til en ambitiøs international aftale i december. I 2008 beviste Unionen også sin evne til at tilpasse sig forandring. Den fandt hurtigt midlerne til at reagere på finanskrisen og nåede meget hurtigt en aftale om en genopretningsplan, der øjeblikkelig kunne stimulere europæisk økonomi. Det vil jeg vende tilbage til.
<P>
Unionen træder også ind i 2009 i sikker forvisning om sit internationale ry. EU var i forreste række med hensyn til at løse konflikter som den mellem Rusland og Georgien. EU vil ikke slække på sin indsats for at hjælpe med at bringe parterne sammen i konflikter som den i Gaza. Og faktisk er det takket være EU, at der i det mindste er åbnet humanitære korridorer for at hjælpe befolkningen i Palæstina.
<P>
EU har desuden inspireret de tiltag, som G20 har valgt til at imødegå den økonomiske krise. EU har bekræftet sit fulde engagement i markedsåbning, særligt afslutningen af Doha-processen for udvikling og handel og også millenniumudviklingsmålene, som krisens alvor ikke må drage i tvivl. Europa skal også fortsat gøre alt for at tage de aktuelle udfordringer op, og jeg tror, at vi har grund til at være trygge.
<P>
I løbet af året vil Kommissionen fortsat gøre alt, hvad den kan, for at sikre, at vi ikke mister det momentum, vi har opbygget i Washington under G20-mødet. Vi tror, at det er vigtigt at fortsætte med at fjerne alle hindringer for en reform af det globale finanssystem, og vi har en ekstraordinær mulighed med G20-mødet i London. EU skal tale med én stemme i London og fortsat udvise lederskab i forbindelse med reformeringen af det globale finanssystem.
<P>
Kommissionen vil fortsat foreslå vigtige initiativer i år, f.eks. til bedre regulering af den måde, som finansmarkederne fungerer på, igangsætte et nyt handlingsprogram inden for retfærdighed, frihed og sikkerhed og foreslå nye foranstaltninger til tilpasning efter klimaforandringerne. Vi skal udarbejde vores forslag med budgetgennemgangen i baghovedet. Desuden skal vi være særlig opmærksomme på udviklingen i den økonomiske og sociale situation og træffe alle fornødne foranstaltninger. Europa-Parlamentets medlemmer er stadig i færd med at undersøge nogle meget vigtige forslag. Vi håber, at forslagene vil kunne vedtages inden udgangen af parlamentsperioden, navnlig takket være det tjekkiske formandskabs engagement. Jeg tænker mere specifikt på de forslag, der er knyttet til den økonomiske og finansielle krise, den sociale pakke, det indre energimarked - som de aktuelle begivenheder har vist, er så afgørende - og også telekompakken og vejtransporten.
<P>
Jeg vil fokusere på energi og økonomi i dag. Det er her, Europas borgere føler sig mest pressede i år. Og det er her, EU's beslutsomme og virkningsfulde handlinger kan gøre en reel forskel.
<P>
Et emne, der kræver beslutsomhed og hurtig handling fra Europas side, er gas, hvor EU uforskyldt har måttet kaste sig ud i en tvist mellem Rusland og Ukraine om transit af gas. Den nuværende situation er kort sagt både uacceptabel og utrolig. Uacceptabel, fordi EU's forbrugere i nogle medlemsstater stadig mangler gas efter en uge uden forsyninger. Utrolig, fordi situationen er den samme, dagen efter at en vigtig aftale blev underskrevet på højt plan med forsikringer fra russiske og ukrainske ledere om, at de vil gennemføre aftalen og lade gassen flyde.
<P>
Uanset hensigterne kan man i hvert fald slå fast, at Rusland og Ukraine udviser manglende evne til at honorere deres løfter over for visse EU-medlemsstater. Faktum er, at Gazprom og Naftogas er ude af stand til at opfylde deres forpligtelser over for de europæiske forbrugere.
<P>
Jeg vil gerne sende et meget klart budskab til Moskva og Kiev. Hvis aftalen, som EU har befordret, ikke overholdes straks, vil Kommissionen råde europæiske virksomheder til at anlægge sag, og den opfordrer medlemsstaterne til at løfte i flok for at finde alternative måder af sikre forsyning og transit af energi på.
<P>
(Bifald)
<P>
Vi vil meget snart se, om der er tale om en teknisk hindring, eller om der mangler politisk vilje til at overholde aftalen. Jeg siger det lige ud. Hvis aftalen ikke overholdes, betyder det, at Rusland og Ukraine ikke længere kan anses for at være pålidelige partnere for EU i forbindelse med energiforsyning.
<P>
(Bifald)
<P>
Under alle omstændigheder vil Kommissionen fremsætte yderligere forslag til forbedring af energiforsyningssikkerheden i Europa som opfølgning på den strategiske energiredegørelse fra november.
<P>
Det er også meget vigtigt at få gennemført klima- og energipakken og mobiliseret de 5 mia. EUR på EU-budgettet, der endnu ikke er brugt, til nye samkøringslinjer til energiforsyning, og jeg vil gerne takke det tjekkiske formandskab for dets støtte til opfyldelsen af dette løfte, som blev givet på højeste plan på det seneste møde i Det Europæiske Råd. Europa må handle nu for at undgå fremtidige gentagelser af denne situation.
<P>
Lad mig nu kaste blikket på økonomien. Alt tyder på, at det økonomiske klima stadig forværres. Arbejdsløsheden stiger. Produktionstallene falder fortsat. Det ser ud til, at det skal blive værre, førend det igen bliver bedre. Vi må ikke skjule for os selv, hvor alvorlig situationen er, men vi må heller ikke være negative og fatalistiske. Vi har udformet de rette strategier til at komme igennem krisen. Vi kan dæmpe virkningen for de mest sårbare grupper i vores samfund, og vi kan træffe beslutninger nu, som vil ruste os godt, når vi kommer ud af denne krise, og vi håber, at vi kommer ud af denne krise.
<P>
I de kommende uger skal vi først og fremmest prioritere samarbejdet om at føre vores hensigter ud i livet. Genopretningsplanen, som Kommissionen har foreslået, og som Det Europæiske Råd har bakket op, er det rette svar. Den udgør en tilstrækkelig omfattende stimulering til at virke i alle medlemsstater, idet et budget på ca. 1,5 % af EU's BNP er et betydeligt beløb, hvis pengene bruges ordentligt.
<P>
Den maksimale virkning skulle være sikret ved, at planen slår to fluer med ét smæk, nemlig den europæiske økonomis langsigtede sundhed og konkurrenceevne og behovet for kortsigtet stimulering for at bremse nedgangen. Det erkendes i planen, at der ikke er tale om en abstrakt økonomisk debat, men en krise, der påvirker europæerne, deres levevilkår og deres trivsel. De sociale konsekvenser af krisen skal håndteres direkte.
<P>
Endelig udnytter vi i planen den europæiske dimension bedst muligt ved gennem den rette koordinering at sikre, at handlinger i én medlemsstat får en positiv dominoeffekt i de andre lande og igangsætter et positivt samspil.
<P>
For at sætte dette program i værk behøver vi formandskabets aktive opbakning, støtte fra de enkelte medlemsstater og Rådet samt Europa-Parlamentets klare engagement. Det betyder især, at vi hurtigt skal blive enige om lovforslagene i pakken lige fra øget fart i anvendelsen af strukturfondene til den reviderede globaliseringsfond, og om frigivelsen af ubrugte bevillinger på 5 mia. EUR til strategiske projekter med specielt fokus på energi og samkøringslinjer. Den russisk-ukrainske krise har gjort det mere tydeligt end nogensinde, at det er til gavn for hele Europa på langt sigt, at vi får lukket hullerne i vores energiforsyningsinfrastruktur. Det betyder effektiv iværksættelse af planen om at frigive et stimuleringsbeløb på ca. 200 mia. EUR til vores økonomi. Og naturligvis betyder det, at vi skal holde øje med situationen, fordi den jo kan udvikle sig.
<P>
Mens vi tager kortsigtede initiativer, må vi ikke miste det lange sigt af syne. Vi kan bedst arbejde, hvis vi bygger videre på nogle af de succeser, som allerede er fundamentet for Europas velstand, f.eks. det indre marked. Mottoet for det tjekkiske formandskab, "Et Europa uden grænser", er bestemt et vigtigt og inspirerende budskab, men som premierminister Mirek Topolánek sagde, bør det understreges, at et Europa uden grænser kræver regler - europæiske regler. Regler til at sikre ensartede spilleregler for medlemsstaterne og de økonomiske aktører. Regler til at sikre, at fordelene ved europæisk integration kan nydes af alle borgere. Regler til at sikre, at vores livsstil er bæredygtig på langt sigt.
<P>
Vi vil arbejde tæt sammen med formandskabet og Europa-Parlamentet mod disse mål, fordi det Europa, vi ønsker, og det Europa, vi har brug for, er et Europa, der kombinerer frihed, solidaritet og sikkerhed til gavn for alle europæere.
<P>
(Bifald)
<SPEAKER ID="012" NAME="Joseph Daul" LANGUAGE="FR">
Hr. formand, hr. formand for Rådet, hr. formand for Europa-Kommissionen, mine damer og herrer! Straks efter at have overtaget hvervet står det tjekkiske formandskab over for store vanskeligheder og har fået den tyngende opgave at håndtere tre store kriser, nemlig den fortsatte økonomiske og sociale krise, gaskrisen, der har bragt Rusland og Ukraine på kant og påvirker EU og nabolandene i alvorlig grad, samt udbruddet af endnu en krig i Mellemøsten.
<P>
Stillet over for disse udfordringer kan vi som medlemslande kun vælge at samle kræfterne, vise solidaritet og handle koordineret og beslutsomt.
<P>
Jeg er glad for at kunne bemærke, at det tjekkiske formandskab i tæt samarbejde med Europa-Kommissionen har handlet hurtigt og i enighed i energikrisen, der har bragt Kiev og Moskva i konflikt. Selv om der ikke er fundet en løsning endnu, kan vi ikke acceptere at blive holdt som gidsler. Vi må handle med magt. Hr. Topolánek og hr. Barroso har ret. Ved at inddrage energien i de tre prioriterede områder har det tjekkiske formandskab fuldt ud forstået, hvad der bliver en af Europas største udfordringer i de kommende år, nemlig vores indbyrdes afhængighed på energiområdet og den nødvendige diversificering af vores energiressourcer.
<P>
Gruppen for Det Europæiske Folkeparti (Kristelige Demokrater) og De Europæiske Demokrater er lige som alle Europas borgere yderst bekymrede over denne konflikt og den trussel, den udgør for de europæiske lande som helhed. Vi kan ikke tolerere, at EU-medlemsstater holdes som gidsler i denne konflikt, og dette viser endnu engang, at det haster med at få en aftale på plads om europæisk energipolitik. Vi må derfor overveje seriøst, hvordan vi får mindsket vores afhængighed, og gøre noget ved energimixet.
<P>
Også situationen i Mellemøsten kræver af os, at vi påtager os vores ansvar på internationalt plan. Ja, Europa er verdens største donor af humanitær bistand - det kan vi være stolte af, og det må fortsætte - men det er ikke humanitær bistand i sig selv, der skal løse konflikten mellem Israelere og Palæstinensere.
<P>
Det, Europa har brug for, er en stærk og udtrykkelig politisk vilje understøttet af tilstrækkelige menneskelige, militære og finansielle ressourcer, for at vi kan være en troværdig aktør på den globale scene. Hvorfor har hele verden fæstnet sit blik på Barack Obama? Fordi Europa endnu ikke er i stand til at udmønte hans vision, idealer og viden. Europa har med rette kritiseret den nuværende amerikanske regerings enegang, og hvis tingene, som jeg håber, ændrer sig med den nye præsident, er vi så rede til at sikre vores del af det multilaterale samarbejde? Er vi rede til at frigive militære ressourcer, ikke til krigsførelse, men til fredsbevaring? Er vi rede til at frigive de budgetmidler, der skal til for at gennemføre vores politik?
<P>
Hr. Topolánek! De har med rette gjort EU's eksterne forbindelser til en af Deres prioriteter. De aktuelle begivenheder rummer mange eksempler på, hvor meget det haster at behandle dette emne, uanset om det gælder forbindelserne med Rusland, USA eller Mellemøsten, for ikke at tale om Middelhavet, Balkan, Afrika eller vækstøkonomierne. Europæerne forventer, at Europa øver indflydelse på den internationale scene. Det har alle opinionsmålinger vist i årevis. Hvad venter vi på?
<P>
Det tjekkiske formandskab skal håndtere den økonomiske og sociale krise ved at overvåge gennemførelsen af de nationale genopretningsplaner og lede EU på G20-topmødet i London i april. Vi opfordrer det tjekkiske formandskab til at arbejde sammen med Europa-Kommissionen om at definere og sammen med vores internationale partnere gennemføre regler, der skal gælde for de økonomiske aktører.
<P>
EU må beskytte sin sociale model, den sociale markedsøkonomi og fremme gennemførelsen af et markedstilsynssystem på det globale finansmarked svarende til det, vi har i vores egne lande. Europa må optræde forenet og beslutsomt i håndteringen af finanskrisen og også den økonomiske krise.
<P>
Vi regner med Dem, hr. Topolánek, og Deres formandskab med hensyn til at føre Europa igennem denne vanskelige periode.
<P>
(Bifald)
<SPEAKER ID="013" NAME="Martin Schulz" LANGUAGE="DE">
Hr. formand! De, hr. premierminister Topolánek, står i spidsen for det sidste formandskab i Rådet i Europa-Parlamentets indeværende periode. Denne parlamentsperiode indledtes med det nederlandske formandskab under ledelse af hr. Balkenende, og ingen kan huske, hvad han sagde her, og hvad vi svarede. Hvad vi drøfter og opnår sammen nu i de næste fem-seks måneder, vil derfor være en grundlæggende forudsætning for stor valgdeltagelse ved valget til Europa-Parlamentet. Hvis folk kan se, at vi - formandskabet, Europa-Parlamentet og Europa-Kommissionen - sammen har haft held til at klare de udfordringer, som vi står over for i en krisesituation, er jeg sikker på, at det vil skabe en grundlæggende positiv og konstruktiv stemning i slutfasen op til valget.
<P>
Derfor har vi i Den Socialdemokratiske Gruppe i Europa-Parlamentet en interesse i, at Deres formandskab bliver vellykket. Jeg havde mine tvivl i de første dage af formandskabet, da hr. Schwarzenberg sagde, at Israel udøvede sin ret til selvforsvar, og dermed holdt med den ene af parterne i en periode, hvor der var brug for EU som mægler. Det rettede han op på, og det var godt. Hr. Topolánek! De sagde selv, at vi ikke skulle være mæglere i gaskonflikten. De har De nu rettet op på.
<P>
Der var nogle begyndervanskeligheder, men de er nu overvundet, og det er godt. Hvis usikkerheden i starten - og jeg vil gerne understrege, at hr. Barroso havde ret, hvad det angår - nu faktisk gør, at Deres bestræbelser giver positive resultater, får De vores gruppes fulde opbakning. Det gælder også for den tale, De holdt her til morgen. Vi lyttede alle og noterede med stor velvilje, hvad De sagde, og med en tryg fornemmelse ved de kommende måneder.
<P>
Jeg vil gerne tage et af de punkter op, De nævnte. De citerede min ven hr. Daul - en klog mand, men i dette tilfælde tog han fejl - som her sagde, at finanskrisen ikke var et nederlag for kapitalismen. Det er sandt, at kapitalismen ikke har lidt nederlag - desværre findes den endnu - men det har de kapitalister, som i årevis har fortalt os, at vi ikke behøver regler, fordi markedet vil regulere sig selv og regulere tingene selv. Disse kapitalister har lidt et nederlag, og når De, som hidtil har ført en politik som disse kapitalisters, der sagde, at vi ikke havde brug for regler, fortæller Europa-Parlamentet her til morgen, at vi har brug for et Europa med regler, kan jeg kun erklære mig enig. Vi har sandelig brug for regler for at håndtere og overvinde finanskrisen. Hr. Topolánek! Jeg vil gerne byde Dem hjertelig velkommen i klubben af lovgivere i Europa - det ser ud til, at De også at lært lektien.
<P>
(Bifald)
<P>
Hr. premierminister! Det er en afgørende periode i international politik. Hvis EU ønsker at påtage sig den globale rolle, som bl.a. kommissionsformanden har beskrevet, inden for energiforsyningssikkerhed eller konflikten i Gaza, kan EU ikke tillade sig at gå i opløsning. Vi har brug for en Union af 27 lande som en stærk økonomisk og politisk blok. Kun hvis vi ikke lader os splitte, kan vi være stærke. De andre har trods alt den styrke, at de altid kan håbe, at europæerne er splittede i deres holdninger. Karel Schwarzenberg siger, at Israel handler i selvforsvar, mens Louis Michel siger, landet overtræder international lov. Hvis det er sådan, Den Europæiske Union er, er der ingen grund til at forhandle med den.
<P>
Hvis Rusland eller Ukraine tror, at den ene halvdel af Europa er på den ene parts side og den anden halvdel på den anden parts, står vi ikke stærkt. Men vi står stærkt, hvis vi har et stærkt traktatgrundlag. Og det har vi med Lissabontraktaten. Hvis denne traktat bliver ratificeret af Deres regering under Deres formandskab - hvilket naturligvis allerede har været svært nok med Deres lands præsident - ville det sende et stærkt signal om, at Europa er stærkt.
<P>
(Bifald)
<P>
Slottet i Prag er sæde for præsident Václav Klaus, som vil tale her i Europa-Parlamentet i februar, når han kommer til Bruxelles. Slottet i Prag var også sæde for Karl IV, som premierministeren nævnte. Karl IV anlagde den gyldne vej fra Prag til Nürnberg, hvilket på den tid var en kolossal bedrift, for at forbinde folk og nationer. Før han blev tysk kejser med sæde i Prag var Karl IV hertug af Luxembourg. Derfor var denne periode i slottet i Prag i sandhed europæisk. Lad os håbe, at slottet i Prag snart igen indtages af en lige så europæisksindet person som ham.
<P>
(Bifald)
<SPEAKER ID="014" NAME="Graham Watson" LANGUAGE="EN">
Hr. formand! På vegne af min gruppe byder jeg formanden for Rådet velkommen. Vi ønsker Dem held og lykke, hr. formand for Rådet!
<P>
En stor tjekke sagde engang: "Jeg er ikke længere en nybegynder. Man forventer, at jeg når mine mål. Resultater er mit job." Og det, der gjaldt for Milan Baroš, gælder også for Dem og Deres ministre. Disse mål er beskrevet i Deres arbejdsprogram.
<P>
Om økonomien har De sagt, at såvel de indre som ydre grænser for markedet må fjernes, og at Europas svar på recessionen ikke må være Keynes-inspireret pengeforbrug alene, men at vi må bestræbe os for at opnå mere fair konkurrence, handelsliberalisering og friere bevægelighed for personer og varer på tværs af landegrænser.
<P>
Det er hårde tider for Europas borgere. Deres opskrift vil blive anfægtet, men ikke af Liberale og Demokrater. For erfaringerne fra Den Tjekkiske Republik - og mange andre - beviser markedernes evne til at løfte befolkningen op over fattigdomsgrænsen.
<P>
Med hensyn til energi gør De ret i at arbejde på at nå målene for den strategiske energiredegørelse, men redegørelsen og vores klimaforandringsmål bør ikke lægge loft over vores ambitioner. De bør snarere være et springbræt til større og grønnere højder, til at sætte fart i Europas udskiftning af fossile brændstoffer med vedvarende energikilder og til at sætte en stopper for vores energiafhængighed.
<P>
I øjeblikket er vores monitorer blokeret fra ukrainske afsendelsessteder. Russerne hævder, at de ikke kan eksportere gas, fordi Ukraine ikke vil transportere den, og Ukrainerne hævder, at de ikke har gas at eksportere, fordi russerne har skiftet transitrute. I mellemtiden lider erhvervslivet i Øst- og Centraleuropa under manglen, mennesker fryser i deres hjem, og der tages skridt til at genåbne kernekraftreaktorer, der er vurderet som usikre af EU.
<P>
Det er ikke et fungerende energimarked. Det er plottet i en Marx Brothers-film: A Night in the Cold - eller måske snarere "twelve nights and counting". Så hold nu op med at tale om det indre energimarked og udviklingen af de vedvarende energikilder. Brug Deres formandskabs beføjelser til at mobilisere de nødvendige investeringer.
<P>
For så vidt angår EU i verden, bifalder vi formandskabets ambitioner. Europa bør spille en ledende rolle i løsningen af konflikter, udviklingsstøtten og kampen for menneskerettighederne.
<P>
Men hvis De virkelig vil udvide EU's kapacitet til at handle, hvorfor har De så atter forsinket ratificeringen af Lissabontraktaten? Hvis De ønsker at hindre våbenspredning, hvorfor bygger De så et raketforsvarssystem på europæisk jord?
<P>
(Bifald)
<P>
Og hvis De ønsker fred i Mellemøsten, hvorfor tillader De så, at Europa gør sig selv til grin med så mange forskellige fredsmissioner?
<P>
Efterhånden som situationen i Gaza forværres, bliver det sværere for mange af os at forblive upartiske. Europa-Parlamentet når aldrig til enighed om en fælles holdning, hvis vi forsøger at placere skylden præcist, men vi kan finde fejl på begge sider, volden kan vi tage afstand fra, og vi kan søge at opnå en umiddelbar våbenhvile.
<P>
Der findes ingen undskyldning for Hamas' raketangreb, men heller ikke for anvendelsen af DIME-våben med det formål at dræbe civile.
<P>
Deres formandskab har fået mottoet: et "Europa uden grænser". Måske havde forfatteren det gamle tjekkiske ordsprog i tankerne: "Beskyt ikke dig selv med hegn, men med venner".
<P>
Hr. formand for Rådet, vi, Deres europæiske medborgere, er Deres venner! Deres lands præsident sammenlignede Den Europæiske Union med Sovjetunionen. Men vi aflytter ikke private drøftelser, sådan som han aflyttede medlemmer af Europa-Parlamentet.
<P>
Den, der ønsker at blive stående på sidelinjen, kan frit gøre det. Men dette er en Union af venner - venner, ligeværdige og partnere.
<P>
Målene for Deres formandskab er modige. Vi støtter dem. Holder De fast i dem, så skal vi nok bakke op.
<P>
(Bifald)
<SPEAKER ID="015" NAME="Brian Crowley" LANGUAGE="GA">
Hr. formand! Det er nødvendigt med et bedre politisk og økonomisk forhold mellem EU og USA. Jeg håber, at det tjekkiske formandskab vil tage fat på det i de kommende måneder. USA får en ny præsident i næste uge. Og vi har alle store udfordringer foran os. Vi skal i hvert fald snart i gang med at regulere finansmarkederne.
<P>
Hr. formand for Rådet! Vi byder Dem velkommen i dag i Europa-Parlamentet, og især byder vi velkommen til Den Tjekkiske Republik, der nu skal varetage formandskabet og overtage lederskabet af EU på et meget kritisk tidspunkt. På vegne af min gruppe, Gruppen Union for Nationernes Europa, tilbyder jeg også min støtte til Deres program for at garantere, at der er en klar og stærkere stemme for Den Europæiske Union samt medlemsstaterne i EU.
<P>
Mange kolleger har allerede talt om den aktuelle række af kriser, og fra starten vil jeg gerne hylde både Deres formandskab og kommissionsformand Barroso for deres beslutsomme handlekraft, da spørgsmålet om lukning af gasforsyningerne til EU blev rejst, og ikke kun fordi vi fik placeret skylden, men fordi vi straks skred ind på socialt plan, økonomisk plan og politisk plan for at få parterne til at sætte sig ned og tale sammen, hvilket de ikke havde gjort hidtil.
<P>
Derfor er det vigtigt nu under formandskabet at udvide tanken om partnerskab mod Øst, at rette blikket mod øst og mod Balkan, fordi de udgør forkastningszonerne i EU i øjeblikket, ikke kun på grund af politisk ustabilitet, men også på grund af den indbyrdes afhængighed af energi og økonomisk aktivitet.
<P>
Til sidst, da tiden er så kort, talte De om den femte frihed - den fri bevægelighed for viden. At viden kan give os de værktøjer, som vi nu behøver for at øge værdien af den innovation, forskning og kompetenceudvikling, vi kan benytte os af. Gennem Deres egen historie - Deres og Deres lands - med totalitarisme, frihed og storhed i uddannelse og innovation ser vi nu en mulighed for, at De kan fortælle os, hvor EU nu skal bevæge sig hen.
<P>
Lad mig slutte med et kort citat fra John F. Kennedy, som i sin åbningstale sagde: "Vi står i dag ved en ny grænse. Men den nye grænse, som jeg taler om, er ikke en række løfter - det er en række udfordringer". Jeg ved, at De formår at tage udfordringerne op.
<SPEAKER ID="017" NAME="Monica Frassoni">
for Verts/ALE-Gruppen. - (IT) Hr. formand, mine damer og herrer! Mens vi debatterer her i Europa-Parlamentet, falder bomberne over folk i Gaza. Jeg mener, at vores vigtigste prioritet som parlamentsmedlemmer og Rådets og Kommissionens vigtigste prioritet bør være at standse bombningen af befolkningen i Gaza. Jeg mener, at det lige nu er dét, der er vores opgave, og ikke at finde ud af, hvem der er ansvarlig, og hvem der er uenig med hvem her i Europa-Parlamentet. Jeg må sige, at vores gruppe De Grønne/Den Europæiske Fri Alliance har en ret klar opfattelse af dette, som vi vil fremlægge i eftermiddag.
<P>
Hr. formand for Rådet! De indledte Deres bemærkninger med at nævne Middelalderen. En tid, der var voldsom, fjern, mørk med få lyspunkter, men bestemt voldsom og mørk. Uanset Deres koalitionspartneres bestræbelser forekommer programmet for disse seks måneder os faktisk at bære stærkt præg af et - skal vi sige - lettere gammeldags syn på sagen, et stærkt præg af en konformistisk, yderst laissez-faire-agtig indstilling domineret af erhvervslivet og markedet, som i dag er gået af mode.
<P>
Jeg synes også, at programmet giver indtryk af en smule ligegyldighed over for behovet for politikker, love og virkemidler på det sociale område, som opfylder borgernes reelle behov, og at det er løbet lidt af sporet med synet i miljøpolitikken på kampen mod klimaforandringerne som en omkostning eller en hindring i stedet for en god anledning til at skabe fornyelse og sikre bæredygtig vækst. Programmet er endda, med Deres tilladelse, en smule machoagtigt, når det angives, at der er brug for at kigge nærmere på Barcelonamålsætningerne med hensyn til støttestrukturer til børn, naturligvis med det formål at sende kvinderne hjem til kødgryderne.
<P>
Det er dermed et program, der definerer indvandrere som et sikkerhedsspørgsmål, der prioriterer NATO frem for multilateralt samarbejde, hvori der stadig pusles med missilspørgsmålet og ikke lægges vægt på, hvad der for os er virkelig vigtigt i udenrigspolitikken, nemlig samhørighed - samhørighed i vores Europæiske Union.
<P>
Vi er heller ikke begejstrede for det forhold, at der ikke nævnes noget om et vigtigt område som bekæmpelse af diskrimination, og på det punkt vil jeg gerne vide, hvordan De prioriterer vedtagelsen af et direktiv om diskrimination. Alt i alt er dette et program, som afslører en verden med mange farer og få muligheder.
<P>
De talte om Deres mæglingsindsats i gaskonflikten mellem Rusland og Ukraine, men det fremgår tydeligt af Deres program, at det ikke bliver under Deres formandskab, at der træffes klare foranstaltninger over for de lande, f.eks. Slovakiet og Bulgarien, som benytter gaskrisen til at genåbne farlige og forældede kernekraftværker. Yderligere bedes De huske, at der ikke findes sikker kernekraft. Måske bliver den det om 30, 40, 50 eller 60 år - jeg ved det ikke - men lige nu findes den ikke. Det tjener derfor ikke noget formål at diskutere det, for det er et meget dyrt luftkastel og vil helt sikkert fjerne fokus fra de virkelige prioriteringer.
<P>
Energiforsyningssikkerhed og solidaritet kan opnås ved stærk handlekraft, uden distraherende indflydelse, med henblik på at fremme energiforsyningssikkerhed og energibesparelser, som giver et enormt potentiale for innovation, beskæftigelse og nedsættelse af energiforbruget. Det er den køreplan, som vi bør bruge til vores reaktion på bl.a. gaskrigen. Hr. formand for Rådet! Vi sender Dem en specifik anmodning: Vi beder Dem overtale Deres kolleger til på Det Europæiske Råd i foråret at opprioritere målet om en forpligtelse til at reducere energiforbruget med 20 % inden 2020 - "Askepot" i energipakken fra sidste år - og gennemgå Deres prioriteringer ved på en mindre overfladisk måde at vurdere den måde, som beslutningerne træffes på i december, for så vidt angår vedvarende energikilder.
<P>
Hr. formand for Rådet! En sidste bemærkning om Europas fremtid: Lissabontraktaten er ikke perfekt, men det er virkelig mærkværdigt, at De ikke har ratificeret den endnu. Benyt Dem derfor venligst af denne lejlighed til at forklare os, hvorfor, og fortælle os, hvornår De vil gøre det.
<P>
(Bifald)
<SPEAKER ID="018" NAME="Miloslav Ransdorf" LANGUAGE="CS">
Hr. formand! Formanden for Rådet har talt om vores komplekse historiske erfaringer. Jeg indtager det standpunkt, at det tjekkiske formandskab giver os lejlighed til at overvinde den bestående opdeling af Europa i øst og vest. I sin novelle om soldat Svejk skrev Jaroslav Hašek det tysk-ungarske ordspil kelet oszt, nyugat veszti, der omtrent kan oversættes til Østen gi'r og Vesten ta'r. Det er derfor den måde, historien har udviklet sig på. Jeg mener, at vi nu har fået lejlighed til at standse den udvikling. Jeg synes, det tjekkiske formandskab også giver os lejlighed til at frigøre os fra vores dogmer og fordomme. Som eksempel på disse dogmer vil jeg gerne nævne den artikel, som Václav Klaus for nylig skrev om, hvordan vi skulle overvinde finanskrisen ved midlertidigt at opbløde de sociale, miljømæssige og sundhedsmæssige standarder, fordi disse standarder ifølge ham hindrer rationel menneskelig adfærd. Jeg vil nu mene, at det er det modsatte, der gælder, at det tjekkiske formandskab bør bidrage til at sikre, at vi har en socialt og økologisk drevet økonomi, dvs. en økonomi, der understøttes af sociale og miljømæssige faktorer. Jeg vil gerne bemærke her, at jeg er enig med premierminister Topolánek i én ting, nemlig behovet for at forlade os på innovation til at bringe os ud af krisen og behovet for at udvikle en kreativ klasse, for at citere Richard Florida, der kan hjælpe vores økonomier med at undslippe blindgyden.
<P>
Det, jeg vil sige, er, at vi alle skal besidde modet til forandring. Stefan George, den store tyske forfatter, siger, at fremtiden tilhører dem, der kan forandre. Jeg håber, vi vil kunne forandre vores slavebinding af fortiden, at vi vil kunne bygge bro over kløften mellem Øst- og Vesteuropa og danne en enhed, som er fri for komplekser over USA's eller andres overlegenhed. Jeg vil gerne slutte mit bidrag med at pointere, at selv om premierminister Topoláneks tale var krydret med ædle hensigter, beslutninger og mål, og det tjekkiske formandskab med rette sætter sig ambitiøse mål, må jeg fremsætte én skeptisk bemærkning i form af en aforisme af den polske satiriker Jerzy Lec om, at en pilgrimsrejse ikke sikrer en mod svedige fødder.
<SPEAKER ID="019" NAME="Vladimír Železný" LANGUAGE="CS">
Hr. formand, hr. formand for Rådet! Intet land har indledt sit formandskab under så negative overskrifter eller været genstand for så dystre forudsigelser som Den Tjekkiske Republik. Navnlig den franske presse er faldet over sine egne ben for at komme til at beskrive de uvejrsskyer, der samler sig over den pokkers Union, fordi den ikke længere har et så uendeligt kompetent formandskab som det franske, men i stedet overtages af en bande tjekker.
<P>
Ja nemlig, disse tjekker, der har begået den helligbrøde, at de endnu ikke har ratificeret Lissabontraktaten, der giver nogle få store lande ret til i al fremtid at bemægtige sig beslutningstagningen i Unionen. Og oven i det hele har disse tjekker en populær præsident med et ubehageligt skarpt intellekt, som ikke blot stritter imod Lissabontraktaten, men også på kompetent vis henleder opmærksomheden på det stedse større demokratiunderskud i EU. Det var på grund af et sådant demokratiunderskud, at vi for 20 år siden fik smidt socialismen på porten i vores land.
<P>
Og dog forfølger det tjekkiske formandskab sine beherskede målsætninger og fornuftige prioriteringer og vil få stor succes med det. Lad os ønske det held og lykke og give det vores støtte trods den pinlige hylen fra de tjekkiske socialister, som for længst har byttet fædrelandskærlighed ud med proletarisk internationalisme og dermed i dag efter instrukser fra deres socialistiske herrer forsøger at lægge gift ud for det tjekkiske formandskab og destabilisere det. Jeg er fuldstændig ligeglad!
<P>
Det går ud på, at det tjekkiske formandskab skal vise, at små lande ikke er kapable, og at det er på høje tid at overlade tømmerne til Unionen permanent til de store, duelige og erfarne lande ved hjælp af Lissabontraktaten. Det er det, der gør dette formandskab så vigtigt. Det skal bevise, at mindre lande er lige så gode til at styre EU. Det, der adskiller dem, er, at de styrer uden om storhedsvanvid, selvcentrering, pr-hysteri, visse formænds selvoptagede hyperaktivitet og konstante praleri med ikkeeksisterende resultater.
<P>
Jeg ønsker af hele mit hjerte premierminister Topolánek, vicepremierminister Vondra og resten af holdet held og lykke. Dette vil blive mere end kun mit eget lands succes. Det vil blive et lille og nyt medlemslands succes. Det er et vigtigt budskab for EU. Vi har nemlig erfaring på et andet område også. Mens de største EU-land har levet som forudsigelige demokratier og kun lært at håndtere standardsituationer, har vi levet et halvt århundrede under et totalitært styre, der ikke i mindste måde passer ind i nogen standard. Dette har lært os at finde kreative løsninger på ikkestandard-situationer, og det bliver nyttigt.
<SPEAKER ID="020" NAME="Jana Bobošíková" AFFILIATION="NI">
- (CS) Hr. formand for Rådet, mine damer og herrer! Jeg er stolt over det tjekkiske formandskabs fingerspitzgefühl og handlekraft i forbindelse med spørgsmålet om gasforsyninger til EU-landene. Og det ville være en fornøjelse, om formanden for Rådet Mirek Topolánek i forhandlingerne om EU's fremtid, dvs. Lissabontraktaten, kunne udvise samme beslutsomhed, som vi så under gasforhandlingerne med Vladimir Putin og Yulia Tymoshenko.
<P>
Formanden for Rådet bør have som ambition at spille rollen som gruppeleder og ikke kun opsynsmand. Hr. formand for Rådet! De har en enestående chance for at demonstrere, at alle stater uanset størrelse er ligeværdige partnere i EU. Hvis De kan holde nerverne i ro, vil De gå over i historien!
<P>
De har fået mulighed for og beføjelser til offentligt at erklære, at Lissabontraktaten er død efter den irske folkeafstemning, og at det har ledt os ind i en blindgyde. De kan tillade Dem at foreslå oprettelsen af et nyt visionært dokument, som vil være en sand fællesnævner for de enkelte medlemsstaters interesser, og som vil kunne hente støtte fra borgerne i folkeafstemninger. Der er ingen grund til blindt at fremme Lissabontraktaten, som styrker embedsmændenes udemokratiske beføjelser, og samtidig skjule den europæiske elites manglende evne til at nå til enighed og navnlig dens modvilje mod at stå til ansvar over for borgerne.
<P>
Hr. Topolánek! De repræsenterer her et land, som det i løbet af det seneste århundrede er lykkedes at rive sig løs fra det østrig-ungarske kejserrige, overleve forræderiet i München og udholde Nazismens rædsler. De repræsenterer et land, hvor folk tog afstand fra Warszawapagttroppernes invasion. De repræsenterer et land, som levede i 40 år under Sovjetunionens åg, som uundgåeligt gled ned i planlagt fattigdom under COMECON, og som rystede det totalitære regime af sig uden blodsudgydelser.
<P>
Jeg nægter at tro på, at De som premierminister i et land med denne historiske erfaring vil ønske, at der træffes beslutninger om socialpolitik, energi, skatter, retfærdighed og sikkerhed andre steder end i de enkelte medlemsstater. Jeg tror ikke på, at De faktisk ønsker, at Unionens enebeføjelser skal tilsidesætte medlemsstaternes beføjelser. Jeg tror ikke på, at De ønsker, at Unionen skal gribe ind på områder som beskyttelse og forbedring af folkesundhed, industri, kultur, turisme, uddannelse eller sport. Jeg tror ikke på, at De bifalder, at Lissabontraktaten om mere end 50 år ophæver retten til et nationalt veto og sænker stemmevægten for de små lande, også for Den Tjekkiske Republik.
<P>
Hr. formand for Rådet og premierminister i Den Tjekkiske Republik! Find modet til at fortælle de øvrige 26 statsoverhoveder, hvad De siger privat derhjemme. Sig, at Lissabontraktaten ikke er til noget, og at De afviser den. Gør det i demokratiets og frihedens navn. Det vil ikke sikre dem bifald fra den såkaldte europæiske elite eller Kommissionens embedsmænd og ikke engang fra flertallet her i Europa-Parlamentet. Men det, De gør Dem fortjent til, er beundring og respekt fra borgerne, som vi let glemmer her, og De vil øge Deres prestige i Deres hjemland. De er formand for 450 mio. borgere, ikke kun for nogle politikere og embedsmænd.
<P>
I Den Tjekkiske Republik omtaler De ofte Lissabontraktaten som et nødvendigt onde. Men hvad gør dette onde nødvendigt? Hold op med at overbevise Dem selv om, at Lissabontraktaten er et "nødvendigt onde". Den er kun "et onde", og det kan De ændre. De kan igangsætte arbejdet med et nyt dokument, henvise til Romtraktaterne og Messinaerklæringen som inspiration og fremme af Den Europæiske Unions fælles interesse. Dvs. frihed, velstand, konkurrenceevne og sikkerhed og ikke euro-sundhed, euro-skat, euro-parker og euro-øl.
<P>
Hr. Topolánek! Nødvendige onder er kujonens alibi. De er ikke en kujon, eller i det mindste håber jeg det ikke. De har opbakning i form af den irske folkeafstemning, De har støtte hos 55 % af de tjekkiske borgere, som er imod Lissabontraktaten, og De kan regne med den magtfulde stemme fra Tjekkiets præsident Václav Klaus. Jeg er sikker på, at De ved, at det mest kujonagtige er at vide, hvad der bør gøres, og så ikke gøre det.
<SPEAKER ID="021" NAME="Mirek Topolánek" LANGUAGE="CS">
Hr. formand! Jeg vil gerne takke alle for spørgsmål og bemærkninger til min tale. Også i Den Tjekkiske Republik har vi et parlament, hvor vi er vant til, at meningerne er delte, så nogle af synspunkterne kommer ikke bag på mig, selv om jeg ikke kan erklære mig helt enig i dem. Jeg vil dog gerne gentage med det samme - og jeg siger dette som svar på en hel række spørgsmål - at jeg føler, at min rolle her er at være formand for Det Europæiske Råd, og at jeg i disse seks måneder ikke agter at forfægte mine personlige eller partipolitiske synspunkter. Men jeg føler, at jeg må svare på et enkelt punkt, fordi det vedrører mig personligt, og det er den meget kritiske vurdering af den tjekkiske præsident Václav Klaus, en præsident, som har slået sit navn fast hos Europas borgere, hvilket jeg synes er godt, og jeg er stolt af det. Václav Klaus er billedet på Tjekkiets omdannelse i 1990'erne, og det er, kan jeg tilføje, takket være ham, at vi har succes i dag, og at vi er kommet sikkert ud af de første 10 år. Jeg er stolt over, at vi kom sikkert gennem fløjlsrevolutionen, stolt over, at vi drev de russiske tropper ud af vort land i 1991, at vi sluttede os til NATO i 1999, til Den Europæiske Union i 2004, og at vi sidste år fjernede hindringerne mellem EU-landene og nu kan rejse fra Lissabon til Vilnius uden pas eller andre restriktioner. Det er jeg stolt af at have været en del af, og jeg er stolt over at stå her i dag, og det forekommer mig utroligt, at Den Tjekkiske Republik nu varetager formandskabet for et fællesskab, som har en befolkning på næsten en halv milliard mennesker fordelt på 27 lande. Hvis Den Europæiske Union mister evnen - ud over spørgsmålet om regler og forening - til fri offentlig debat og også forsøger at ensrette denne debat, så vil det ikke være min europæiske Union. Hvis vi mister evnen til og muligheden for frit at kunne udtrykke vores mening, så har vi sat kurs mod katastrofen, og jeg protesterer kraftigt mod angrebene på Václav Klaus. Han har en enestående evne til at få sine synspunkter frem i denne ensrettede og ligesom overkorrekte debat og derved tilføre debatten friske input. En fri debat bør være en æressag for Den Europæiske Union fremover, og den bør aldrig kvæles.
<P>
For så vidt angår Lissabontraktaten - som fortjener at blive nævnt - vil jeg sige, at den i hovedsagen er en "mellemtraktat". Lidt værre end Nicetraktaten og lidt bedre end den næste. Det er så mit personlige synspunkt. Jeg forhandlede denne traktat på vegne af Den Tjekkiske Republik. Vi godkendte denne traktat i parlamentet, jeg underskrev den, og jeg skal stemme for den i parlamentet, men endnu engang - forekommer den tanke mig absurd, at vi på forhånd skulle diktere de enkelte medlemsstater, at de skal ratificere et dokument, og at de ikke har national ret til at følge deres egen procedure og selv beslutte, om de vil acceptere det. Vi bliver nødt til at ændre institutionerne, vi bliver nødt til at forbedre den måde, Europa fungerer på, og vi bliver nødt til at forenkle reglerne. Om alt det ligger i Lissabontraktaten er jeg ikke helt sikker på. Vi har alle en holdning, der adskiller sig en smule fra de øvriges holdning til, hvordan den skal se ud, og jeg vil sige til fru Bobošíková, at det er et kompromis, måske et meget komplekst kompromis, og at jeg vil støtte ratificeringen.
<P>
Jeg skal også lige sige et par ord om situationen i Mellemøsten og Europas stilling i den konflikt. I lang tid har EU været betragtet som en meget stor bidragyder, men ikke aktiv medspiller. Det betyder, at EU har bidraget massivt til investeringer, herunder humanitære og udviklingsrelaterede investeringer i regionen, men ikke er trådt i karakter som partner i "kvartetten" og ikke har udvist den ansvarlighed, som deltagelse i kvartetten kræver. Jeg tror, at den aktuelle situation med den nye amerikanske regering ved magten giver EU lejlighed til at investere ikke blot penge i regionen, men også i problemløsningsinitiativer og en højere grad af aktivitet. Jeg ønsker ikke at gøre mig til dommer over den ene eller den anden side, for sagen er, at israelerne har ret til at leve i fred for raketangreb, og jeg har selv besøgt Sderot og Ashkelon og andre dele af Israel. Ligeledes har palæstinenserne nu fået ret til at danne deres egen stat og en fungerende regering og til at leve et trygt og anstændigt liv. Denne 60-årige konflikt har ikke løst noget. Jeg nærer ingen illusioner om, at vi kan løse den nu. Vores kortsigtede mål er at opnå våbenhvile og få sat en stopper for fjendtlighederne. Jeg vil gerne vurdere ikke blot den rolle, som spilles af de europæiske forhandlere og den mission, som er rejst til området under ledelse af Karel Schwarzenberg, men naturligvis også den rolle, de arabiske stater i området har spillet, og som har været positiv. Det kan i hvert fald siges om Egypten og f.eks. også Tyrkiet og andre lande. Jeg tror, at vi i fællesskab, og når visse betingelser er opfyldt såsom en skærpet kurs over for våbensmugling fra Sinai til Gaza, kan opnå en situation - inden for den globale sikkerhedsarkitektur eller gennem EU alene eller kun en del af den globale arkitektur - hvor konflikten kan standses, om end jeg ikke er sikker på, at det kan gå stærkt.
<P>
Med hensyn til spørgsmålene om energi, energiforsyningssikkerhed, klimaforandringer og EU's rolle i processen bør det være indlysende for enhver, at hvis EU's lederskab på spørgsmålet om klimaforandringer - uanset mine egne synspunkter på emnet - ikke får støtte fra økonomier og større aktører som USA, Den Russiske Føderation, Brasilien, Indien og Kina, så er EU's initiativ isoleret, en røst, der råber i ørkenen, og på globalt plan værdiløs. Vores rolle er at overtale de andre stormagter og de største producenter af emissioner til at følge vores eksempel, og det er her, jeg ser vores rolle udspille sig i årets første halvdel, fordi klima- og energipakken i mine øjne nu er færdig og underskrevet og kun venter på at blive gennemført, efter at den er blevet godkendt i Europa-Parlamentet naturligvis - som jeg håber, den bliver. Hele spørgsmålet om energimixet ideologiseres og politiseres af og til i overdreven grad, og efter min mening bør EU vælge en meget praktisk og pragmatisk tilgang til det og være på udkig efter kortsigtede, mellemlangsigtede og langsigtede mål samt de kortsigtede, mellemlangsigtede og langsigtede midler til at nå disse mål. Jeg kan ikke forestille mig, at lande, som er 90 % afhængige af kulfyret fremstillingsindustri, f.eks. Polen, på en eller anden meget hensynsløs måde skulle kunne ændre deres afhængighed radikalt inden for 15 eller 20 år. Vi må naturligvis investere i nye kulteknologier, "rene kulteknologier" og i forbedringer af anlæggenes effektivitet, fordi vi ikke ensidigt og meget hurtigt kan ændre denne afhængighed. Vi må drøfte dette og investere i innovation og naturligvis gradvis justere energimixet i de retninger, vi taler om - med andre ord i retning af større miljøbeskyttelse, mindre afhængighed af fossile brændstoffer samt naturligvis sikre og relativt billige energiforsyninger, så Europa kan forblive konkurrencedygtigt og i stand til at konkurrere på globalt plan. Hele den russisk-ukrainske krise er ikke kun en tillidskrise, men en krise, der involverer kommercielle, økonomiske, politiske, geopolitiske og strategiske interesser. Det er et flerlaget problem, og jeg ønsker bestemt ikke at gøre mig til dommer over, hvem der i dette øjeblik er årsag til problemet, for efter vores mening, EU og EU-landenes mening, bærer både Rusland og Ukraine skylden. Rusland afsender ikke gassen, og Ukraine blokerer transitten. I denne sag må vi øve vores indflydelse i regionen og søge veje til at løse problemet på kort sigt og - på mellem- til lang sigt - diversificere kilder og transitruter samt sikre samkøringen af el- og gassystemerne i EU, så vi kan nå det, vi endnu ikke har nået, nemlig solidaritet og gennemførelse af nødberedskabsplaner, for selv om jeg ikke ønsker at være dommedagsprædikant, så er krisen endnu ikke ovre, og situationen i Slovakiet, Bulgarien og på Balkan er meget alvorlig og kritisk.
<P>
På grundlag af mine notater om, hvad der er blevet sagt af repræsentanter i de enkelte parlamentariske grupper, er det slet ikke mit indtryk, at vores dagsorden er for liberal eller for konservativ. Vores dagsorden bygger på EU's langsigtede mål og dagsorden, og det tjekkiske bidrag til den, det tjekkiske præg, kom til udtryk i de allerførste dage af det nye år som værende velgennemtænkte, fordi vores vægt på energiforsyningssikkerhed uventet og ikke et øjeblik for tidligt kan lede os frem til meget grundige og tilbundsgående drøftelser om, hvordan vi sikrer EU's uafhængighed og frihed, som er betinget af uafhængighed eller mindre afhængighed af energiimport og energikilder uden for Den Europæiske Union.
<P>
Der er stillet spørgsmål her om direktivet om antidiskrimination, Barcelonamålene og den ringe vægt, der lægges på sociale spørgsmål. Jeg ser ikke sådan på det - selv om vi selvfølgelig har forsøgt af reducere disse basale mål til en nærmest symbolsk form - for vi undervurderer bestemt ikke hverken antidiskriminationsspørgsmålet eller spørgsmålet om beskyttelse af kvinder. Jeg kan forsikre Dem om, at vi faktisk har meget omfattende erfaring med børn, der må bo i forskellige institutioner, og for os er det afgørende, at kvinder og familier bør have et valg, at de bør være i stand til at vælge, om de på et givet tidspunkt vil hellige sig børnenes opfostring, og vi ønsker at skabe de mest muligt varierede mekanismer til at sikre dette, så familien ikke tvinges ud i en situation med sociale behov. Og det er lige så vigtigt, at der bliver en tilstrækkelig række valgmuligheder i børneinstitutionerne, og tro mig, et land som Den Tjekkiske Republik har et væld af erfaring på området fra de totalitære dage, da dette princip håndhævedes med en vis magt.
<P>
Jeg tror nok, det er, hvad jeg har behøvet at sige som indledning på formandskabet. Hvis der er noget, tjekkerne ikke mangler, er det selvtillid, så jeg vil gerne slutte med at sige, at vi ikke lider af den ringeste mindreværdsfølelse, fordi Den Tjekkiske Republik er det mindste af de store lande eller det største af de små lande. Vi er det 12. største land i EU. Jeg vil blot gerne minde om, at da svenskerne overtog formandskabet i 2001, havde den europæiske presse samme holdning, som den gav udtryk for i november og december sidste år, nemlig tvivl om, hvorvidt de EU-skeptiske svenskere, som ikke er med i euroen og ikke ønsker det, ville være i stand til at håndtere spørgsmålet om den fælles mønt, om de ville være i stand til at lede drøftelserne om ratificering af Nicetraktaten, og om de ville være i stand til som nyt land at lede EU i det hele taget. Hvis vi nu bytter Nicetraktaten ud med Lissabontraktaten og erstatter Sverige med Den Tjekkiske Republik, står der det samme i artiklerne. Vi har ikke noget mindreværdskompleks over det.
<SPEAKER ID="023" NAME="Jan Zahradil" AFFILIATION="PPE-DE">
- (CS) Fru formand, hr. formand for Rådet! Jeg vil fortsætte med det tjekkiske tema, som vi er i gang med her. Det, vi ser, er noget, De selv fik øje på og erkendte, og som De understregede i Deres tale, nemlig at valget til Europa-Parlamentet nærmer sig stærkt, og De vil sandsynligvis få en række bidrag at høre fra tjekker og andre parlamentsmedlemmer, som er mere påvirket af den atmosfære, der er ved at bygge op forud for valget, end af noget forsøg på at evaluere det formandskabsprogram, som De har fremlagt.
<P>
Jeg skulle mene, at den tjekkiske regering i de første dage af det tjekkiske formandskab er blevet testet i hidtil uset omfang, og at den har bestået testen til ug. Jeg er meget glad for, at en række af mine kolleger her har understreget dette. Det er også blevet tydeligt, at de tre hovedprogramområder økonomi, energi og EU i verden korrekt er blevet identificeret som tjekkiske prioriteter, fordi de begivenheder, der markerede årets begyndelse - konflikten i Gaza og gasforsyningskrisen i Europa - kan knyttes til mindst to af disse områder. Et forhold, vi ikke har erkendt åbent hidtil, har også nu manifesteret sig klart, nemlig at energiforsyningssikkerheden er et absolut afgørende element i EU's fremtid og mere vigtigt end alt andet, herunder, tør jeg nok sige, Lissabontraktaten, eftersom traktaten hverken kan sikre os lys eller varme. Energiforsyningssikkerhed er et spørgsmål, der ikke kun skal besvares under et enkelt formandskab, men over mange år. Det er en kæmpe udfordring og en stor ære for Den Tjekkiske Republik at kunne gøre fremskridt på dette område. Samtidig viser det, hvordan alle tre hovedprogramområder hænger sammen, fordi energiforsyningssikkerhed har betydning for økonomien, som altid får de første virkninger af restriktioner at mærke, og for EU's eksterne forbindelser i verden, eftersom vi ikke kan sikre Europas energiforsyningssikkerhed og forsyningsfordeling uden et partnerskab mod øst, en naboskabspolitik eller en yderligere udvidelse af EU med f.eks. Tyrkiet.
<P>
Jeg tror, at Den Tjekkiske Republik vil hellige sig denne opgave, at den vil bringe debatten fremad, og at den vil efterlade sit uudslettelige aftryk på det tjekkiske formandskab og EU's lederskab. Jeg ønsker os alle held og lykke i enhver henseende.
<SPEAKER ID="024" NAME="Libor Rouček" AFFILIATION="PSE">
- (CS) Fru formand, hr. premierminister Topolánek, formand Barroso, mine damer og herrer! Jeg kender ikke nogen i dette parlament, intet medlem, som ikke ønsker, at det tjekkiske formandskab bliver en succes. Europæere i øst, vest, nord og syd, det gamle og det nye Europa ønsker, at EU og det tjekkiske formandskab får succes. Det er klart, at Europa-Parlamentets medlemmer har samme håb, uanset om de sidder i den socialdemokratiske, populistiske, liberale eller grønne gruppe. Desværre, og jeg gentager, desværre hersker der imidlertid en vis frygt og tvivl blandt offentligheden i Europa og selv her i Europa-Parlamentet om Den Tjekkiske Republiks evne til at håndtere formandskabet med held. Det er der flere grunde til.
<P>
Den første grund er den ustabilitet, der præger den siddende regeringskoalition i Den Tjekkiske Republik. Mine kolleger her i Europa-Parlamentet f.eks. finder det uforståeligt, at der er sket ministerudskiftninger og rokader i regeringen lige fra starten af formandskabet. Hvordan kan det lykkes nye ministre som transport- og regionaludviklingsministrene, som ingen erfaring har med EU, at håndtere EU's dagsorden og varetage formandskabet i Det Europæiske Råd? Ej heller kan mine parlamentskolleger forstå, hvorfor f.eks. kristendemokraterne, som i øjeblikket er ved magten i Den Tjekkiske Republik, og som kæmper for deres overlevelse, skulle vælge at holde valgkongres under det tjekkiske formandskab.
<P>
Forholdet mellem regeringen og den tjekkiske præsident har også rejst en række spørgsmål, som vi allerede har hørt. Jeg vil gerne bede om et klart svar på, om det tjekkiske formandskab eller den tjekkiske regering er enig med præsident Václav Klaus i dennes afvisning af Lissabontraktaten, benægtelse af den globale opvarmning og overbevisning om, at den aktuelle finansielle og økonomiske krise skyldes overregulering og eksistensen af social- og miljøpolitikker.
<P>
Der er også alvorlige grunde til at tvivle på omfanget af Deres hjemmearbejde og overholdelsen af løftet til kansler Merkel og præsident Sarkozy om, at Tjekkiet som det land, der varetager formandskabet, ville ratificere Lissabontraktaten inden udgangen af sidste år. Hr. premierminister! Jeg vil gerne have Dem til at afgive en klar udtalelse om, hvornår traktaten bliver ratificeret i det tjekkiske parlament. Jeg vil også gerne bede om en klar udtalelse om, hvorfor ratificeringen af traktaten er blevet gjort betinget af ratificeringen af bilaterale aftaler med USA om radarspørgsmål og af en lov, der regulerer forholdet mellem de to kamre i det tjekkiske parlament.
<P>
Lissabontraktaten er, som vi har hørt her, en nødvendighed. Vi har brug for bl.a. den til at opfylde de tjekkiske prioriteringer. Disse prioriteringer er rigtige, tror jeg, men for fortsat at kunne forfølge dem i fremtiden, f.eks. energiforsyningssikkerheden og en større rolle til EU i de eksterne forbindelser, skal vi have et tættere samarbejde, og til det formål har vi brug for Lissabontraktaten.
<P>
Jeg vil runde af med at ønske det tjekkiske formandskab alt mulig held og lykke. Det er både i Den Tjekkiske Republiks og Den Europæiske Unions interesse.
<SPEAKER ID="025" NAME="Silvana Koch-Mehrin" AFFILIATION="ALDE">
- (DE) Fru formand, hr. formand for Rådet! EU har haft seks måneder med drama, dynamik og erklæringer under præsident Sarkozy, og nu har De overtaget posten med en humoristisk sans, som nogle af os måske lige skal vænne os til. Jeg håber, at Deres periode bliver et konstruktivt, produktivt formandskab for Rådet, idet EU står over for enorme udfordringer. De nævnte selv krigen mellem Israel og Hamas og den økonomiske krise, og naturligvis er der også interne spørgsmål som f.eks. Lissabontraktaten.
<P>
Lad mig nævne et af aspekterne fra Deres tale: energiforsyningssikkerhed. De understregede dens grundlæggende betydning, og jeg er enig i, at energi er det basale råmateriale i vores moderne samfund. Vores livsstil, vores økonomi, vores yderligere udvikling afhænger alt sammen af det. Vi kan ikke være afhængige af energiforsyninger. Uafhængighed kræver, at vi har en god blanding af forskellige energikilder.
<P>
Derfor håber jeg, at De med Deres åbne, direkte facon vil kunne overtale Deres europæiske partnere til at gå ind i en fornyet debat om kernekraft og navnlig opmuntre den tyske regering til at opgive sin antikernekraftpolitik. Det er et krav, der gælder vores kontinents sikkerhed.
<P>
Der er meget, der skal gøres, og nu har De lejlighed til at bringe Europa et skridt videre. Jeg vil gerne udtrykke min tak og min tillid til et kommende vellykket samarbejde.
<SPEAKER ID="026" NAME="Konrad Szymański" AFFILIATION="UEN">
- (PL) Fru formand, hr. formand for Rådet! Der er kun én målestok, vi kan bruge til at måle det tjekkiske formandskab og de seneste ugers dramatiske begivenheder efter, og det er EU's energipolitik.
<P>
I dag nærmer vi os afslutningen af endnu en omgang energikonflikter mellem Rusland og Europa, men vi har stadig ingen systematisk garanti eller en politisk ramme for, hvordan vi undgår lignende problemer fremover. Efter energikriserne i 2004, 2006 og 2008 er det på høje tid, at EU kommer videre med diversificeringen, ikke kun af forsyningerne, men også af selve kilderne til den energi, vi har så hårdt brug for. Derfor forventer jeg af det tjekkiske formandskab, at det nu tager friske skridt til at sikre finansiel støtte til Nabucco-rørledningen og en mere helhjertet energipolitik i Centralasien. Og derfor forventer jeg, at den nordlige gasrørledning bliver fjernet fra Europa-Kommissionens prioriteringsliste, for hvis disse foranstaltninger ikke træffes, betyder det, at vi vågner op næste vinter med de samme problemer, som vi har nu.
<SPEAKER ID="027" NAME="Claude Turmes" AFFILIATION="Verts/ALE">
- (FR) Fru formand! Europas troværdighed er på spil i energispørgsmålet. Jeg vil gerne takke hr. Barroso for hans meget klare ord her i morges.
<P>
Disse selskaber, Gazprom og Naftogaz, og deres bedrifter de seneste to, tre, fire, ja fem dage nu - det er dog utroligt! Fra nu af må vi sige: "D'herrer, nu er det nok!" For at kunne det må vi stå sammen. Tak for den gode koordinering! Kan nogen her forklare mig, hvad den slovakiske og den bulgarske premierministers besøg i Moskva går ud på? Det viser allerede Gazprom, at vi ikke står sammen. Forklar mig venligst de to besøg.
<P>
Mit næste punkt er, at Kommissionen efter min mening har et stort ord at skulle have sagt. Vi bliver nødt til at opstille beredskabsplaner for gasforsyning. Det første, vi skal gøre, er at omskrive gasdirektivet, for ellers vil Europa-Kommissionen ikke have nok politisk magt til at handle. Europæisk koordinering er nødvendig. For det andet må vi have en beredskabsplan for central- og østeuropæisk gasinfrastruktur ledsaget af de midler, der er til rådighed.
<P>
For det tredje skal vi kombinere Europas økonomiske genopretning ved hjælp af en storstilet energiinvesteringsplan. Højeste prioritet har bygningerne i Østeuropa. Det er skandaløst, at så lille en del af strukturfondene går til noget så nyttigt! Frem for at få bygget stadionanlæg til europamesterskaber foretrækker jeg, at der bliver investeret penge for vores borgeres skyld - i bygninger, fjernvarmenet og vedvarende energi.
<P>
Min slutbemærkning er, at vi er mere afhængige, når det gælder kernekraft, end vi er med hensyn til gas. Vi importerer 99 % af det nukleare brændsel! Så lad være med at knytte kernekraft sammen med uafhængighed! Fru Koch-Mehrin, det er jo en latterlig bemærkning!
<SPEAKER ID="028" NAME="Jiří Maštálka" AFFILIATION="GUE/NGL">
- (CS) Fru formand, hr. premierminister, mine damer og herrer! Jeg er ret sikker på, at der ikke er nogen i denne sal, som misunder det tjekkiske formandskab de omstændigheder, hvorunder det har overtaget ledelsen af EU. Hr. premierminister! Et af de vigtigste slogans, De har lanceret for Deres formandskab, er et "Europa uden grænser". Dette slogan kan fortolkes på forskellig vis afhængigt af ens politiske og personlige erfaring. Personligt mener jeg, at det ikke kan forstås som andet end en yderligere lempelse af finans- og markedsmekanismer. Jeg ser det snarere som en udfordring til at finpudse, hvad Europa med rette kan være stolt af, nemlig den europæiske sociale model. Jeg tænker her simpelthen på chancen for at fjerne meningsløse begrænsninger eller på udsigterne for beskæftigelse. Jeg ser denne anledning som chancen for at give den mobile arbejdsstyrke troværdige garantier for ligebehandling. Det kan f.eks. betyde positive fremskridt under det tjekkiske formandskab med det uløste problem med grænseoverskridende sundhedsydelser.
<P>
Hvis Europa skal være uden grænser, vil det måske være godt at starte med ikke at skabe nye grænser. Europa er ikke kun Det Europæiske Fællesskab, Europa omfatter også naboer, som ikke blot geografisk, men også historisk hører til Europa. Jeg vil gerne høre Deres mening om dette emne og kende den strategi, som formandskabet vil anvende på vores naboer langs grænserne til EU. Jeg tænker primært på Serbien og det følsomme emne Kosovo, og jeg tænker også navnlig på Moldova, som har gjort en positiv indsats for at skabe tættere forbindelser til Det Europæiske Fællesskab. Efter min mening indebærer dette ikke at skabe grænser også en principbaseret, men europæisk politik over for Rusland og Kina. Det er nødvendigt også at søge at opnå et afbalanceret forhold til disse to lande, især hvor der er europæiske interesser på spil.
<P>
Europa uden grænser betyder også nøje opmærksomhed på de utallige mindretals tilstedeværelse på EU's område. Det er f.eks. et mindretal, som vi tøver med at drøfte i Europa-Parlamentet, nemlig ikkeborgerne i visse stater i EU. Nøglen til disse problemer ligger bl.a. i indførelsen af en ny politik, med andre ord fjernelsen af den dobbeltmoralske politik. De har sagt, at frihed og beslutningstagning har grundlæggende betydning. Giv borgerne i Deres eget land en chance for at give deres mening til kende under en folkeafstemning om Lissabontraktaten og placeringen af den amerikanske radarstation. Det vil bekræfte oprigtigheden i Deres ord.
<SPEAKER ID="029" NAME="Philippe de Villiers" AFFILIATION="IND/DEM">
- (FR) Fru formand! På vegne af min gruppe, Gruppen for Selvstændighed/Demokrati, vil jeg gerne vise det tjekkiske formandskab den respekt at byde det velkommen og at gøre det ved at give udtryk for de høje tanker, vi har om det, for det tjekkiske folk har oplevet megen modgang og er bedre rustet end så mange af os til at forstå værdien og meningen med ordet frihed. Jeg vil også gerne hilse det velkommen ved at udtrykke vores håb. Hr. Topolánek og hr. Klaus repræsenterer to forhåbninger for os, nemlig at der bliver lyttet til folkets røst, dvs. at det sikres, at folkeafstemningen om Lissabontraktaten respekteres i hele Europa, og at folket får sin frihed tilbage, så det bliver fri for bureaukratiet i Bruxelles, som kvæler os. I dag tager flere og flere af os, Europas befolkninger, afstand fra Bruxelles.
<SPEAKER ID="030" NAME="Frank Vanhecke" AFFILIATION="NI">
- (NL) Fru formand! Med kun ét minuts taletid kan jeg kun nå at anmode det tjekkiske formandskab om at hjælpe os med at sikre, at EU's institutioner respekterer demokratiet. I et demokrati er det folket, der bestemmer. I de lande, hvor folk fik lov at sige deres mening - i Frankrig, Nederlandene og Irland - røg Lissabontraktaten eller den europæiske forfatning faktisk i papirkurven. Jeg håber, at det nye formandskab reelt vil stå endnu mere sammen med borgerne og friheden og ikke, som vi har vænnet os til med de fleste formandskaber, med de arrogante europæiske mandariner.
<P>
Der er også det tyrkiske spørgsmål. Det store flertal af europæerne er imod optagelsen af et ikkeeuropæisk land i vores Union. Også i denne sag trumfer eurokraterne imidlertid deres egen vilje igennem, og vi har brug for det tjekkiske formandskabs hjælp. Da Den Tjekkiske Republik rystede et diktatur af sig for ikke særlig længe siden, kunne Deres formandskab vise sig at være et fyrtårn for demokrati og frihed i de næste seks måneder. Hvis De altså tør gå imod EU-elitens ønsker.
<SPEAKER ID="031" NAME="Timothy Kirkhope" AFFILIATION="PPE-DE">
- (EN) Fru formand! Jeg byder premierminister Topolánek velkommen i Europa-Parlamentet, og jeg ved fra hidtidige drøftelser, at Europa er i meget gode hænder i de næste seks måneder. Det er et historisk øjeblik for Den Tjekkiske Republik, og De, hr. Topolánek, bidrager med Deres sædvanlige politiske kunnen!
<P>
Det tjekkiske formandskabs program indeholder nogle vigtige prioriteter: de tre hovedprogramområder energi, forbedring af økonomien og Europas rolle i verden. I de første dage af Deres formandskab stod de virkelig over for nogle massive udfordringer. De har været i Moskva og Kiev, og De arbejder hårdt på at få en aftale i stand for igen at sikre naturgas til Europas lande. De har udvist store diplomatiske evner indtil videre i arbejdet med Rusland og Ukraine, men det er afgørende, at den russiske regering forstår, at det at tage hele nationer som gidsler ikke er en måde at drive forretning på i den moderne verden. De har ført an for EU indtil nu, og det bifalder jeg. De er også gået foran i Deres arbejde med at løse den aktuelle krise i Mellemøsten og opnå en troværdig våbenhvile, som kan føre til en genoptagelse af fredsforhandlingerne.
<P>
Den økonomiske krise står stadig højt på Deres dagsorden. De støtter fornuftige foranstaltninger til sikring af, at den økonomiske afmatning håndteres. De har udtalt Dem tydeligt om betydningen af, at Europa og medlemsstaterne ikke indfører nye og tunge love på europæisk eller nationalt plan. De har talt om at mobilisere de lande, som deler Deres liberale økonomiske syn, for at afværge protektionisme i den aktuelle situation. Det, vi skal gøre, er at sikre, at enhver regelændring er proportional og fornuftig.
<P>
Endelig indtager en ny amerikansk præsident om en uges tid Det Hvis Hus. Jeg ved, vi kan stole på Dem, hr. premierminister, med hensyn til at skabe et godt samarbejde med den kommende præsident Obama. Jeg ved, at De er enig med mig i, at fremtiden for den transatlantiske alliance er afgørende for vores sikkerhed og velstand. Jeg ønsker Dem held og lykke. For at citere Winston Churchill i hans sidste store tale i Underhuset: "Never flinch; never weary; never despair". Held og lykke.
<SPEAKER ID="032" NAME="Kristian Vigenin" AFFILIATION="PSE">
- (EN) Fru formand! Vi må indrømme, at det tjekkiske formandskab står over for en meget vanskelig start. Forværringen af den økonomiske krise, Israels brutale militæroperation og den største krise hidtil for Europas gasforsyninger.
<P>
Deres hverv bliver gjort desto vanskeligere af de voksende politiske spændinger i forbindelse med valgkampen op til valget til Europa-Parlamentet. Slutningen på Deres formandskab vil blive præget af valget af 532 nye parlamentsmedlemmer. Jeg understreger dette tal, fordi det ikke er forudset i Lissabontraktaten. Jeg synes, at ratificeringen af traktaten og dens ikrafttræden bør stå højere på Deres dagsorden både nationalt og på EU-plan.
<P>
Det kan se ud, som om De er uheldig med at skulle lede EU i en sådan situation, men enhver krise er også en mulighed. Brug disse muligheder. Gør EU mere aktiv, synlig og troværdig i Mellemøsten. Forsøg at udvikle en mere ansvarlig EU-politik for energi og energiforsyninger. Gør mere for at bringe europæisk økonomi tilbage på sporet og samtidig bevare folks job. Hr. Topolánek! Jeg vil gerne se endnu et formandskab ved en ny medlemsstat lykkes. Det er Deres særlige ansvar. Det vil bevise, at nytilkomne er i stand til ikke blot at følge, men også at lede.
<P>
Den vigtigste forudsætning for succes er at samle alle 27 medlemsstater og forene dem omkring politikker og tiltag. Det bliver ikke muligt, hvis der ikke er enighed i Deres eget land. De modstridende beskeder, der kommer fra forskellige tjekkiske institutioner, skader Deres chancer for at få succes, så gør venligst Deres bedste for at standse alle interne politiske julelege. Det er ikke let i en valgperiode, men Slovenien er et eksempel, De kan følge. Den anden forudsætning er, at De får samlet de vigtigste politiske partier i Europa-Parlamentet bag dem. I seks måneder må De glemme Deres eget politiske tilhørsforhold og sørge for en bred dialog. Det er noget, De kan lære af det franske formandskab.
<P>
Endelig vil jeg gerne henlede opmærksomheden på stigningen i ekstremismen, antisemitismen og fremmedhadet i Europa. Den Tjekkiske Republik påvirkes også af denne tendens. Jeg beder Dem sætte dette spørgsmål højt på Deres dagsorden, særlig med henblik på det kommende valg til Europa-Parlamentet. Jeg ønsker Dem held og lykke.
<SPEAKER ID="033" NAME="Adina-Ioana Vălean" AFFILIATION="ALDE">
- (EN) Fru formand! Jeg vil gerne takke formanden for Rådet for at komme her i dag for at skitsere det tjekkiske formandskabs program. Imidlertid vil jeg henlede opmærksomheden på nogle spørgsmål, som jeg håber Deres formandskab kan løse.
<P>
For det første har De valgt mottoet et "Europa uden grænser". Jeg er enig i præmisserne for dette motto. Det skal især gælde for europæiske borgere, som har ret til frit at bevæge sig og tage ophold inden for EU. Jeg er ordfører for anvendelsen af direktivet om fri bevægelighed. Desværre forekommer det, at Deres motto bliver truet af nationale myndigheder. Kommissionen har for nylig udgivet en meget skuffende rapport om gennemførelsen af dette direktiv. På grund af direktivets manglende gennemførelse i medlemsstaterne håbe jeg, at De vil give dette spørgsmål meget mere vægt end det, der er angivet i Deres program inden for området frihed og sikkerhed.
<P>
For det andet får De også en stor lovgivningsbyrde oven i nogle frygtindgydende emner, som De skal håndtere under Deres formandskab, f.eks. den fortsatte globale finanskrise og energisikkerhedshensyn. Derfor regner jeg med, at De vil tage alle nødvendige midler i brug for at sikre en ordentlig afslutning af de utallige ufærdige betænkninger, inden parlamentsperioden udløber. Især er der skabt forventninger hos Europas borgere om prisnedsættelser på taletids-, sms- og data-roaming. Jeg håber, De vil holde Deres løfte om at nå en aftale ved førstebehandlingen af min betænkning om roaming II. Jeg takker og ønsker held og lykke under formandskabet.
<SPEAKER ID="034" NAME="Mario Borghezio" AFFILIATION="UEN">
- (IT) Fru formand, mine damer og herrer! Jeg byder det tjekkiske formandskab hjertelig velkommen, og jeg håber, at det får held til at bringe Europa videre fra det værdiløse fnidder i Bruxelles til aktiv handling med hensyn til at bekæmpe den uværdige handel med illegale indvandrere, der finder sted i Middelhavet.
<P>
Minister Maroni råbte endelig Europa op på et nyligt møde for indenrigsministre fra Cypern, Grækenland, Italien og Malta. Det er på tide, at Europa indser alvoren i situationen i Middelhavet. Der finder handel sted med illegale indvandrere og narkotika fra Afrika og Asien. Det tjekkiske formandskab skal se på det presserende behov for særlige foranstaltninger, der giver indenrigsministrene mandat til at indgå tilbagetagelsesaftaler med de tredjelande, som disse illegale indvandrere kommer fra.
<P>
Vi skal styrke de initiativer, som Frontex tager, som imidlertid burde koordineres med de rette virkemidler og ressourcer, og Europa må indse, at disse initiativer kun får virkning, hvis de ledsages af politikker for tilbagetagelse af illegale indvandrere og af midler til lande som mit eget, som skal modtage illegale indvandrere. Hr. formand for Rådet! Tag til Lampedusa, og se, hvor alvorligt problemet er. Vi er ved at blive centrum for bekæmpelse af narkotika i Middelhavet - en skændsel, som vi må få bugt med. Tag til Lampedusa som politiker, og vend så tilbage som turist til den smukkeste ø i Middelhavet!
<P>
(Bifald)
<SPEAKER ID="035" NAME="Milan Horáček" AFFILIATION="Verts/ALE">
- (DE) Fru formand, hr. Barroso, hr. Topolánek! Jeg byder det tjekkiske formandskab velkommen. Som borger i Prag, der er valgt til Europa-Parlamentet som tysk medlem af gruppen De Grønne/Den Europæiske Fri Alliance, er jeg særlig glad for, at Den Tjekkiske Republik skal varetage formandskabet for Rådet de næste seks måneder. For mere end 40 år siden efter besættelsen af Tjekkoslovakiet gik jeg i politisk eksil i Tyskland, og jeg er stadig begejstret over, at vi nu er fri til at videreudvikle demokratiet og respekten for menneskerettighederne i Den Tjekkiske Republik og Centraleuropa.
<P>
Den nuværende politiske, økonomiske og miljømæssige udvikling ville være en stor udfordring for ethvert formandskab, men dette vil kunne overvinde den, tror jeg. Jeg vil gerne ønske os alle, ikke kun Den Tjekkiske Republik, held og lykke med dette formandskab.
<P>
(Bifald)
<SPEAKER ID="036" NAME="Adamos Adamou" AFFILIATION="GUE/NGL">
- (EL) Fru formand, hr. formand for Kommissionen, hr. formand for Rådet! De har bl.a. prioriteret følgende for Deres formandskab: For at EU kan tage internationale initiativer, skal EU knytte sin sikkerhed sammen med det strategiske samarbejde med NATO og udvikle sin egen forsvarsevne for at supplere NATO.
<P>
Borgerne spekulerer på, hvem der truer EU så meget, at vi bliver nødt til at knytte vores sikkerhed sammen med NATO? Det er det modsatte - en synlig trussel mod EU er den strategi, som Israel anvender, krigsstrategien, som EU ikke har fordømt helhjertet og ikke har indført sanktioner over for, som EU har gjort i andre tilfælde.
<P>
De siger også, at De ønsker en økonomi uden grænser, og at overdreven regulering bør undgås, at en stigning i protektionismen bør undgås. Er det den lære, som vi i Den Europæiske Union har dragt af den økonomiske krise? Ingen beskyttelse for de svage og mod markedsspekulation? Det er derfor næppe overraskende, at borgerne mister tålmodigheden med EU's politikker. Eurobarometeret, som vi altid ignorerer, fortæller os det.
<P>
Hvad der er aktuelt i dag, og hvad massedemonstrationerne understreger for os, er behovet for en fredspolitik, ikke medskyldig neutralitet. Reaktionerne og græsrøddernes protester er åbenlyse beviser for behovet for retfærdighed og for politisk kontrol med markedet og med varepriserne, som vil sætte den enkelte stat i stand til at varetage den sociale rolle, som dens borgere tildeler den, uden de dogmatiske begrænsninger i stabilitetspagten.
<SPEAKER ID="037" NAME="Kathy Sinnott" AFFILIATION="IND/DEM">
- (EN) Fru formand! Jeg vil gerne byde formanden for Rådet velkommen og ønske ham held og lykke med formandskabet og også ønske hans folk alt godt.
<P>
Som irsk medlem vil jeg gerne takke den tjekkiske regering og det tjekkiske folk. Da mit folk ved folkeafstemningen stemte nej til Lissabontraktaten, sagde alene den tjekkiske repræsentation, at den respekterede den irske afstemning. I en stemning af manglende respekt for den franske, nederlandske og irske afstemning - og for befolkninger, der ikke får lov at stemme - var denne respekt meget velkommen.
<P>
Respekt er en værdifuld og nødvendig indstilling. I Europa står vi over for mange kriser. De har udformet et ambitiøst program for håndteringen af dem. Et sådant program kræver respekt medlemsstaterne imellem. Det kræver også respekt for befolkningerne i de medlemsstater, for at de kan håbe på succes.
<P>
Jeg er imponeret over den respekt, De har vist Deres folk ved at anerkende, at de i lighed med det irske folk, sandsynligvis også ville sige nej til Lissabontraktaten, hvis de fik chancen. En sådan respekt lover godt for Deres formandskab og for Europa.
<SPEAKER ID="038" NAME="Hartmut Nassauer" AFFILIATION="PPE-DE">
- (DE) Fru formand, mine damer og herrer, hr. Topolánek! Måske forventede De ikke sådan en venlig, velvillig modtagelse i Europa-Parlamentet, men det tjekkiske formandskab er en begivenhed, der klinger historisk. Jeg har overværet to skelsættende begivenheder i min politiske karriere. Den første var Tysklands genforening og den anden Europas genforening efter to blodige europæiske borgerkrige i forrige århundrede. At Den Tjekkiske Republik i dag repræsenterer formandskabet her i Europa-Parlamentet, afspejler de utrolige historiske forandringer, som vi har været vidner til, og som vi kan være taknemmelige for. Jeg forsikrer Dem om, at De har støtte fra Gruppen for Det Europæiske Folkeparti (Kristelige Demokrater) og De Europæiske Demokrater, uden forbehold og uden skepsis.
<P>
De gav med rette bolden op med henvisning til Karl IV, som ikke blot var en af de første arkitekter bag et transeuropæisk transportnet, men også grundlægger af et af de ældste og mest prestigefyldte universiteter i Europa og dermed eksponent for en europæisk universalitet, som muligvis har efterladt i hvert fald et lige så stærkt præg på os europæere som de traktater, vi har sluttet. Bortset fra den lejlighedsvise euroskeptiske bemærkning - som vi kender fra Deres eget land - får De vores opbakning. Vi i PPE-DE-Gruppen er meget trofaste europæere - det hersker der ingen tvivl om - men præcis derfor kan vi genkende fejltrin fra EU's side og hjælpe med at rette dem op. Lissabontraktaten er et glimrende middel til at korrigere EU's fejltrin med. Derfor vil jeg gerne udtrykke min forventning om, at De som formand for Rådet vil bidrage til traktatens ikrafttræden, og at Deres land vil ratificere traktaten så snart som muligt.
<SPEAKER ID="039" NAME="Enrique Barón Crespo" AFFILIATION="PSE">
- (ES) Fru formand, hr. formand for Rådet, hr. formand for Kommissionen, mine damer og herrer! Jeg hilser det tjekkiske formandskab med samme venskabsfølelse, som jeg som formand for Europa-Parlamentet i 1991 henvendte mig med til senatet i det daværende Tjekkoslovakiet for at opfordre dem til at slutte sig til os. Efter min mening er den store generation af tjekkiske og slovakiske borgere legemliggjort i en person, som er højt respekteret i Europa og resten af verden, nemlig præsident Václav Havel.
<P>
Jeg har to kommentarer og spørgsmål til formanden for Rådet. De har truffet en beslutning - og jeg er glad for, at De taler om et Europa med regler - om at gøre ratifikationen af Lissabontraktaten betinget af ratifikationen af missilforsvarsskjoldet. Mange af os mener, at det ikke er vejen frem, men De har truffet beslutningen om at underlægge Deres eget land noget, der skal træffes beslutning om i fællesskab. Der er dog én ting, der ikke kan ignoreres, og det er, at gasstriden er en politisk strid. Efter min mening bliver det meget vanskeligt for Dem at føre en østpolitik i denne situation. Jeg kan heller ikke forstå, hvordan de kan gøre tjekkernes beslutninger betingede af, hvad irerne gør, når tjekkerne er et folk, der er stolt af deres suverænitet og uafhængighed.
<P>
For det andet har De ikke nævnt euroen. I går fejrede vi her i Europa-Parlamentet 10-års-dagen for euroen og Deres søsterland Slovakiets indtræden i euroen. Hvad vil De gøre for at forsvare euroen under det tjekkiske formandskab?
<SPEAKER ID="040" NAME="Lena Ek" AFFILIATION="ALDE">
- (SV) Fru formand, hr. Topolánek, hr. Barroso! Det er absolut korrekt, at vi står mellem to kriser: en klimakrise og en finanskrise. Hertil kan vi føje en energikrise. Det er derfor vigtigt ikke at miste fokus. Mit spørgsmål til premierminister Topolánek er derfor: Vil Den Tjekkiske Republik sikre, at nødprogrammerne for den økonomiske krise også virker på løsningen af klimakrisen?
<P>
For vi har jo trods alt her lejlighed til at hjælpe vores borgere til både et bedre miljø og nye job og til at hjælpe vores små virksomheder. Historien viser, at hver finanskrise følges af et teknologisk skift. Med investeringer i ny grøn teknologi såsom fjernvarme, biobrændstoffer, kraftvarmeværker, energieffektive boliger, solpaneler, intelligente netværk osv. kan vi nyde godt af de tilpasninger, som er nødvendige for at håndtere klimatruslen og skabe det økonomiske opsving, som Europa og verden har brug for. En samtidig investering i klimaintelligent teknologi og beskæftigelse vil også stabilisere den sikkerhedspolitiske situation med hensyn til Rusland.
<P>
De, der er imod energipakken og en overordnet fælleseuropæisk energipolitik, vil måske nu forstå, hvorfor vi arbejder så hårdt på at sætte EU i stand til at tale med én stemme om disse spørgsmål. I hvert fald forstår Europas frysende borgere, hvad der må gøres. Vi kan ikke have en situation som den under krisen i Mellemøsten med tre eller fire europæiske delegationer i hælene af hinanden.
<P>
Jeg byder derfor velkommen til det tjekkiske formandskab og det veletablerede samarbejde med det næste land, der skal varetage formandskabet, nemlig Sverige, og jeg ønsker Dem held og lykke.
<SPEAKER ID="041" NAME="Ģirts Valdis Kristovskis" AFFILIATION="UEN">
- (LV) Fru formand, kære kolleger, hr. Barroso, hr. Topolánek! Jeg vil gerne takke den tjekkiske regering for dens beslutsomhed med hensyn til at fortsætte evalueringen af de politiske, moralske og juridiske aspekter af kommuniststyrets forbrydelser, som blev påbegyndt under det slovenske formandskab. Konsekvenserne af kommuniststyrets forbrydelser har vansiret Europas ansigt. Men under indflydelse af realpolitikken lader europæiske politikere stadig, som om de ikke bemærker det. Det viser, at Europa stadig mangler selvrespekt over for Ruslands autoritære ideologi. Så længe nazisternes handlinger betragtes som forbrydelser mod menneskeheden, mens kommunistregimets handlinger i sovjettiden undskyldes, må vi desværre se i øjnene, at Europa og den historiske sandhed er delt i en østlig og en vestlig halvdel. Ukraines gasforsyning er kappet, og russiske tanks kører ind i Georgien. Indtil videre forbliver Europas fælles værdier kun en drøm. Jeg opfordrer det tjekkiske formandskab til at udmønte den beslutsomhed, som Pragerklæringen er udtryk for.
<SPEAKER ID="042" NAME="Jacek Saryusz-Wolski" AFFILIATION="PPE-DE">
- (EN) Fru formand! Det er det første formandskab, der varetages af et tidligere sovjetblokland, og vi krydser fingre for, at det bliver et førsteklasses formandskab.
<P>
Hr. premierminister! De har indledt Deres formandskab i en ophedet politisk stemning tilsat den isnende vind fra energikrisen. Jeg vil gerne rose Dem for Deres hurtige indsats og engagement med hensyn til at finde en løsning på gaskrisen og den mægling, de har udført mellem Rusland og Ukraine.
<P>
To af de tre vigtigste prioriteter for det tjekkiske formandskab - energi og partnerskab mod øst - kræver gas. Det er krydspunktet for disse to prioriteter for Deres formandskab. De skal finde en solidarisk nødløsning lige nu. De skal arbejde med at frigive gasforsyningerne til 18 medlemsstater, hvis borgere og industrier lider under manglen. Og så skal De finde en varig, bæredygtig og helhedsorienteret løsning på længere sigt. Vi skal have Dem til at udforme en overordnet og endelig strategi.
<P>
Jeg bifalder også Deres prioritering af partnerskab mod øst, som ville give os en passende ramme for et bedre samarbejde med vores partnere i øst, der bor lige uden for vores grænser. Europa-Parlamentet vil supplere med sin egen dimension ved at oprette en interparlamentarisk forsamling, som vi kalder EURONEST. Dette partnerskab ville bidrage til at hindre endnu en krise.
<P>
Jeg er sikker på, at det tjekkiske formandskab, som står over for en udfordrende periode og krisehåndtering, vil kunne opfylde vores forventninger, og at vi om seks måneder har færre grænser og et stærkt og mere sikkert Europa, også et sødere Europa, som Deres slogan siger:
<P>
(CS) Gør Europa sødere! Jeg ønsker Dem held og lykke.
<SPEAKER ID="044" NAME="Jo Leinen" AFFILIATION="PSE">
- (DE) Fru formand, hr. formand for Rådet! "Europa uden grænser" er et godt motto. Det rammer lige i plet i den europæiske idé om at bringe folk sammen. Jeg håber også, at det viser sig muligt at nedbryde grænser i de menneskers sind, som stadig har politiske, om ikke ideologiske betænkeligheder ved EU og derfor lukker af for videreudviklingen heraf, sådan som det er foreskrevet i Lissabontraktaten. Det er noget, der skal arbejdes en hel del mere med, også i Deres land.
<P>
Reformtraktaten er central. Hvordan vil De føre energipolitik uden det grundlag herfor, som er lagt i Lissabontraktaten? Det kan ikke lade sig gøre. Mange andre politikområder kan betragtes på samme måde. Det er fuldstændig uacceptabelt at forbinde ratifikation med andre, hjemlige problemer, da det er en fælles traktat, og den intet har at gøre med indenrigspolitiske stridigheder - oppositionen imod regeringen og vice-versa.
<P>
Europa er et værdibaseret samfund. Menneskerettighederne og retsstaten - hvor der også er mangler i Deres land - indtager hovedrollen. Jeg vil gerne benytte anledningen til at nævne tilfældet Dr. Yekta Uzunoglu, som har kæmpet i 14 år for retfærdighed og oprejsning. Jeg appellerer til Dem om at sikre, at denne uheldige sag, som Václav Havel allerede sultestrejker for, bliver løst under Deres formandskab.
<P>
Ved slutningen af det franske formandskab sagde præsident Sarkozy, at de foregående seks måneder havde forandret ham. Jeg håber, at denne erfaring også vil ændre Dem og mange andre i Den Tjekkiske Republik.
<SPEAKER ID="045" NAME="Andrew Duff" AFFILIATION="ALDE">
- (EN) Fru formand! Jeg vil gerne stille formanden for Rådet fire spørgsmål.
<P>
Hr. formand for Rådet! Hvis De som nævnt finder Lissabontraktaten værre end Nicetraktaten, hvorfor underskrev De den da?
<P>
Vil De for det andet bekræfte, at Den Tjekkiske Republik ikke lader sig friste til at følge det irske eksempel og forsøge at trække Lissabonpakken fra hinanden?
<P>
For det tredje: Ser De ikke en modsigelse mellem at komme her og prise Europa-Parlamentets legitimitet og samtidig afvise af støtte traktaten, som i så høj grad styrker Europa-Parlamentets beføjelser?
<P>
Kan det tjekkiske formandskab for det fjerde virkelig have autoritet, medmindre og indtil Den Tjekkiske Republik ratificerer traktaten?
<SPEAKER ID="046" NAME="Bogdan Pęk" AFFILIATION="UEN">
- (PL) Fru formand, hr. formand for Rådet! Det er paradoksalt, at denne mangedobbelte krise, som har ramt verden, bl.a. Europa, også kan være en betydningsfuld allieret, da de, der er blevet vant til at fortælle alle og enhver, hvordan de skal drive forretning, tager det værste stød af ansvaret for denne krise. Det var dem, der stod i spidsen for det og fik os med i det.
<P>
I dag blæser forandringens vind i Deres udtalelse, og vi ønsker derfor det tjekkiske formandskab held og lykke. Jeg vil gerne minde Dem om en historisk begivenhed, der bør være til nytte for Dem. I 1618 ankom der til Hradčany en ubehagelig Habsburgsk diplomatisk mission, hvis opførsel var uhørt arrogant. Tjekkerne smed med rette deltagerne ud ad vinduet, den såkaldte "defenestration". Jeg ser frem til en sådan politisk defenestration nu. Jeg håber, De smider alle uærlige rådgivere ud ad anstændighedens og fornuftens vindue, og at det lykkes Dem at skubbe EU's anliggender fremad. Det er, hvad Europas borgere forventer, og De får ikke succes ved at lytte til disse charlataner.
<SPEAKER ID="047" NAME="Stefano Zappalà" AFFILIATION="PPE-DE">
- (IT) Fru formand, mine damer og herrer! Som altid i Europa gennemlever vi betydningsfulde historiske begivenheder, og de seks måneder med det tjekkiske formandskab bliver bestemt en af dem.
<P>
Der er mange store problemer, der mangler en løsning, og dem skal dette formandskab finde. Således Lissabontraktaten, som kræver endelig vedtagelse, og vejen dertil er allerede skitseret, men der er brug for mere drivkraft til at sikre, at processen ikke trækker længere ud end indeværende år. Den alvorlige økonomiske verdenskrise vil fortsætte med at skabe virkninger, og der er ingen tvivl om, at disse bliver betydelige i løbet af i år. Vi må håbe, at formandskabet fortsætter ad den kurs, der allerede er afstukket af det franske formandskab, så de næste G8-møder med Italien som formand kan skabe resultater, som opfylder Europas behov.
<P>
Europa står over for et alvorligt energiforsyningsproblem. Det er den barske virkelighed og et komplekst problem at løse. En løsning kan dog være lige på trapperne. I hvert fald kan fremtiden være sikret for mange stater, herunder min egen, med hensyn til deres afhængighed af disse energiforsyninger.
<P>
Situationen i Gazastriben kan ikke længere tolereres. Man bør ikke forhandle med terrorister, men angrebene på det israelske folk må bringes til ophør en gang for alle, og vi bør ikke længere tolerere uskyldige civiles død ved frontlinjen af en absurd og ulykkeligvis permanent krig.
<P>
Indvandringen bør løses på EU-plan, og vi bør derfor rette vores opmærksomhed meget mere mod situationen i visse stater, herunder Italien og Malta, som har betydelige problemer med det spørgsmål. Cypernspørgsmålet bør løses hurtigt, for at vi én gang for alle kan få forbindelserne mellem Grækenland og Tyrkiet på plads og mellem Europa og Tyrkiet, som desuden stadig afventer tiltrædelse.
<P>
Endelig håber jeg at se Dem til stede her i Europa-Parlamentet hver gang, hr. Topolánek! Jeg ønsker Dem held og lykke med arbejdet, og jeg vil rose Dem for at være blevet her efter Deres første svar. Det har vi ikke været vant til med de tidligere formandskaber. Tak for det. Det er et godt tegn.
<SPEAKER ID="048" NAME="Bernard Poignant" AFFILIATION="PSE">
- (FR) Fru formand, hr. formand for Rådet! Jeg har opdaget takket være Deres tjekkiske historikere, hvorfor De endnu ikke har ratificeret Lissabontraktaten. De taler faktisk om det magiske tal 8 som i 2008. Dette tal markerer trin i Deres historie. De siger, at i 1918 blev Tjekkoslovakiet dannet, og i 1348 blev Prag bygget. De citerer over 40 eksempler og navnlig tre nylige, smertelige eksempler, nemlig 1938, da Frankrig og Det Forenede Kongerige lod Dem i stikken, 1948, da De blev ramt af et statskup, og 1968, da Sovjetunionens tanks rullede ind. Så 2008, kan jeg forstå, sprang de over, fordi de mente, at ratificeringen af traktaten det år ville være risikabelt, så meget mere som at nogle sammenlignede den begrænsede suverænitet under Brezhnev med traktaten. Trods alle hans fejl og fortid, så er kammerat Barroso, som er til stede her i dag, ikke Brezhnev!
<P>
(Latter)
<P>
Vi er med i et projekt, som er karakteriseret ved delt og frivillig suverænitet. Lissabontraktaten er kun et øjeblik i vores historie. Det er kun et enkelt stadium. Jeg beder Dem: 2008 er forbi, ratificer traktaten i 2009!
<P>
(Bifald)
<SPEAKER ID="049" NAME="Margarita Starkevičiūt" AFFILIATION="ALDE">
- (LT) Fru formand! Den Tjekkiske Republik har overtaget formandskabet for EU på et tidspunkt, hvor vi debatterer økonomiske reformer, og hvorvidt den fremtidige model for EU bliver mere socialt orienteret eller mere liberal. Sommetider bliver dette endda udlagt som en diskussion mellem det gamle og det nye Europa, men jeg tror, tjekkerne vil kunne opnå konsensus, for der er jo virkelig ikke så stor forskel på disse to begreber. Tilnærmelsen mellem dem afgøres af globalisering og det multikulturelle økonomiske miljø, som er under stadig udvikling. Begrebet markedsøkonomi forstås meget forskelligt af forskellige mennesker, og det er et spørgsmål om traditioner. Landene i den tidligere sovjetblok forstår glimrende, at markedsinstitutioner og love ikke nødvendigvis betyder, at markedet blomstrer og fungerer godt. De skal tilpasses efter folks mentalitet og forventninger. Selv om vi sommetider forsøger at understrege disse forskelle mellem de økonomiske modeller for egen politisk vinding, vil en forsinkelse af reformen af den økonomiske politik, hvis vi tager hensyn til det varierende flersprogede og multikulturelle økonomiske miljø, på langt sigt hjælpe radikale populistiske grupper til magten og forårsage langsigtet politisk ustabilitet og økonomiske tilbageslag.
<SPEAKER ID="050" NAME="Elmar Brok" AFFILIATION="PPE-DE">
- (DE) Fru formand, hr. formand for Rådet, mine damer og herrer! Jeg vil gerne lykønske det tjekkiske formandskab med overtagelsen af hvervet. Det er det første rådsformandskab, der varetages af et tidligere Warszawapagtland og derfor af symbolsk betydning, som hr. Nassauer rettelig bemærkede.
<P>
Gasforhandlingerne og rådsformand Schwarzenbergs aktiviteter i Mellemøsten og mange andre eksempler viser, at det tjekkiske formandskab er godt forberedt til de opgaver, der venter. Derfor er jeg enig i, at der tillægges begrebet strategisk energiforsyningssikkerhed stor betydning. Dette eksempel gør det i særlig grad klart, at der er mange områder, hvor nationalstater alene ikke længere kan varetage deres borgeres interesser, og kun en fælles EU-tilgang er tilstrækkelig.
<P>
Men hr. formand for Rådet, kun Lissabontraktaten giver os denne kompetence på området for energi og energiforsyningssikkerhed! Vi fungerer i øjeblikket kun som koordinatorer, og vores resultater er ikkebindende. For så vidt angår mange af de udfordringer, som vi må tage op, vil vi ikke være i stand til det uden den handlefrihed, vi får i kraft af Lissabontraktaten - muligheden for større demokratisering, nemlig styrkelsen af Europa-Parlamentets og de nationale parlamenters rettigheder. Jeg antager derfor, at der var en fejl i den tyske tolkning, da det lød, som om De sagde, at Nicetraktaten var bedre end Lissabontraktaten. De bør stadig kunne korrigere den tyske version. Derfor bør vi søge en anledning til at gøre det klart, at det kun er ved hjælp af Lissabontraktaten, at vi kan forbedre måden, hvorpå vi klarer vores udfordringer på alle vigtige områder.
<SPEAKER ID="051" NAME="Edite Estrela" AFFILIATION="PSE">
- (PT) Fru formand, hr. formand for Rådet! De talte om et Europa med regler. De talte meget om regler faktisk. Nu er en af reglerne for demokrati, at man holder, hvad man lover. De lovede at ratificere Lissabontraktaten inden udgangen af 2008. Det holdt De ikke, og det var forkert. Derfor spørger jeg: Hvornår vil Den Tjekkiske Republik ratificere Lissabontraktaten?
<P>
De talte også om selvtillid. Det lød som arrogance i mine øren. Den tjekkiske regering, bl.a. dens formand, har ret til at sige og gøre, hvad han synes, men den må ikke glemme, at den er med i EU og nu taler på vegne af næsten 500 mio. borgere og 27 medlemsstater.
<P>
Derfor kan De ikke ignorere det forhold, at 25 medlemsstater allerede har ratificeret Lissabontraktaten, og at Irland allerede har planlagt endnu en folkeafstemning. Heldigvis indikerer meningsmålingerne, at der er flertal for et "ja". Irerne har indset, at de i dette særligt vanskelige internationale miljø med deres medlemskab af EU og euroen er blevet beskyttet mod endnu større problemer.
<P>
Det, som Den Tjekkiske Republik nu mangler, er at angive, hvornår den ratificerer Lissabontraktaten. Som formanden for min gruppe, Martin Schulz, har sagt, er det nu, hvor Europa står over for uhørte udfordringer, nødvendigt at tale med én stemme. Og det er kun muligt med Lissabontraktaten.
<SPEAKER ID="052" NAME="Marco Cappato" AFFILIATION="ALDE">
- (IT) Fru formand, hr. Topolánek, mine damer og herrer! De talte om partnerskab mod øst, hr. Topolánek! Partnerskab er en temmelig ny opfindelse fra EU's side, som ikke eksisterede i det Europa, som grundlæggerne af Ventotene-manifestet ønskede at se, eller i det Europa, der fandtes i de første tider efter anden verdenskrig. Det Europa gav sine naboer, bl.a. i Central- og Østeuropa, udsigt til tiltrædelse. Europa har været en fredsfaktor, ikke fordi det gav sine naboer udsigt til partnerskab, men fordi det gav dem udsigt til medlemskab, til at blive en del af EU.
<P>
Det franske formandskab, som de har fået depechen af, udtrykte sig imidlertid meget klart på punktet om grænser, idet det ønskede at definere Europas grænser, at smække døren i for først og fremmest Tyrkiet og at gøre det klart, at EU ønsker at lukke sine grænser. Resultatet heraf er, at der omkring EU i dag - i stedet for håb for lande som Deres eget i forgangne årtier - findes krige og spændinger i Mellemøsten, på Balkan, i Kaukasus, Ural og Maghreb.
<P>
Som et radikalt ikkevoldeligt parti vil vi gerne opfordre Dem til endnu engang at overveje behovet for, at EU's forenede stater åbner sig for medlemskab, for medlemmer, og ikke for forvirrede partnerskabsrelationer. Det partnerskab udelukker integrationen af det vigtigste, nemlig borgerlige og politiske rettigheder for borgerne i Europa og langs Europas grænser.
<SPEAKER ID="053" NAME="Gunnar Hökmark" AFFILIATION="PPE-DE">
- (EN) Fru formand! Jeg vil gerne rose formanden for Rådet for den evne, som det tjekkiske formandskab allerede har udvist til at håndtere en række problemer.
<P>
Mange svenskere har stadig den fornemmelse, at Prag ligger øst for Stockholm i kraft af arven fra forrige århundredes politiske geografi. Det er forkert, og Deres formandskab, hr. formand for Rådet, vil placere Den Tjekkiske Republik på dens rette plads på vores mentale verdenskort - i hjertet af Europas historie og i fremtiden.
<P>
Lad mig også udtrykke håbet om, at De vil lægge et godt fundament for det svenske formandskab, nemlig hvad angår klimaspørgsmål og konkurrenceevne, hvor det er så vigtigt for Dem at vise, at vi kan takle de økonomiske problemer med åbenhed, uden protektionisme og med en åben økonomis dynamik, og hvad angår energispørgsmålene, hvor De vil spille en afgørende rolle, eftersom de tydeligvis er meget centralt placeret. Den aktuelle verdenssituation understreger behovet for reformer og forandring.
<P>
Jeg tror, man kan sige, at solidaritet og sikkerhed med hensyn til energi betyder, at vi har brug for en reform og en udbygning af det indre marked for energi. Uden det vil vi blive udsat for forskellige trusler og forsøg på at dele os, splitte os. Et mål bør være at sikre, at ingen kan kontrollere både forsyning og produktion af gas og el og distributionen heraf - at sikre, at vi får ét fælles marked. Hvis det kan nås under Deres formandskab, vil det være et strategisk fremskridt, som jeg håber, vi alle kan lykønske Dem med om et halvt år.
<SPEAKER ID="054" NAME="Maria Berger" AFFILIATION="PSE">
- (DE) Fru formand, hr. formand for Rådet! Jeg selv og nogle kolleger her i dag tilhørte gruppen af parlamentsmedlemmer fra det blandede parlamentsudvalg, som særligt arbejdede på at fremme det tjekkiske medlemskab i perioden frem til 2004. Det gør denne dag, hvor vi byder velkommen til det tjekkiske formandskab for første gang, til en særlig dag også for andre parlamentsmedlemmer end de tjekkiske. Jeg kan tilføje, at det fra en østrigsk kollegas synspunkt ikke altid var særlig populært at føre kampagne i Østrig for Den Tjekkiske Republiks tiltræden. Derfor er vi bestemt blandt dem, der bakker det tjekkiske formandskab ekstra godt op og ikke agter at tillægge begyndervanskeligheder alt for stor betydning. Den noget ensidige holdning i begyndelsen til Gazakonflikten og den tjekkiske præsidents holdning til, at sociale og miljømæssige standarder er for høje, er allerede nævnt. Set fra et østrigsk synspunkt er vi særlig kede af Deres forstående reaktion på Slovakiets planer om at genåbne Bohunice, hvilket ville være en klar overtrædelse af eksisterende EU-lovgivning.
<P>
Den glimrende filosof og skribent Jiří Gruša har skrevet en "brugsvejledning til Den Tjekkiske Republik og Prag", som jeg kun kan anbefale alle mine kolleger som en fornøjelig og ekstremt humoristisk lekture. Indtil videre findes der ingen brugsvejledning til EU på skrift, men hvis der nogensinde bliver udgivet en sådan, gør alle nye formandskaber bedst i ikke at sige nej tak til den støtte, som Europa-Parlamentet eller regeringerne i nabostaterne tilbyder.
<SPEAKER ID="055" NAME="Othmar Karas" AFFILIATION="PPE-DE">
- (DE) Fru formand, hr. formand for Rådet! De har et særligt ansvar. Det tjekkiske formandskab har fået en urolig start, dets kunstinstallation har været provokerende og givet anledning til indignation - men dets seriøse indsats for at finde sit ståsted og påtage sig sit ansvar for hele Unionen har kunnet konstateres også førend i dag. Det virker velforberedt. Programmet indeholder de rette prioriteringer. Der vil dog efterfølgende falde dom over den beslutsomhed, det personlige engagement og den EU-orientering, som prioriteterne gennemføres med, og over graden af succes.
<P>
Kommissionsformand Barroso sagde, at EU sættes på prøve i disse seks måneder. Det tjekkiske formandskab og den tjekkiske regering sættes på EU-politisk prøve. Disse prøver kan klares, hvis vi alle yder det bedste. Derfor beder jeg Dem holde op med at spille indenrigspolitik ud mod EU-politik og bebyrde Deres formandskab med hjemlige problemer. De bør gøre det klart for borgerne, at De allerede føler, at Lissabontraktaten ville styrke Deres rolle i henseende til gaskonflikten, Gaza, Slovakiets planer om Bohunice og finanskrisen og sætte Dem i stand til at rygte Deres hverv i bedre harmoni med de øvrige europæiske institutioner.
<P>
EU er et værdifællesskab og en fælles lovgivning. Jo, vi har regler, og enhver, der bryder dem, enhver, der ikke holder, hvad han lover, udviser mangel på solidaritet. Vi er forenede - trods alle vores forskelle - af vores værdifællesskab, vores fælles lovgivning, vores politiske målsætninger.
<P>
Derfor appellerer jeg om, at De ikke skjuler Dem bag Irland, men tager skridtet videre, ratificerer Lissabontraktaten før Europadagen i 2009, før afslutningen af Deres formandskab. Vi skal dømme Dem efter Deres gerninger og ikke efter kommentarerne fra Deres præsident hjemme i Den Tjekkiske Republik.
<SPEAKER ID="056" NAME="Gary Titley" AFFILIATION="PSE">
- (EN) Fru formand! Jeg fandt det interessant, at den tjekkiske formand sagde, at oppositionen forsøger at torpedere det tjekkiske formandskab, fordi den tjekkiske præsident set fra min plads sagtens kan sabotere det tjekkiske formandskab helt alene.
<P>
Jeg bemærker, at det tjekkiske formandskab udtaler, at det gør alt, hvad det kan for at udvide EU og give Kroatien medlemskab. Hvis det gør alt, hvad det kan, hvorfor kan det så ikke ratificere Lissabontraktaten? Trods alt indgik det tjekkiske formandskab aftale om det og bør derfor overholde sine forpligtelser.
<P>
Lad os være ærlige. Det er ikke nogen god start på et formandskab. Den tjekkiske præsident beskriver klimaforandringspakken som en latterlig luksus. Den tjekkiske finansminister beskriver den økonomiske genopretningsplan som en reminiscens fra kommunisttiden. Vi har et såkaldt kunstværk - som har stødt alle, men især bulgarerne - og den første udtalelse om Gazakrisen måtte trækkes tilbage flere timer senere
<P>
Det, vi i øjeblikket har brug for, er lederskab, og det, jeg har set hidtil, har lært mig, at jo før vi får en fuldtidsformand for Rådet jo bedre, for det er kun sammenhængende europæisk handling, der kan give Europa sikkerhed, sikre Europa indflydelse i verden og levere økonomisk genopretning. Så lad os få noget lederskab.
<P>
(Formanden afbrød taleren)
<SPEAKER ID="057" NAME="Josef Zieleniec" AFFILIATION="PPE-DE">
- (CS) Fru formand! Det tjekkiske formandskab fortjener anerkendelse for sin aktive rolle i løsningen af tvisten om genoptagelse af gasforsyningerne til Tjekkiet. Imidlertid vil det være en stor fejl at lade emnet hvile, før de langsigtede årsager til problemet er blevet løst.
<P>
Årsagen ligger tydeligvis i russernes ambitioner om at forlænge deres interessesfære ind i Ukraine og videre til Centraleuropa. EU's mål må derfor være at holde Ukraine fast på Unionens radarskærm. Imidlertid vil det ikke være muligt, hvis Ukraine fortsat står bag uigennemsigtige transaktioner og klynger sig til "nabopriser", som ikke afspejler den sande markedssituation, og som holder Ukraine fast i politisk afhængighed af Rusland.
<P>
Det tjekkiske formandskabs prioriteter omfatter energiforsyningssikkerhed og styrkelse af partnerskab mod øst. Et grundlæggende aspekt af dette partnerskab må være snarest muligt at hjælpe Ukraine med at fastsætte markedspriser på energi, som er forhandlet i forbindelse med langsigtede kontrakter.
<P>
Formandskabet bør også udøve et effektivt pres på Kiev for at løsne de uigennemsigtige økonomiske strukturer, som underminerer indsatsen for reform og udvikling af en retsstat. Kun stærkt pres udefra på Ukraine og et aktivt samarbejde kan hjælpe landet med at opgive kortsigtede og ofte personlige interesser til fordel for en ægte uafhængighed af Rusland og en retsstat, som er fri for den allestedsnærværende korruption. Medmindre der bliver ryddet op i Ukraine, kan vi ikke forvente, at EU reagerer effektivt på Ruslands mere og mere aktive politik over for Central- og Østeuropa.
<P>
Det rette tidspunkt til at etablere et tæt samarbejde mellem EU og Ukraine vil være, umiddelbart efter at gaskrisen er afværget. Medmindre det tjekkiske formandskab på EU's vegne får held til at lægge et effektivt pres på de ukrainske ledere, vil vi snart være vidner til ikke blot flere iskolde dage uden gas med store konsekvenser for økonomien i medlemsstaterne, men frem for alt et farligt skift i de geopolitiske relationer i Central- og Østeuropa.
<SPEAKER ID="058" NAME="Proinsias De Rossa" AFFILIATION="PSE">
- (EN) Fru formand! Som alle i Europa-Parlamentet ønsker jeg det tjekkiske formandskab held og lykke. Hr. formand for Rådet! Jeg er imidlertid himmelfalden over Deres skammelige bemærkning i morges om, at Lissabontraktaten er værre end Nicetraktaten. Det er ikke kun usandt, det er kontroversielt og et tillidsbrud. Nu må De alvorligt overveje at trække Deres bemærkning om Lissabontraktaten fra i morges tilbage.
<P>
Vi har brug for den mere forenede, demokratiske, effektive Union, som Lissabontraktaten giver os mulighed for med henblik på at klare de mange problemer, som hver for sig kan kaste vores verden ud i en konflikt. Energiforsyningssikkerhed, klimaforandringer, økonomisk krise og finanskrise og de mange krige i mange regioner. Som formand for Rådet er Deres opgave at mægle til fordel for og at lede Europa på grundlag af vores fælles værdier såsom solidaritet - indadtil og udadtil - en social markedsøkonomi, multilateralt samarbejde og lighed mellem mænd og kvinder - og det inkluderer både mænds og kvinders rettigheder til at deles om forældreopgaven.
<P>
Hr. formand for Rådet! De må parkere Deres konservative og neoliberalistiske holdninger i seks måneder, for ellers kommer De konstant i konflikt med dette parlament i disse seks måneder. Irland får sandsynligvis en folkeafstemning om en præciseret Lissabontraktat til efteråret i år. Jeg vil arbejde hårdt for at sikre et positivt resultat for Irland og Europa. Deres bemærkninger her i dag har gjort den opgave meget vanskeligere. Hvis resultatet af folkeafstemningen bliver et nej, vil langt størstedelen af europæerne ikke takke Dem.
<P>
(Formanden afbrød taleren)
<SPEAKER ID="059" NAME="Jerzy Buzek" AFFILIATION="PPE-DE">
(PL) Fru formand, hr. formand for Rådet, hr. formand for Kommissionen! Jeg vil gerne komme med en særlig tak til rådsformanden, fordi han har overtaget rådsformandskabet, og lykønske ham med de to første uger som formand, der har været vanskelige, men succesrige. Jeg forstår helt klart Deres ord om national identitet, en identitet, som vi, landene mellem Øst- og Vesteuropa, har opbygget med succes.
<P>
Jeg vil gerne henlede Deres opmærksomhed på en sag, som efter min mening vil blive meget vigtig de næste seks måneder, nemlig den tredje energipakke. Pakken handler først og fremmest om det fælles energimarked, et fælles europæisk agentur for samarbejde mellem de nationale regulatorer, grænseoverskridende forbindelser og fælles investeringer og dermed om integration, kort sagt om energisolidaritet og energiforsyningssikkerhed.
<P>
For det andet betyder den tredje energipakke også liberalisering, en fair regulering af adgangen til netværkerne, dvs. konkurrence på markedet, hvilket betyder lavere omkostninger, færre miljøskader og billigere energi til forbrugerne, og dermed for økonomien, hvilket vil bidrage til at klare krisen.
<P>
Og for det tredje indeholder den tredje energipakke fair regler for landene uden for vores markeder med fælles politikker for leverancer til EU-landene og muligheden for transport via tredjdelande. Hvad angår EU's østlige partnerskab og østlige dimension, taler den tredje pakke helt for sig selv.
<P>
Den tredje pakke kan blive til gavn for Deres formandskabs tre hovedprioriteringer - energi, økonomi og Europas østlige dimension. Jeg opfordrer Dem til at holde fast i denne prioritering og fuldt ud...
<P>
(Formanden afbrød taleren)
<SPEAKER ID="060" NAME="Jan Andersson" AFFILIATION="PSE">
(SV) Fru formand! Jeg vil også gerne byde det tjekkiske formandskab velkommen. Under dette formandskab vil vi få lav vækst, og arbejdsløsheden vil stige. Vi står i en vanskelig økonomisk situation. Jeg læste om præsident Klaus' løsninger i Financial Times, og jeg er ikke enig i dem alle. Han siger, at vi må sænke vores ambitioner med hensyn til miljø- og klimapolitikken, og at vi må sænke vores ambitioner med hensyn til socialpolitikken. Det er den helt forkerte vej at gå. Hvis Europa skal være i stand til at kunne konkurrere i fremtiden, må vi investere i moderne miljøteknologi. Vi skal investere i moderne infrastruktur for at få et samfund, der er bæredygtigt på langt sigt, og som fører en aktiv klimapolitik. Det vil sikre en højere vækstrate og højere beskæftigelse.
<P>
Med socialpolitikken forholder det sig på samme måde. Vi skal investere i en socialpolitik med rimelige arbejdsforhold, ligebehandling af arbejdstagerne, et godt arbejdsmiljø osv. Det vil ikke betyde lavere vækst, men bæredygtig vækst på lang sigt.
<P>
Endelig vil jeg gerne nævne familiepolitikken. Den familiepolitik, jeg læser om i Deres program, er en gammeldags familiepolitik. Moderne familiepolitik handler om samme ansvar for kvinder og mænd i forbindelse med børn og arbejde. De anviser en helt anderledes vej i Deres program.
<SPEAKER ID="061" NAME="Rumiana Jeleva" AFFILIATION="PPE-DE">
(BG) Mange tak, fru formand! Som parlamentsmedlem fra Bulgarien glæder det mig, at det tjekkiske formandskab inddrager energi og energisikkerhed i sine hovedprioriteringer. I de seneste dage er en lang række EU-medlemsstater blevet taget som gidsel i striden mellem Ukraine og Rusland. Alene i Bulgarien er der over 160 000 husholdninger, som ikke længere har nogen opvarmning. Desværre har den bulgarske regering været ude af stand til at hjælpe sine borgere under denne krise. Bulgarien er det eneste land i EU, som ikke har alternative gasforsyningskilder og gasleverandører samt gasreserver. Vi må tage ved lære af denne sag.
<P>
Jeg tror, at jeg taler på hele Parlamentets vegne, når jeg siger, at vi ikke kan tillade, at de europæiske borgere skal betale prisen for politiske spilfægterier, der involverer lande, som bruger deres energikilder som politisk værktøj. Det er derfor, jeg mener, at vi har brug for bæredygtige løsninger i energisektoren. Vi har brug for en fælles europæisk energipolitik. Et vigtigt element i den forbindelse er at forbedre energiinfrastrukturen. Når vi taler om europæisk energisolidaritet, betyder det fælles energiprojekter i EU, og at vi skal undgå den nuværende praksis med bilaterale aftaler.
<P>
Jeg ville også gerne tro på, at det inden alt for længe bliver muligt for Europa at opbygge paneuropæiske atomkraftsanlæg som fælles projekter for medlemsstaterne. I denne forbindelse glæder jeg mig over, at det tjekkiske formandskab udvider samarbejdet med landene i det sydlige Kaukasus og på Balkan og med Ukraine som en anden hovedprioritering. Det er kun ved hjælp af en integreret tilgang, som tager hensyn til interesser og muligheder hos såvel medlemsstaterne som landene fra de netop nævnte regioner, at vi har sikkerhed for, at vi kan klare og afværge kriser som den, vi netop har været igennem. Vi er nødt til at handle omgående og gøre det, der er bedst for EU. Behovet for konkret handling for at etablere en fælles europæisk energipolitik er større nu end nogensinde før.
<P>
Jeg ønsker det tjekkiske formandskab held og lykke.
<SPEAKER ID="062" NAME="Katalin Lévai" AFFILIATION="PSE">
(HU) Fru formand, hr. premierminister! Det tjekkiske formandskab har valgt sloganet "Europa uden grænser" som sit motto og sat energipolitik og økonomisk stabilitet øverst på dagsordenen. Derudover vil jeg gerne understrege en anden vigtig prioritering, nemlig de europæiske borgere.
<P>
Jeg vil gerne opfordre til, at man er mere opmærksom på de spørgsmål, der direkte berører borgernes dagligdag. Der bør lægges større vægt på videreudvikling af banebrydende europæiske socialprogrammer, på den europæiske solidaritet og lige muligheder og på mindretalspolitikken. Jeg er enig med dem, der opfordrer til en ratificering af Lissabontraktaten.
<P>
Borgerne skal involveres mere i den europæiske politik, for jeg mener, at mangelen på sociale pakker og effektiv kommunikation fører til en voksende mistillid til de europæiske institutioner. Jeg synes, at uddannelse spiller er særlig vigtig rolle ...
<P>
(Formanden afbrød taleren)
<SPEAKER ID="063" NAME="Zuzana Roithová" AFFILIATION="PPE-DE">
(CS) Hr. formand for Rådet, mine damer og herrer! Starten på det tjekkiske formandskab har været præget af konflikten i Gaza og energikrisen. Efter en bølge af nedladende og tvivlende bemærkninger om Den Tjekkiske Republiks evne til at lede EU, ser Europa og andre dele af verden med overraskelse på, hvor ansvarsfuldt og effektivt det tjekkiske formandskab har håndteret de uforudsete kriser. Jeg tvivler dog på, om de var så uventede, og det glæder mig, at den tjekkiske regering tog fat på dem allerede ved juletid, for det franske formandskab fik dem ikke kvalt ved fødslen.
<P>
Jeg håber, at De vil engagere Dem lige så frygtesløst i forhandlingerne med Kina, som bevidst krænker verdenshandelsreglerne, fremmer den illoyale konkurrence og truer europæernes helbred ved at sælge forfalskede og farlige produkter. I dag er det f.eks. meget vanskeligt for europæiske forældre at finde børnesko, som ikke indebærer sundhedsrisici, og ikke desto mindre har Rådet og Kommissionen hidtil kun ofret dette spørgsmål ringe opmærksomhed.
<P>
Jeg glæder mig derfor over, at De har placeret "Europa i verden" blandt deres prioriteringer. Jeg kan forsikre Dem om, at Europa er meget åben over for verdenshandel, men der er endnu ingen rådsformand, som har været i stand til at sikre fair gensidighed og åbne Kina for de europæiske producenter. Jeg håber, at De og Deres førsteklasses team vil få større succes.
<P>
Hr. rådsformand, jeg lykønsker Dem med Deres virkelig gode, realistiske program for Europa og også med Deres personlige succes. I betragtning af at De er leder af et politisk parti, hvoraf nogle af dets nuværende ministre i 2003 stemte imod vores optagelse i EU, gør De det særdeles godt på den europæiske scene. Jeg håber blot, at vi vil se en lignende opblødning af holdningen blandt Deres partikolleger i forbindelse med Lissabontraktaten.
<P>
Medierne rapporterer, at irerne, der er presset af finanskrisen, nu bedre forstår, at traktaten er et anstændigt instrument, som har til fomål håndtere hårde tider. Jeg håber, at De også snart vil begynde at se på traktaten i et positivt lys, selv om det betyder, at De skal slette præsident Klaus fra Deres mobiltelefon. Jeg ønsker os alle et succesrigt tjekkisk formandskab til trods for vores forskellige synspunkter.
<SPEAKER ID="064" NAME="Katerina Batzeli" AFFILIATION="PSE">
(EL) Fru formand, hr. premierminister! Udover spørgsmålet om udenrigspolitikken, håndteringen af den økonomiske krise og ratificeringen af Lissabontraktaten bør de unge være en af EU's vigtigste prioriteringer. Jeg har læst om denne prioritering i Deres program. Jeg synes, at Deres program bør være mere integreret og mere proaktivt, for så vidt angår de unge.
<P>
De unge bliver ikke længere overbevist af udtalelser og løfter. De føler sig ikke sikre i en situation med en stat, der kollapser, og som ikke er i stand til at håndtere den økonomiske krise. De accepterer ikke uddannelsessystemer, der sender dem direkte ud i arbejdsløshed og social ringeagt. De accepterer ikke EU-skepsis og frygt for Europa. De har et problem med ratificeringen af Lissabontraktaten. De tørner sammen dagligt. Det er den nye generation, der kan forstå, hvad der menes med ...
<P>
(Formanden afbrød taleren)
<SPEAKER ID="065" NAME="John Bowis" AFFILIATION="PPE-DE">
(EN) Hr. formand! Jeg vil gerne sige til rådsformanden, at hans land for mig er symboliseret ved to mænd, nemlig Franz Kafka og Jan Palach. De symboliserer begge kampen for frihed og demokrati, og de viste begge den frustration og smerte og de ofre, der undertiden kan komme i spil.
<P>
Derfor tror jeg, at De, hr. rådsformand, vil have en særlig forståelse for kampen i Gaza, og at De vil forstå den smerte og frustration, som befolkningen i Gaza og det israelske folk føler. Jeg håber derfor, at De vil gøre alt, hvad De kan, for at stoppe de blodsudgydelser, der foregår dér.
<P>
De kan også prøve at kontakte den amerikanske præsident i spørgsmålet om klimaændringer og inddrage ham i løsningen af dette i København.
<P>
Hjemme vil De have mulighed for at præge Europa-Parlamentets udestående lovgivningsforslag - og jeg understreger de nye muligheder for borgerne, der vil udspringe af de grænseoverskridende sundhedsydelser, et emne, jeg ved, er på Deres dagsorden.
<P>
De omtalte den frie bevægelighed for viden. Ingen steder er dette vigtigere end inden for lægevidenskaben, herunder naturligvis også den mentale sundhed. Jeg har haft det privilegium at støtte noget af arbejdet med reformen af det mentale sundhedsområde i Den Tjekkiske Republik. Jeg ved, at De ønsker at fremme disse reformer, ikke kun i Deres eget land, men i hele Europa. Jeg vil gerne bede Dem tænke tilbage til juni, hvor vi indgik en pagt om mental sundhed for hele EU. Det er ikke på Deres liste for øjeblikket, men jeg håber, at De vil sørge for, at det kommer på Deres dagsorden som et spørgsmål, der skal fremmes, for det er først og fremmest vores opgave - Deres opgave - at støtte de mennesker i vores samfund, der er sårbare og behøver vores støtte. Jeg ved, at De vil gøre Deres bedste, og jeg ønsker Dem held og lykke med Deres bestræbelser.
<P>
(Bifald)
<SPEAKER ID="066" NAME="Józef Pinior" AFFILIATION="PSE">
(PL) Fru formand! Jeg vil gerne begynde med at minde om den polsk-tjekkiske oppositions undergrundsmøde, der blev arrangeret af Solidaritet for 21 år siden i Riesengebirge på den polsk-tjekkiske grænse.
<P>
Den Tjekkiske Republik er det første central- og østeuropæiske land, der overtager EU-formandskabet. Det forpligter. De tjekkere, der leder EU, er arvtagere til den central- og østeuropæiske historie med kampen for at fjerne jerntæppet og for oprettelsen af en demokratisk sammenslutning af samfund på det europæiske kontinent. Jeg understreger det tjekkiske formandskabs særlige intellektuelle og politiske betydning.
<P>
Af dets mange prioriteringer er den vigtigste ratificeringen af Lissabontraktaten og styrkelsen af den fælles europæiske udenrigspolitik. En anden meget vigtig udestående opgave er forberedelsen af en transatlantisk strategi for de transatlantiske forbindelser efter valget af den nye amerikanske præsident. Endelig vil jeg gerne ønske præsident Vaclav Havel god bedring efter hans nylige operation.
<SPEAKER ID="067" NAME="Mihael Brejc" AFFILIATION="PPE-DE">
(SL) Fru formand! Det tjekkiske formandskab har givet udtryk for sin vilje til at bringe forhandlingerne om Kroatiens tiltrædelse af EU ud af dødvandet. Lad mig i denne forbindelse minde om, at det er et krav til alle kandidatlande, at de indsender troværdige dokumenter. Hvis dokumenterne ikke er troværdige, skal det pågældende land have det at vide.
<P>
I det særlige tilfælde med Kroatien har landet trukket en grænse på landkort, som der er strid om. I stedet for at nævne, at der er strid om dette eller hint stykke af grænsen, har det simpelthen tegnet grænsen, som landet selv ser den. Et sådant dokument er naturligvis ikke troværdigt, for det drejer sig faktisk om en strid mellem to lande, som skal løses andetsteds. Det er en bilateral strid mellem to lande, som i øvrigt har et godt naboskab, og ikke desto mindre er det en strid, der skal løses andetsteds. Jeg vil derfor gerne påpege, at det ikke er en fiks idé, når Slovenien nævner, at Kroatiens dokumenter ikke er troværdige. Slovenien understreger faktisk, at medlemsstaterne er forpligtede til at gøre dette kandidatland opmærksom på den kendsgerning, at det er forpligtet til at indsende dokumenter, der lever op til EU's standarder.
<P>
Og hvad er så en mulig løsning? Der er allerede blevet fremsat mange forslag, og jeg tror også, at det tjekkiske formandskab vil forsøge at fremsætte et passende forslag. Løsningen kunne være, at Kroatien fremsender en regerings- eller parlamentsbeslutning med en klar erklæring om, at disse grænser er vejledende, midlertidige eller et andet ord, som tydeligt viser, at grænserne er midlertidige, og at de endnu ikke er blevet lagt fast. Efter min mening kan vi på denne måde tage et lille skridt fremad og gøre det muligt for Kroatien at blive medlem af EU så hurtigt som muligt, hvilket også er i Sloveniens interesse.
<P>
Lad mig slutte med at ønske Dem held og lykke med EU-formandskabet.
<SPEAKER ID="068" NAME="Richard Falbr" AFFILIATION="PSE">
(CS) Fru formand! Kritikken er haglet ned over rådsformanden. Jeg afholder mig bevidst fra at tilslutte mig denne kritik. I de tjekkiske eventyr finder vi normalt slotte, der beboes af en vis konge, som ikke provokerer nogen, ikke volder nogen skade og ikke gør krav på at være ekspert på alle områder. Det er ikke tilfældet med Prag-slottet. Nuvel, ingenting er fuldkomment. Jeg har dog tiltro til, at rådsformanden vil forstå at håndtere denne vanskelighed med succes og holde de løfter, han har afgivet i dag. Jeg har kendt ham i næsten 20 år, og jeg glæder mig over at se, hvordan medlemskabet af EU har sat skub i hans politiske vækst. Jeg krydser fingre for ham, for som spanierne siger "Con mi patria, con razón o sin ella", som englænderne siger, "Good or bad, my country", og som jeg siger, "Mit land, i tykt og tyndt".
<SPEAKER ID="069" NAME="Zita Pleštinská" AFFILIATION="PPE-DE">
(SK) Fru formand! Jeg vil gerne begynde med at give udtryk for min glæde over, at vores broderlige nabo, Den Tjekkiske Republik, lige siden starten af sit formandskab har dementeret enhver tvivl om, hvorvidt en ny medlemsstat ville være i stand til at lede og administrere EU's anliggender.
<P>
Det tjekkiske formandskab har vist, at det er i stand til at reagere og handle i kritiske situationer, f.eks. i forbindelse med krigen i Gaza og afbrydelsen af gasforsyningen fra Rusland til EU. Som repræsentant for Slovakiet, der modtager næsten 97 % af sin gas fra Rusland, og som sammen med Bulgarien er i den mest kritiske situation, vil jeg gerne personligt anerkende premierminister Mirek Topoláneks engagement i forhandlingerne med Rusland og Ukraine. Hr. premierminister, Slovakiet har stadig ingen gas og har derfor stadig brug for Deres aktive hjælp. Europa har brug for en fælles energipolitik, og det er nødt til at forbedre dets forhandlingsposition på energiområdet.
<P>
Frankrig indledte sit formandskab med den russisk-georgiske konflikt, og det tjekkiske formandskab skal håndtere den handelsmæssige og politiske strid mellem Rusland og Ukraine. Jeg tror fuldt og fast på, at tiden er inde til at drage en lære af disse hændelser. Det er vigtigt at identificere de områder, hvor EU er afhængig af Rusland, og de områder, hvor Rusland er afhængig af EU. Forholdet til Rusland er vigtigt, men det er uacceptabelt, at Rusland bruger gassen som et politisk våben. Det er nødvendigt hurtigt at tage fat på spørgsmålet om diversificering af energikilderne og bygningen af Nabucco-olierørledningen. Slovakiet befinder sig i en ekstraordinær situation og ser Dem som en allieret i sagen om en strategisk afgørelse om Jaslovské Bohunice. Jeg vil også gerne bede om Deres hjælp, hr. Barroso, som formand for Kommissionen.
<P>
Personligt synes jeg, at der fortsat er mange mangler i forbindelse med gennemførelsen af den frie bevægelighed for personer, og jeg glæder mig derfor over det tjekkiske formandskabs motto - Europa uden barrierer.
<P>
Jeg ønsker det tjekkiske formandskab held og lykke med gennemførelsen af sit 3E-program og med at bringe EU tættere på en opnåelse af Lissabonmålsætningerne.
<SPEAKER ID="070" NAME="Miloš Koterec" AFFILIATION="PSE">
(SK) Fru formand, hr. premierminister! Vi er tidligere landsmænd, og som sådan glæder jeg mig over at byde Dem velkommen til Europa-Parlamentet og ønsker Dem held og lykke med gennemførelsen af de mål, De har præsenteret for os.
<P>
Deres 3E-prioriteringer opsummerer så afgjort de nuværende problemer, som EU står over for, selv om jeg, for så vidt angår økonomien, stoler på, at De ikke vil glemme dens sociale aspekter, som er så vigtige for langt de fleste EU-borgere. Da jeg så Dem ved fejringen af indførelsen af euroen i Slovakiet, glædede det mig at se, at den nye formand for Rådet støttede en tættere integration mellem EU-landene. Jeg ville dog i lighed med de fleste medlemmer af Europa-Parlamentet have været endnu gladere, hvis De bidrog til ratificeringen af Lissabontraktaten i Den Tjekkiske Republik. I modsat fald vil det blive vanskeligt at opnå de prioriteringer, De har sat Dem. Hvis vi ønsker, som De selv har sagt det, at EU ikke blot skal være en betaler, men også en medspiller på verdensscenen, er vi nødt til at tage dette skridt.
<P>
Det er blevet sagt mange gange, at valget til Europa-Parlamentet bliver et vigtigt øjeblik i Deres formandskab. Valgdeltagelsen vil få indflydelse på EU-politikken i de næste fem år, og aktiv støtte fra Rådet kan spille en stor rolle i den forbindelse. Når Slovakiet ryger ud af verdensmesterskabet i ishockey, og Den Tjekkiske Republik kvalificerer sig til næste runde ...
<P>
(Formanden afbrød taleren)
<SPEAKER ID="071" NAME="Tunne Kelam" AFFILIATION="PPE-DE">
(EN) Fru formand! Jeg vil begynde med at udtrykke Estlands varme opbakning til det tjekkiske formandskab. Det er rigtigt, at større konkurrenceevne er det bedste middel mod den økonomiske krise med fuldstændiggørelsen af fire grundlæggende friheder. Jeg støtter Deres idé om at udvikle det østlige partnerskab fuldt ud. Vi forstår nu, hvor vigtigt det er at forpligte lande som Ukraine og Georgien over for retsstatsprincippet og demokratisk ansvarlighed.
<P>
I september sidste år foreslog Europa-Parlamentet at gøre den 23. august til fælles mindedag for ofrene for kommunismen og nazismen. Vi håber oprigtigt, at De vil gå i spidsen og forsøge at overbevise alle 27 regeringer om officielt at gøre denne dag til mindedag fra og med næste august måned. Vi forventer også, at De vil lede os til en europæisk morale og en politisk vurdering af de forbrydelser, der blev begået under det totalitære kommunistiske styre.
<P>
(Formanden afbrød taleren)
<SPEAKER ID="072" NAME="Silvia-Adriana Ţicău" AFFILIATION="PSE">
(RO) Fru formand! "Økonomi, energi og eksterne relationer" er det tjekkiske EU-formandskabs motto. Europas borgere forventer, at de europæiske institutioner beskytter dem imod kriser og forbedrer deres livskvalitet. EU's økonomiske genopretningsplan, der vil øge energiudnyttelsen og energiforsyningssikkerheden, er i dag de europæiske borgeres prioriteringer.
<P>
Jeg opfordrer det tjekkiske formandskab til - trods valget til Europa-Parlamentet, eller netop derfor - at udvise vision, politisk vilje og ikke mindst en forpligtelse over for de europæiske borgere. Sammen kan vi nå til enighed ved førstebehandlingen af direktivet om energiudnyttelse i bygninger. Jeg kan forsikre Dem om, at såvel Europa-Parlamentet som Kommissionen er parat til at støtte Dem, så direktivet om energiudnyttelse i bygninger kommer til at figurere blandt det tjekkiske formandskabs successer.
<SPEAKER ID="073" NAME="Marios Matsakis" AFFILIATION="ALDE">
(EN) Fru formand! Efter at have gennemlevet de traumatiske erfaringer med tidligere tiders russiske kommunisme er Den Tjekkiske Republik nu gået til den anden yderlighed og har knyttet sig selv stærkt og lydigt til USA. Det er blevet meget tydeligt, ikke kun med Deres holdning til Gaza og Lissabontraktaten, hr. rådsformand, men også med Deres regerings beslutning om at placere amerikanske missiler på tjekkisk jord. Deres beredvillighed til trofast at tjene den amerikanske regering, selv om det sætter freden i Europa på spil, er uacceptabel og mistænkeligt.
<P>
Deres land er i dag en del af EU, ikke af USA, og De må sikre Dem, at Deres regering handler i overensstemmelse hermed. Amerikanske satellitter hører ikke hjemme i EU. Så De må gøre op med Dem selv, om De ønsker EU eller USA. De kan ikke få begge dele!
<SPEAKER ID="074" NAME="Mirosław Mariusz Piotrowski" AFFILIATION="UEN">
(PL) Fru formand, hr. formand for Rådet! Det tjekkiske formandskab har været det første i mange år til at fjerne den gamle traver om den europæiske forfatning, også kendt som Lissabontraktaten, fra dagsordenen. Denne realistiske tilgang giver anledning til optimisme og viser respekt for demokratiet og princippet om enstemmighed.
<P>
Det tjekkiske formandskab har besluttet at fokusere på de mest presserende spørgsmål, herunder Gaza-konflikten og energiforsyningssikkerheden. Til at begynde med var der ingen planer om at blande sig i gaskonflikten mellem Rusland og Ukraine, men da den begyndte at påvirke en lang række medlemsstater, kom hr. Topolánek på banen for at mægle. Det er klart, at formandskabet ikke i løbet af seks måneder vil kunne nå alle de mål, det har sat sig for, men de to første uger har allerede antydet, at det kan blive et effektivt formandskab, til trods for de ulykkesprofetier, som nogle af Europa-Parlamentets politikere er kommet med. På vegne af delegationen ...
<P>
(Formanden afbrød taleren)
<SPEAKER ID="075" NAME="Dimitar Stoyanov" AFFILIATION="NI">
(BG) Mange tak, fru formand! Jeg har hørt nyheden om, at der i Bruxelles med det tjekkiske formandskabs støtte er blevet ophængt noget, der formodes at være et kunstværk, og som afbilleder mit land, Bulgarien, som et toilet. Det er meget stødende og imod EU's traditioner for partnerskab og gensidig respekt. Vi kræver derfor, at dette billede straks bliver fjernet af det tjekkiske formandskab og af dem, der rent faktisk har haft den frækhed at fornærme en af medlemsstaterne på denne måde, hvilket vi ikke kan acceptere. Hvis dette billede ikke straks bliver fjernet, vil mine kolleger og jeg personligt fjerne det med vores egne hænder.
<SPEAKER ID="076" NAME="Mirek Topolánek">
formand for Rådet. - (CS) Fru formand! Tak, fordi De har givet mig ordet. Jeg vil gerne indlede mit afsluttende indlæg med at takke Dem for alle Deres synspunkter. Det har været en meget varm velkomst, som jeg ikke havde forventet. Jeg vil også gerne understrege, at det tjekkiske formandskab og jeg selv i min egenskab af formand for Rådet vil være i tæt kontakt og arbejde tæt sammen med Kommissionen i de næste seks måneder. De første fjorten dage har vist, hvordan en løbende, daglig og meget aktiv kontakt, ikke kun med José Manuel Barroso, men med hele Kommissionen, har sikret fælles handling i forbindelse med de spørgsmål, der ramte os i begyndelse af året. Her tænker jeg ikke kun på vores samarbejde med Europa-Parlamentet, men særlig på vores kommunikation med Kommissionen i vores bestræbelser på at håndtere disse ad hoc-spørgsmål. Jeg vil gerne takke formand Barroso.
<P>
Før jeg kom her, svor jeg, at jeg ikke ville fortælle vittigheder. Den ene vittighed, jeg rent faktisk fortalte, og som alle hjemme ville have grinet af, faldt til jorden. Jeg vil dog blive ved med at forsøge, og måske vil den tyske oversættelse ende med at blive korrekt, så vi kan forstå hinanden.
<P>
Lissabontraktaten kan ikke være et mantra. Den skal være midlet, ikke målet. Den er et middel til at forbedre EU's funktion. Det må aldrig blive et spørgsmål om tvang. Hvert land har sine egne redskaber og spilleregler til at opnå ratificering. Det faktum, at jeg underskrev traktaten, betyder ikke, at jeg vil påvirke de beslutninger, der skal træffes af de to kamre i det tjekkiske parlament, som er uafhængige og har frihed til selv at bestemme. Vi har heller ikke til hensigt at lægge forudgående pres på det irske folks beslutning. Det er umuligt at påtvinge traktatens gyldighed på nogen måde, selv om jeg mener, at vi på nuværende tidspunkt har brug for traktaten, og at den vil fremme EU's funktion. Det er min sidste bemærkning til denne sag, og jeg vil ikke vende tilbage til den, for jeg har redegjort for min personlige holdning.
<P>
Jeg kunne godt lidt det citat, som hr. Kirkhope kom med, og jeg vil omskrive et andet af Churchills citater for at vise, hvad jeg tænker om den nuværende situation: "Ikke flere kriser i morgen, min kalender er allerede fuld." Jeg synes, at det, vi har været igennem de første par uger, viser, at vi har valgt de rigtige prioriteringer, og at vi er godt forberedt. Derudover tog vi fat på gasspørgsmålet i midten af december under det franske formandskab.
<P>
Jeg vil gerne undskylde over for alle de medlemmer, hvis spørgsmål, jeg ikke besvarer. I stedet vil jeg forsøge at generalisere diskussionen lidt og kaste lys over den generelle tilgang til håndteringen af disse specifikke problemer.
<P>
Så er der spørgsmålet om smugling af mennesker, narkotika og børn, handel med børn o.lign. Den Tjekkiske Republik har lige som Europa-Parlamentet en debat om friheds- og sikkerhedsniveauet, og vi er ivrige efter at fremskynde direktiverne og hele lovgivningsprogrammet inden for rammerne af rådsbeslutningerne for at bekæmpe menneskesmugling. Jeg ønsker blot at sige, at vi er parat til det og ønsker at se nærmere på de enkelte dele af disse problemer.
<P>
Så er der den omfattende diskussion om Nabucco. Vi er nødt til at indrømme, at Nabucco kun vil være et alternativ til andre transitruter, hvis det også er en alternativ forsyningskilde. Hvad angår debatten om Ukraine, udtrykte min landsmand Josef Zieleniec det helt klart - det er et politisk og geopolitisk problem, og efter min mening vil vi, hvis vi ikke giver Ukraine lejlighed til at løse de interne problemer, hvis vi ikke sætter grænser for de forskellige spilleres adfærd, uanset om der er tale om privatpersoner eller firmaer på gasmarkedet, miste Ukraines proeuropæiske orientering, hvilket naturligvis er et geopolitisk problem. Vi kan kun spekulere over målene bagved hele krisen - måske kun en kortsigtet prisstigning, måske et meget større pres på bygningen af Nord Stream-olierørledningen, den alternative nordlige rute, eller måske er målet i virkeligheden at hæmme Ukraines europæiske tilbøjeligheder. Uanset hvad, er disse faktorer en del af problemet, som ikke kun er kortsigtet og ikke kun handler om energi.
<P>
Hvis jeg skulle svare på udtalelsen om, hvorvidt Europa skulle være mere liberalt eller mere socialistisk, ville jeg forsøge mig med endnu en joke og sige, at jeg foreslår et kompromis med et liberalt-konservativt Europa, men det er så også min sidste joke.
<P>
Angående den vej, som Den Tjekkiske Republik har fulgt, og vedtagelsen af euroen, erklærede jeg den 1. januar, at Den Tjekkiske Republik ville offentliggøre datoen for sin indtræden den 1. november i år. Min regering er den første, der vil opfylde Maastrichtkriterierne. Jeg betragter det ikke som et kapløb. Jeg lykønsker min slovakiske kollega, og vi vil vente og se, hvordan den finansielle krise berører opfyldelsen af reglerne i stabilitets- og vækstpagten, og hvilken effekt det har på den faktiske opfyldelse af alle reglerne for euroområdet. Jeg er bange for - og det gælder også håndteringen af den finansielle krise - at en svækkelse af EU's egne regler vil være et destruktivt skridt, og derfor vil vi, når vi taler om et reglernes Europa, naturligvis stå fast på, at direktiverne om statsstøtte og konkurrence skal overholdes, og det vil være et af kriterierne ved vurderingen af alle forslagene til, hvordan vi skal håndtere den finansielle krise. Reglerne gælder i såvel gode som dårlige tider, og de gælder for alle. Ligestilling er et must på dette område.
<P>
Nu vil jeg kommentere "Europa uden hindringer". Ja, det er meningen, at det skal have mindst tre betydninger. Der er den økonomiske betydning, som indebærer fjernelse af hindringer for det indre marked, den mentale eller psykologiske betydning, med andre ord fjernelsen af hindringerne i europæernes hoveder, hvilket naturligvis er et mål for de nyligt tiltrådte lande, og endelig er der fjernelsen af de eksterne hindringer, undgåelse af protektionisme, en reel liberalisering af verdenshandelen som et af redskaberne til at takle krisen, stimulere efterspørgslen og sikre en effektiv gennemførelse af konklusionerne fra G20-mødet i Washington.
<P>
Jeg vil gerne sige én ting her, som berører mig personligt, og som allerede har fundet vej til medierne. Václav Havel er alvorligt syg og er indlagt på hospitalet. Han er en mand, der symboliserer vores retning både før og efter november måned, og ikke kun for Den Tjekkiske Republik - han symboliserer i bund og grund jerntæppets fald. Han var den første tjekke, der talte i Europa-Parlamentet, og jeg vil gerne på vegne af os alle ønske ham en god og snarlig bedring.
<P>
Jeg har et par meget specifikke svar til et af Parlamentets medlemmer. Jeg blev rørt af hr. Roučeks bekymring for den tjekkiske regering, og jeg kunne opremse mindst seks eksempler fra de sidste 10 til 15 år, hvor de lande, der har haft formandskabet for EU, havde mange problemer til at begynde med og alligevel endte med at blive et succesrigt formandskab. Der var dengang med Belgien, hvor Maastricht-traktaten trådte i kraft, og der var konstitutionelle ændringer, som ikke berørte formandskabet, der var dengang med det franske formandskab, hvor EU blev udvidet med Sverige, Finland og Østrig, mens Frankrig led under en intern politisk krise, der var dengang med Amsterdamtraktaten i 1999 under det tyske formandskab, hvor Gerhard Schröder stod over for alvorlige problemer, og Lafontaine forlod sit parti, der var dengang, euroen blev indført under det spanske formandskab under ledelse af José María Aznar, der var dengang med det irske formandskab, og jeg kunne nævne mange flere. De skal ikke bekymre Dem over de interne politiske problemer i Tjekkiet, de vil ikke berøre det tjekkiske formandskab.
<P>
Angående Nuclear Forum, det europæiske atomenergiforum, vil jeg gerne sige, at vi ikke kan have en debat om atomkraft, hvor spliden mellem de grønne, de liberale, de konservative osv. ender med et påtvunget resultat. Formålet med "Nuclear Forum", der er arrangeret i samarbejde med Kommissionen og finder sted i Bratislava og Prag, er at tilskynde til en ny debat om sikkerhed, muligheder, risikoer og behov og om alle de ting, der er blevet lidt tabubelagt de seneste år. At få gjort op med dette tabu er faktisk målet med det slovakisk-tjekkiske atomenergiforum. Det er åbenlyst, hvorfor premierminister Fico er i Ukraine og Moskva. Problemerne i Bulgarien og Slovakiet er kritiske, fordi de to lande er 100 % afhængige af gasleverancerne fra Ukraine. Bulgarien kan kun oplagre en tredjedel af den kapacitet, det har brug for, Slovakiet har allerede reduceret produktionen i tusindvis af virksomheder, og kraftværket i Nováky er brændt sammen og befinder sig i en større krise. Jeg er i daglig kontakt med Robert Fico, og jeg støtter hans mission, selv om jeg ikke mener, at det vil være tilstrækkeligt denne gang. Vi må være hårdere over for de to spillere, Ukraine og Rusland, Naftohaz og Gazprom. Jeg mener desuden, at såvel Kommissionens som det tjekkiske formandskabs næste skridt skal være meget mere effektive og kontante. Vi skal finde de redskaber, der kan hjælpe med at overvinde en række tekniske problemer. Det kan ikke accepteres, at disse leverancerne ikke skulle blive genoptaget af en helt irrelevant årsag (dvs. brugen af teknisk gas), og vi vil tage yderligere skridt i den henseende.
<P>
Vi har talt meget om Balkanlandene og problemerne dér, og der er blevet rejst mange spørgsmål i denne forbindelse. Hr. Peterle er helt klar over, at hvis kapitlerne i Kroatiens tiltrædelsesproces skal komme ud af dødvandet, er det nødvendigt at finde en løsning på den slovakisk-kroatiske strid. Det er ikke en europæisk strid, selv om den faktisk er begyndt at påvirke tiltrædelsesforhandlingerne. I denne henseende vil mine kontakter med de to premierministre og de to præsidenter sammen med mit personlige input i sagen bidrage til at løse de slovakisk-kroatiske grænseproblemer.
<P>
Der er meget mere, jeg gerne ville sige, men jeg vil forsøge ikke at opholde Dem ret meget længere. Jeg vil forsøge at gøre plads for de næste punkter på dagsordenen og slutte med at sige, at vi er meget glade for muligheden for at tilhøre et fællesskab af stater, der bygger på de værdier og de grundlag, som vi, efter november 1989, har været i stand til endnu en gang at vedtage som vores egne værdier og vores egne mål. Vi værdsætter også muligheden for at have forsædet for hele dette fællesskab. Det er noget unikt, noget, min generation, som var 33 år gammel i 1989, aldrig troede, at vi skulle opleve. Vi påskønner også, at vi kan løse mange problemer. Det, vi især værdsætter, er den interne liberale debat. Det er en frihed, der giver os mulighed for at drøfte disse problemer inden for rammerne af forskellige synspunkter, der er relevante for at løse dem. Jeg kan her helt klart erklære mig enig i det, som Tomas Garrigue Masaryk har sagt om, at "demokrati er diskussion". Jeg glæder mig til at følge i den første tjekkoslovakiske præsidents fodspor. Jeg er helt åben over for denne diskussion. Jeg takker Dem for Deres opmærksomhed i dag og ser frem til at møde Dem igen.
<SPEAKER ID="077" NAME="José Manuel Barroso">
formand for Kommissionen. - (EN) Fru formand! Det har været en meget interessant diskussion, og jeg glæder mig over den fælles forståelse af udfordringerne og den generelle opbakning, der er kommet til udtryk over for det tjekkiske formandskab. Jeg vil endnu en gang gentage mit ønske om at arbejde loyalt, konstruktivt og oprigtigt sammen med vores tjekkiske venner. Deres succes er også Europas succes.
<P>
Som nogle af medlemmerne har påpeget, er dette det sidste formandskab før valget til Europa-Parlamentet. Jeg synes, at det er meget vigtigt, at vi i de næste måneder alle viser, hvor relevante vores institutioner er for vores borgeres velfærd, fremgang og solidaritet.
<P>
Det er meget vigtigt at kommunikere dette budskab, og det kan ikke gøres af EU-institutionerne eller af medlemsstaterne alene. Vi skal gøre det sammen i en ægte partnerskabsånd, for meget af det, der vil ske i løbet af de næste måneder, vil være meget vigtigt for Europas fremtid og for respekten for vores institutioner i hele Europa.
<P>
Jeg vil gerne benytte lejligheden til at besvare nogle konkrete spørgsmål, jeg er blevet stillet, især om energi. Ja, vi har brug for en omgående revision af direktivet om gasforsyningssikkerheden. Det sagde Kommissionen, da den forelagde den strategiske gennemgang af energipolitikken i november, og vi arbejder målrettet på at kunne forelægge et forslag til lovgivning for Europa-Parlamentet og Rådet så hurtigt som muligt. Ja, vi har brug for mere solidaritet og større fremskridt, for så vidt angår energiforsyningssikkerheden i Europa. Det var substansen i vores strategiske gennemgang af energipolitikken, der blev forelagt for nyligt.
<P>
Jeg vil gerne benytte lejligheden til endnu en gang at opfordre alle medlemsstaterne og de europæiske institutioner til at arbejde mere aktivt med mekanismerne vedrørende den europæiske energisolidaritet. Ja, vi er også nødt til at fremskynde investeringerne i energiinfrastruktur, sammenkoblinger og energiudnyttelse. Det er derfor, at det er så vigtigt at få tildelt 5 mia. EUR fra EU-budgettet til dette formål.
<P>
Jeg beder såvel Parlamentet som det tjekkiske formandskab om at omsætte dette i praksis så hurtigt som muligt. Ja, den økonomiske genopretning er nødt til at blive koblet sammen med intelligent grøn vækst, hvis vi ønsker at komme styrkede ud af krisen. Vi har lagt vores forslag om at fremskynde anvendelsen af strukturfondene til disse formål på bordet. Der er behov for midler til energiudnyttelse og energisamkøringslinjer, og ved at koordinere de nationale stimuliprogrammer vil vi justere de nationale bestræbelser i denne retning, også så de kommer på linje med Det Europæiske Råds konklusioner.
<P>
Lad mig også sige, at det for at komme igennem denne økonomiske krise og få Europa tilbage på sporet mod bæredygtig vækst også er nødvendigt at respektere EU's regler om lige muligheder. Europa skal blive ved med at fremme deltagelsen af såvel mænd som kvinder i økonomien og hjælpe med til at forene familielivet og arbejdslivet.
<P>
Jeg vil også sige et par ord om Lissabontraktaten, som mange af medlemmerne har nævnt. Vi behøver traktaten mere end nogensinde før, og den skal ratificeres af alle medlemsstaterne. Ja, vi skal respektere alle de nationale ratificeringsprocesser, men når en regering på vegne af en stat undertegner en traktat, så påtager den sig en højtidelig forpligtelse til at lade den træde i kraft.
<P>
(Bifald)
<P>
Mange af Dem har talt om det tjekkiske formandskab og om, hvor vigtigt det er. Som nævnt af nogle af Dem - hr. Nassauer, hr. Brok m.fl. - er selve det faktum, at vi har et tjekkisk formandskab, af stor betydning. Det er første gang, et tidligere Warszawapagtland har påtaget sig ansvaret for at lede Det Europæiske Råd. Tænk over, hvor stor en præstation det er 20 år efter jerntæppets fald, at Den Tjekkiske Republik står i spidsen for Det Europæiske Råd, og at premierminister Topolánek og vicepremierminister Vondra arbejder sammen om dette ansvar. Jeg har fuld tillid til det, de vil gøre.
<P>
Lad mig fortælle Dem om en oplevelse, jeg havde sidste år under det portugisiske formandskab. Den portugisiske premierminister Socrates og jeg var i Zittau, der ligger på grænsen mellem Den Tjekkiske Republik, Polen og Tyskland, og jeg så, hvor bevæget premierminister Topolánek var på det tidspunkt. Den grænse, der en gang var skillelinjen i Europa mellem de to sider af Europa, er nu et sted med fri bevægelighed for europæere fra alle disse lande. Det var et stort øjeblik og en stor præstation, som vi bør være stolte over. Det er derfor, at jeg synes, at det er så vigtigt at forsvare vores værdier, så dette formandskab bliver en succes.
<P>
Der var nogle, der nævnte, at det er vigtigt, at Den Tjekkiske Republik får succes, fordi det er et lille land. Jeg beklager, men Den Tjekkiske Republik er ikke et lille land, ikke engang i europæisk forstand. Faktisk er det nogle gange et symptom på et mindreværdskompleks at betragte en af vores medlemsstater som et lille land. Lad mig sige til Dem, at - som Paul-Henri Spaak, en af grundlæggerne af det europæiske projekt, sagde - så er der ikke længere store og små lande i EU, eller sagt på en anden måde, ingen af dem er store. Problemet er, at der er nogle af dem, der ikke har opdaget det.
<P>
Når vi ser på resten af verden - når vi ser USA's styrke inden for forsvar og teknologi, når vi ser Ruslands enorme geografiske dimension, og når vi ser Kina og Indiens enorme demografiske dimension - kan vi så reelt sige, at der er nogle store lande i Europa?
<P>
Der findes ikke længere store lande i Europa. Alle er store, når det drejer sig om værdighed. For Kommissionen har alle medlemsstaterne nøjagtig den samme værdighed, men hvis vi ønsker at være store i resten af verden, er det nødvendigt, at EU er stærkt. Vi er alle nødt til at handle sammen, vi er nødt til at bruge alle vores institutioners samlede styrke, og hvis vi handler sammen på denne måde, vil vi gøre en forskel i verden, der er til det bedre. Det er derfor, vi behøver Lissabontraktaten. Det er derfor, vi behøver et fælles formål. Det er derfor, vi behøver stærke institutioner. Jeg ønsker det tjekkiske formandskab held og lykke.
<P>
(Vedvarende bifald)
<SPEAKER ID="078" NAME="Formanden">
Forhandlingen er afsluttet.
<P>
Vi går nu over til afstemning.
<P>
Skriftlige erklæringer (forretningsordenens artikel 142)
<SPEAKER ID="079" NAME="Gerard Batten  " AFFILIATION="IND/DEM">
skriftlig. - (EN) Nogle af os ser meget frem til præsident Klaus' tale til februar. Det bliver forfriskende at lytte til en person, som er intelligent og ærlig nok til at betvivle de gængse ideologiske opfattelser af et stadig tættere EU og klimaændringerne.
<P>
Præsident Klaus har gjort ret i at sammenligne EU med det gamle Sovjetunionen. Den heroiske russiske dissident Vladimir Bukovsky siger om EU: "Jeg har levet i Deres fremtid, og det fungerer ikke". Hr. Bukovsky har helt ret, EU er en slags blød kommunisme.
<P>
Vi kan kun håbe på, at det tjekkiske formandskab vil være lidt mere skeptisk over for det store europæiske projekt end visse af de tidligere formandskaber. Én ting, som tjekkerne kan gøre, er at udskyde ratificeringen af Lissabontraktaten til efter den anden irske folkeafstemning. Når irerne så igen har stemt nej til den fallerede forfatning, kan tjekkerne anerkende den demokratiske beslutning, der er er truffet af det eneste EU-land, som har fået lov til at stemme, og bremse traktaten ved at holde deres ratificering tilbage. Lad os håbe, at præsident Klaus er mand for at gøre det.
<SPEAKER ID="080" NAME="Alessandro Battilocchio  " LANGUAGE="IT">
Jeg ønsker oprigtigt Den Tjekkiske Republik succes med dens arbejde. Det varsler ilde ved begyndelsen af dette formandskab: Den grundlæggende euroskepsis, som har ligget bag mange tjekkiske handlinger i den seneste tid (f.eks. den hidtidige manglende ratificering af traktaten), er ingen trøst for optimisterne. Rådsformandens erklæring om Gaza har også påvist en mangel på institutionel følelse, idet holdningerne burde aftales med de andre 26 medlemsstater. Endelig har det manglende møde med Den Socialdemokratiske Gruppe i Europa-Parlamentet sendt et meget dårligt signal. Det er aldrig før sket, at rådsformanden ikke har fundet tid til at holde et møde med Parlamentets største politiske gruppe. Vi håber, at vi vil blive overrasket over effektiv, myndig handling, og i så tilfælde vil vi ved udgangen af de seks måneder have set en intellektuel redelighed, som vi kan anerkende.
<SPEAKER ID="081" NAME="Ilda Figueiredo  " LANGUAGE="PT">
Det tjekkiske formandskab har fremlagt tre prioriteringer: økonomi, energi og eksterne relationer. Det tjekkiske formandskabs program følger således de linjer, vi allerede kendte, men det indeholder nogen ejendommeligheder, især angående ratificeringen af Lissabontraktaten. Den tjekkiske premierminister understregede behovet for at respektere de irske borgeres suverænitet. Han mente endda, at hvis der havde været en folkeafstemning i Den Tjekkiske Republik, ville resultatet være blevet det samme som i Irland, og accepterede, at udkastet til traktat måske blev forkastet.
<P>
Hvad angår gaskrisen mellem Rusland og Ukraine, bebrejdede han begge lande og understregede de økonomiske, strategiske og politiske bevæggrunde for deres handlinger, og han støttede en større indblanding fra EU's side, men han kom ikke med specifikke forslag.
<P>
Med hensyn til de samfundsøkonomiske spørgsmål kom han ikke med noget nyt, hvilket betyder en fastholdelse af de neoliberale holdninger, de forslag, der blev forkastet af Europa-Parlamentet om arbejdstidsdirektivet, stabilitets- og vækstpagten og den neoliberale Lissabonstrategi, og han ignorerede den økonomiske krise og dens alvorlige sociale følger.
<P>
Derudover sagde han bogstaveligt talt intet om de krigsforbrydelser, som Israel bliver ved med at begå mod palæstinenserne, hvilket vi beklager.
<SPEAKER ID="082" NAME="Genowefa Grabowska  " AFFILIATION="PSE">
skriftlig. - (PL) Det tjekkiske formandskab er trådt til på et vanskeligt tidspunkt for hele EU. Den finansielle krise, energikrisen og den økonomiske tilbagegang er mere ubehagelige end på noget andet tidspunkt i EU's 56-årige historie. Dertil kommer valget til Europa-Parlamentet til juni og den seneste militære konflikt i Gazastriben. Personligt beklager jeg, at tjekkerne ikke har de rigtige værktøjer til jobbet. Jeg beklager, at Lissabontraktaten, der reformerer EU, ikke er en realitet.
<P>
Årsagen til den manglende udenrigspolitik er, at der ikke er noget beslutningstagningssystem, og medlemsstaterne er ikke bundet af et princip om energisolidaritet. Præsident Vaclav Klaus' syn på klimaændringerne, EU-reformen og euroen, som er bizarre, for ikke at sige direkte fjendtlige, har en del at stå til regnskab for i denne forbindelse. Jeg opfordrer derfor den tjekkiske regering og premierminister Mirek Topolánek til at begrænse Klaus' offentlige erklæringer om EU-anliggender så meget som muligt. Det er for hans egen skyld og i vores fælles interesse.
<P>
Den Tjekkiske Republiks 3E-prioriteringer - økonomi, energi og eksterne relationer - er præcis, hvad Europa har brug for. Jeg tror derfor, at hr. Schwarzenbergs løfte om, at tjekkerne i høj grad vil fremme de europæiske anliggender, og at de ikke vil ligge sidst i klassen, vil blive til virkelighed. Jeg ønsker oprigtigt vores sydlige nabo et succesrigt formandskab!
<SPEAKER ID="083" NAME="Gábor Harangozó  " AFFILIATION="PSE">
skriftlig. - (EN) Den økonomiske genopretningsplan, der blev aftalt i december, er et stort skridt i den rigtige retning for at håndtere den nuværende økonomiske afmatning. Nu skal dens konkrete aspekter gennemføres hurtigt og effektivt. I denne henseende burde EU styrke sine bestræbelser på at give adgang til tilgængelige ressourcer mest muligt. Vi burde derfor, mens vi genskaber tilliden til vores finansielle marked, særligt forbedre og forenkle foranstaltningerne til at fremskynde anvendelsen af struktur- og samhørighedsfondene. Samhørighedspolitikken er EU's største solidaritetsinstrument, og dens rolle i forbindelse med håndteringen af de negative effekter af en global krise er selvfølgelig væsentlig. Lad mig derudover blandt det nye tjekkiske formandskabs prioriteringer bifalde dets vilje til at indlede en diskussion om en ny definition på de ugunstigt stillede områder parallelt med Kommissionens meddelelse. En bedre afgrænsning af disse områder vil helt sikkert være gavnligt, når vi skal fastlægge deres behov, fremme deres udviklingspotentialer og dermed bringe dem på linje med målene om social, territorial og økonomisk konvergens i hele EU. Vi er nødt til at gøre en større indsats for at afværge krisens negative følger for ikke kun økonomien, men også for vores borgere, især de mest sårbare.
<SPEAKER ID="084" NAME="Mieczysław Edmund Janowski  " AFFILIATION="UEN">
skriftlig. - (PL) Jeg vil gerne takke formanden for Rådet Mirek Topolánek for hans præsentation af det tjekkiske formandskabs prioriteringer. De tre E'er - økonomi, energi og Europa i verden - som vil udgøre rammerne for EU-formandskabet, vil blive ramt af andre uforudsete eksterne hændelser, nemlig Gaza og gassen.
<P>
Problemet med Gazakonflikten har politiske dimensioner. Nu er det imidlertid blevet så militariseret, at de humanitære spørgsmål er trådt i forgrunden. Folk dør dér! Ikke kun folk fra Hamas-militsen, som udløste den militære konflikt, men uskyldige børn, kvinder og mænd. EU må sammen med FN gøre alt, hvad de kan, for at finde en løsning på denne blodige konflikt. Jøder og palæstinensere kan levere fredeligt side om side. Jeg beder Dem om ikke at sky nogen midler for at nå dette mål.
<P>
Gaskrisen har ramt mange europæiske stater. Striden mellem to selskaber, det ene russisk og det andet ukrainsk, har udviklet sig til en strid mellem to lande. Nu er der mange borgere i mange lande, som lider meget på grund af denne krise, og deres energiforsyninger er blevet afbrudt midt i en bidende vinterkulde. Det har også medført betydelige økonomiske tab, da der også er brug for gas i industrien. Det er derfor på høje tid at etablere et olie- og gassystem, som omfatter hele EU, og som trækker på en række forskellige kilder. Vi er også nødt til øjeblikkeligt at finde nye energikilder og anvende moderniserede metoder til forgasning af kul. Polen har taget sådanne skridt.
<P>
Jeg ønsker vores tjekkiske venner oprigtig succes med at virkeliggøre EU's mål.
<SPEAKER ID="085" NAME="Magda Kósáné Kovács  " LANGUAGE="HU">
Det tjekkiske formandskab befinder sig i en vanskelig situation. Det er svært at overtage roret for første gang efter et formandskab, der som en af Europas veletablerede drivkræfter allerede har styret det europæiske skib flere gange. Situationen er vanskelig, eftersom det først er nu, at vi mærker den økonomiske krises virkninger i hele Europa. Og det er vanskeligt, fordi de er nødt til at døje med ikke kun de ekstreme euroskeptikere her i Parlamentet, men også med højtstående politiske repræsentanter i deres hjemland.
<P>
Ikke desto mindre ser det tjekkiske formandskabs program ud til at være et program, der forsøger at holde EU i god balance. Med det ædle motto "Europa uden hindringer" har det sat fokus på ikke kun problemet med, hvordan man skal takle den økonomiske krise, men også, hvordan man effektivt skal bekræfte EU's langsigtede principper. Den tjekkiske republik er det første land i den øst- og centraleuropæiske region, som inkorporerer alle de fælles karakteristika ved de nye EU-medlemsstater. Som følge heraf forsøger det tjekkiske formandskab med sit program at sikre en forholdsmæssig repræsentation af de nye medlemsstaters krav.
<P>
Vi glæder os over, at det tjekkiske formandskabs svar på den økonomiske krise fokuserer på udvikling af den interne arbejdsstyrke og fremme af den vertikale mobilitet.
<P>
Samtidig vil jeg gerne gøre formandskabet særlig opmærksom på behovet for at forbedre situationen for de mest underudviklede regioner og Roma-mindretallet. Der er så afgjort sociale og økonomiske problemer på europæisk plan, som overskrider grænserne.
<P>
Udover at gøre brug af indvandrede arbejdstagere kan den aldrende befolkning i EU og de deraf følgende sociale spændinger blive taklet på lang sigt ved at udvikle den interne arbejdsstyrke repræsenteret ved personer med viden og evner, der ikke er konkurrencedygtige.
<SPEAKER ID="086" NAME="Iosif Matula  " LANGUAGE="RO">
Jeg vil gerne takke Den Tjekkiske Republik, som har overtaget EU-formandskabet. Jeg vil også gerne give udtryk for min tilfredshed med, at det har været muligt at udarbejde et 18-måneders program som en del af samarbejdsprocessen med Frankrig, der netop har haft EU-formandskabet, og Sverige, som vil overtage formandskabet i anden halvdel af i år.
<P>
De udfordringer, som formandskabet blev stillet over for, da det startede, f.eks. krigen i Gaza, afbrydelsen af de russiske gasleverancer og ikke mindst den verdensomspændende økonomiske krise, har bekræftet, at Den Tjekkiske Republiks prioriteringer er særdeles relevante.
<P>
Af de tre prioriteringer, som det tjekkiske formandskab har meldt ud - energi, økonomi og Europa i verden - vil jeg gerne komme ind på energiaspektet. Jeg synes personligt, at Europa behøver en fælles energipolitik, så vi kan undgå en for stor afhængighed af ressourcer fra et enkelt område.
<P>
I den forbindelse støtter jeg udviklingen af forbindelser med nye leverandører samt betydningen af at investere i ukonventionelle teknologier til udvikling af energi. Vi er nødt til at forbedre transportinfrastrukturen og give bygningen af Nabucco-olierørledningen behørig opmærksomhed. Jeg synes også, at det er vigtigt at forkorte procedurerne for iværksættelse af projekter, der har til formål at finde alternative og ukonventionelle energikilder.
<SPEAKER ID="087" NAME="Mary Lou McDonald  " AFFILIATION="GUE/NGL">
skriftlig. - (EN) Det Europæiske Råds manglende evne til at behandle de virkelige årsager til det irske "nej" til Lissabontraktaten øger sandsynligheden for, at irerne stemmer nej igen.
<P>
Da det har indset, at endnu et "nej" er en realistisk mulighed, har det tjekkiske formandskab forsøgt at tage forholdsregler for det tilfælde, at Lissabontraktaten ikke træder i kraft. Det vil udarbejde en "plan B" til valg af en ny Kommission i henhold til reglerne i Nicetraktaten. Den idé, der er blevet forelagt om at vælge en Kommission med 26 kommissærer plus en høj repræsentant for den europæiske udenrigs- og sikkerhedspolitik fra den 27. medlemsstat, er blot én af mulighederne for at løse dette spørgsmål.
<P>
Folk i hele EU anerkender, at Lissabontraktaten ikke er det vidundermiddel, som flere af dens mest brændende støtter fremlægger den. Tværtimod, den risikerer at forværre de økonomiske og sociale problemer, vi står over for.
<P>
Hvad angår krisen i Gaza, lever det tjekkiske formandskabs svar langt fra op til det, der er brug for. EU er nødt til at tage fælles skridt for at opretholde de betrængte palæstinenseres rettigheder og forsøge at sætte en stopper for blodsudgydelserne.
<SPEAKER ID="088" NAME="Rareş-Lucian Niculescu  " LANGUAGE="RO">
Den Tjekkiske Republik, som overtog rådsformandskabet i EU den 1. januar 2009, står sammen med de andre stater, der blev medlem af EU i 2004 og senere, over for problemer, der hænger sammen med den dårlige varmeisoleringstilstand, som en lang række beboelsesejendomme befinder sig i.
<P>
Vi bør huske på følgende: De betydelige energibesparelser og en reduktion af de omkostninger til opvarmning, som borgeren betaler, og som kunne opnås ved at renovere varmesystemerne i disse bygninger, såvel som de begrænsede muligheder for at anvende struktur- og samhørighedsfondene til investeringer på dette område. Jeg synes derfor, at det tjekkiske formandskab burde medtage dette spørgsmål blandt dets prioriteringer.
<P>
For det andet er Den Tjekkiske Republik med hensyn til den europæiske arrestordre kommet med en bemærkning, baseret på artikel 32 i rammebeslutningen, om, at det kun vil anvende udleveringsproceduren på "handlinger, der er begået efter den 1. november 2004". Lignede reguleringer findes i andre europæiske stater. Sådanne sager er med til at underminere borgernes tillid til effektiviteten af de europæiske politikker til bekæmpelse af kriminalitet. Den Tjekkiske Republik, der har rådsformandskabet, har nu en god lejlighed til at se på disse erklæringer på ny.
<SPEAKER ID="089" NAME="Athanasios Pafilis  " LANGUAGE="EL">
Erklæringerne fra den tjekkiske premierminister og formand for Kommissionen og den generelle debat i Europa-Parlamentet om det tjekkiske EU-formandskabs program er en fortsættelse af de tidligere EU-formandskabers fælles antigræsrodspolitik. De har sendt et budskab om, at kapitalens angreb på arbejdstagerne - på græsrodsklasserne - vil fortsætte med uformindsket styrke. EU's imperialistiske rolle vil blive styrket, hvilket Tjekkiet omhyggeligt gjorde opmærksom på i det øjeblik, det overtog formandskabet, ved at støtte Israels kriminelle imperialistiske angreb på Gazastriben og legitimere den barbariske nedslagtning af det palæstinensiske folk med fuld støtte fra USA og i tråd med USA/NATO/EE-planen for "det nye Mellemøsten".
<P>
Det tjekkiske formandskabs program signalerer en fortsat intensivering af EU's antigræsrodsangreb med henblik på at lede effekten af det kapitalistiske systems krise over på arbejderklassen og fattige græsrodsklasser, en stigende EU-aggression over for befolkningen samt en imperialistisk intervention og en forbedret evne til at foretage militære indgreb rundt omkring i verden.
<P>
Befolkningen skal besvare EU's aggression med et modangreb. Modstand, ulydighed og et brud med EU's reaktionære politik og selve EU er vejen fremad for befolkningen.
<SPEAKER ID="090" NAME="Maria Petre  " LANGUAGE="RO">
Indledningsvis vil jeg gerne atter lufte den tanke, jeg omtalte i mandags under plenarmødets åbning. De har formandskabet i en særlig betydningsfuld periode for os. I år markerer vi tyveåret for jerntæppets fald. I mandags sagde jeg, at disse 20 år for os og i særdeleshed for de millioner af borgere, der har valgt os, delvis har markeret en ventetid og delvis en accept. Det var måske normalt for os, at vi ikke hurtigere kunne undslippe byrden fra de 50 år, der adskilte os fra resten af Europa.
<P>
Jeg ønskede at få ordet for at lykønske Dem med medtagelsen af tredjeprioriteten - Europa i verden - og i særdeleshed med håndteringen af det østlige partnerskab som en prioritet. Der er to stærke fællestræk i Rumæniens og Tjekkiets historie, nemlig 1968 og det efterfølgende forår i Prag, der for os rumænere - der var underlagt et grusomt kommunistisk diktatur - repræsenterede et glimt af håb, der førte os ad stien mod frihed.
<P>
Som rumænsk medlem af Europa-Parlamentet vil jeg gerne bede Dem om at virkeliggøre det østlige partnerskab. Der er millioner af borgere i dette område, der har brug for at genskabe dette håb ved i de kommende måneder på symbolsk vis atter at gennemgå begivenhederne fra foråret i Prag. Både De og jeg har mulighed for helt og aldeles at forstå betydningen af denne forventning.
<SPEAKER ID="091" NAME="Czesław Adam Siekierski  " LANGUAGE="PL">
Forude har vi nu seks måneders tjekkisk EU-formandskab, og det står os klart, at det ikke bliver let. De to store kriser, vi har måttet håndtere i de seneste uger, viser os, at godt lederskab fra EU's side ikke kun omfatter nøje forberedte programmer, men først og fremmest muligheden for at reagere hurtigt og hensigtsmæssigt på vanskelige problemer. Det er noget, som ethvert kommende EU-formandskab bør have in mente.
<P>
Det tjekkiske formandskab efterfølger et meget dynamisk og ambitiøst fransk formandskab. Det er usandsynligt, at de to formandskaber ikke vil blive sammenlignet. Efter min mening er de tjekkiske myndigheder imidlertid velforberedte på opgaven, og det tjekkiske formandskab bliver et eksempel på, hvordan selv et lille land, der først for nylig blev medlem af EU, er i stand til at levere et passende lederskab. Og end ikke politiske uenigheder på den nationale arena skal stoppe dem.
<P>
Jeg vil gerne opfordre formandskabet til at ofre nogen opmærksomhed på dagligdags problemer. Det er nødvendigt med storstilede og ambitiøse planer, men de er meget ofte fjernt fra borgernes hverdag. Og det er vigtigt, at EU-borgerne her umiddelbart før parlamentsvalget føler, at Fællesskabet blev skabt for deres skyld for at forbedre deres hverdag. Så ja tak til store visioner - men set gennem hverdagens optik.
<P>
Jeg ønsker Dem held og lykke!
<SPEAKER ID="092" NAME="Petya Stavreva  " LANGUAGE="BG">
Tjekkiet overtager roret for EU i en tid, hvor Europa står over for udfordringerne fra den globale finanskrise, de afbrudte russiske gasforsyninger og Gazakonflikten.
<P>
Jeg tror, at det tjekkiske formandskab vil få gennemført sit ambitiøse program i et tæt samarbejde mellem Europa-Parlamentet og Kommissionen. EU skal fortsat tage aktivt stilling til alle punkter på EU-borgernes dagsorden. I øjeblikket er spørgsmålet om energisikkerhed særlig aktuelt, og man skal fremme en indsats fra alle medlemsstater. De afbrudte russiske gasforsyninger til europæiske forbrugere i en tid med kuldegrader, der har lammet Europa, føjer en ny dimension til begrebet energiuafhængighed. Denne krise gør det nødvendigt at reducere medlemsstaternes afhængighed af russiske gasforsyninger og finde alternativer hertil.
<P>
Borgerne i et forenet Europa forventer, at det tjekkiske formandskab tager aktivt stilling og forsøger at løse dette problem, der for lang tid siden udviklede sig til mere end en handelstvist mellem Rusland og Ukraine.
<P>
Jeg ønsker formandskabet alt mulig held og lykke.
<SPEAKER ID="093" NAME="Theodor Dumitru Stolojan  " LANGUAGE="RO">
Det glæder mig, at det tjekkiske formandskab har prioriteret energispørgsmålet.
<P>
De sidste ugers uacceptable begivenheder vedrørende forsyningssikkerheden for naturgas til visse EU-medlemsstater har endnu en gang vist behovet for en europæisk energipolitik iværksat gennem veldefinerede europæiske projekter og med støtte fra EU-midler. EU's interne naturgasmarked kan kun fungere normalt, hvis man hurtigt udvikler lagerfaciliteter til naturgas, inklusive flydende gas, og hvis man fremskynder gennemførelsen af Nabucco-projektet.
<SPEAKER ID="094" NAME="Margie Sudre  " AFFILIATION="PPE-DE">
skriftlig. - (FR) Jeg vil gerne sende mine bedste ønsker til den tjekkiske regering, der har overtaget EU-formandskabet under vanskelige omstændigheder på grund af den komplicerede politiske situation i Tjekkiet og den meget bekymrende internationale situation.
<P>
Det tjekkiske formandskab skal være lige så determineret og dynamisk som de seneste seks måneders formandskab personificeret ved Nicolas Sarkozy for aktivt at fremme en øjeblikkelig våbenhvile i Gaza og bevare et stærkt politisk momentum på basis af det indledende arbejdsprogram, der er udarbejdet sammen med Frankrig og Sverige, der efterfølger Tjekkiet som formand for Rådet.
<P>
I lyset af den økonomiske krise bør man straks gennemføre den koordinerede genopretningsplan, der er vedtaget af de 27, for at beskytte industrien, konkurrenceevnen og europæiske job. Europa sidder med en vigtig del af løsningen på krisen, og det tjekkiske formandskab skal hjælpe med at bevise det.
<P>
Jeg glæder mig over den tjekkiske premierministers tilsagn om at få Lissabontraktaten ratificeret af hans land ved udgangen af dette formandskab. Af de økonomiske, diplomatiske og institutionelle kriser, der svækker Europa, er den sidste den eneste, hvor resultatet udelukkende afhænger af europæerne. Det tjekkiske formandskab skal gøre det muligt for EU at få denne succes, så vi kan sikre gode fremtidsudsigter for vores medborgere.
