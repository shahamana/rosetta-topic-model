<CHAPTER ID="023">
Forurening fra skibe og sanktioner for overtrædelser (forhandling) 
<SPEAKER ID="205" NAME="Formanden">
Næste punkt på dagsordenen er betænkning af de Grandes Pascual for Transport- og Turismeudvalget om forslag til Europa-Parlamentets og Rådets direktiv om ændring af direktiv 2005/35/EF om forurening fra skibe og om indførelse af sanktioner for overtrædelser - C6-0142/2008 -.
<SPEAKER ID="206" NAME="Luis de Grandes Pascual" LANGUAGE="ES">
Hr. formand, hr. næstformand i Kommissionen, kommissær for transport, hr. Tajani, hr. formand for Rådet, mine damer og herrer! Personligt kan jeg ikke forestille mig et bedre finpudsningsarbejde ved udløbet af denne valgperiode end vedtagelse af dette forslag til direktiv om forurening fra skibe og indførelse af sanktioner for overtrædelser, herunder strafferetlige sanktioner for forureningslovovertrædelser, og dette direktiv vil forhåbentlig blive støttet af alle.
<P>
Den konsensus, vi er nået frem til, tyder på, at der er bred opbakning til forslaget, og at det i morgen bliver vedtaget ved førstebehandlingen. Bortset fra den enorme indsats, de tre institutioner har lagt for dagen i forhandlingsfasen, skyldes dette primært, at vi er enige i, at Fællesskabet skal træffe forholdsregler med henblik på at bekæmpe alvorlige lovovertrædelser mod miljøet.
<P>
Det er bestemt rigtigt, at medlemsstaterne i starten var mistænksomme i betragtning af, at de foranstaltninger, der skulle vedtages - overdragelse til Fællesskabet af beføjelser inden for strafferetten - ikke var frugten af en reform af traktaterne, men i stedet vil blive opnået via lovgivning, som desuden er ubestridelig og af enorm betydning.
<P>
Alt dette udspringer af behovet for at få løst de udbredte problemer inden for søtransporten, såsom den foruroligende optrapning af ulovlige operationelle udledninger af forurenende stoffer fra skibe. Selv om vi i forvejen har nogle gældende internationale bestemmelser om at begrænse denne situation - MARPOL 73/78-konventionen - ser vi i stadig større grad meget alvorlige mangler med hensyn til anvendelse og overholdelse. Det er også blevet konstateret, at de gældende ordninger om civilretligt ansvar i forbindelse med forurening fra skibe ikke er tilstrækkeligt afskrækkende.
<P>
Pligtforsømmelse i visse områder langs EU's kyster er en så tilbagevendende begivenhed, at nogle af dem, der er ansvarlige for søtransport, foretrækker at gennemføre ulovlig praksis med at forurene, fordi det koster dem mindre at betale den administrative sanktion end at overholde den pågældende lovgivning. En sådan adfærd har ændret det tidligere princip om, at "forureneren betaler", til princippet: "Betal for at forurene."
<P>
Ved at indføre strafferetlige sanktioner forsøger EU faktisk på grund af den alvor og sociale stigmatisering, de medfører i sammenligning med administrative sanktioner at forhindre potentielle forurenere i enhver form for overtrædelse.
<P>
Reformen er frugten af forhandlinger med Rådet, repræsenteret ved det tjekkiske formandskab, som i øvrigt fortjener min fulde ros, da det ikke har skortet på politiske vanskeligheder i hele dets mandatperiode. Det er en kombination af en strukturel reform af direktivet, der ikke berører grundlaget for Parlamentets mandat, og som fuldt ud overholder subsidiaritetsprincippet, eftersom direktivet fastlægger princippet om sanktionsmæssige tiltag i den forstand, der er udstukket i EF-Domstolens afgørelse, samtidig med at det er op til medlemsstaterne at fastlægge sanktionsformerne.
<P>
Desuden konsolideres forskellen mellem mindre udledninger og større overtrædelser og de tilsvarende sanktioner, dette bør afføde. Indtil videre er det lykkedes os. Vi skulle simpelthen gentage de aftaler, vi nåede frem til under forhandlingen og vedtagelsen af direktiv 2005/35/EF og af Rådets rammeafgørelse 2005/667/RIA, men ifølge det nye retsgrundlag, da ovennævnte afgørelser medfører muligheden for, at Fællesskabets lovgivere kan vedtage foranstaltninger vedrørende strafferetten i medlemsstaterne.
<P>
Den vigtigste nyskabelse, vi har tilføjet til dette ændringsforslag, som vil sætte os i stand til at gå et skridt videre i kampen mod miljøovertrædelser inden for søtransportsektoren, er, at det kræves - som forfægtet af undertegnede lige fra den allerførste dag - at gentagelse af mindre udledninger, der medfører vandforurening, også kan udgøre en strafbar handling.
<P>
Det glæder mig at se, at jeg ikke har kæmpet denne kamp alene, for Parlamentet har støttet mig via medlemmer af Transport- og Turismeudvalget; og i sidste ende forstod Kommissionen og Rådet betydningen og omfanget af mit forslag.
<P>
Lad mig udtrykke min hjertelige tak til skyggeordførerne, der har hjulpet mig i min indsats, og som har givet støtte under de seje forhandlinger med Rådet og Kommissionen. Jeg vil gerne takke ordførerne for udtalelserne fra Retsudvalget og Udvalget om Miljø, Folkesundhed og Fødevaresikkerhed for deres bidrag. Vi nåede til slut frem til en kompromisløsning vedrørende den dato, på hvilken direktivet skal træde i kraft, hvilket vil være inden for de næste 12 måneder.
<P>
Jeg mener, vi i dag alle sammen har grund til at være tilfredse, for med vedtagelse af denne lovgivning og godkendelsen af den tredje søfartspakke i begyndelsen af marts har EU styrket sin position som leder med hensyn til søfartssikkerhed. Jeg er sikker på, at vi vil fremstå som et eksempel for andre.
<SPEAKER ID="207" NAME="Antonio Tajani" LANGUAGE="IT">
Hr. formand, mine damer og herrer! Kommissionen kan ikke andet end at være begejstret over det resultat, vi ser, hvilket vil føre til vedtagelse af et nyt direktiv om ændring af det tidligere direktiv.
<P>
Dette vil udfylde det juridiske tomrum, der opstod efter EF-Domstolens afgørelse, som ophæver rammeafgørelse nr. 2005/667, hvor arten, typen og omfanget af strafferetlige sanktioner for ulovlig udledning af forurenende stoffer til søs var fastlagt. Når direktivet først er vedtaget, vil man mere effektivt kunne bekæmpe dem, der er ansvarlige for forurening af havene. Den tekst, Parlamentet er i færd med at vedtage, er derfor en vigtig tilføjelse til den tredje søfartssikkerhedspakke, der blev undertegnet af formændene fra både Parlamentet og Rådet ved afslutningen på sidste mødeperiode.
<P>
Den kompromistekst, der i øjeblikket drøftes, er lidt anderledes end Kommissionens oprindelige forslag, selv om jeg må sige, at de helt afgørende punkter ikke er blevet ændret, dvs. for det første den strafferetlige karakter af de sanktioner, der pålægges for ulovlige udledninger, og for det andet muligheden for retsforfølgelse af alle de parter, der er ansvarlige for sådanne udledninger, bl.a. juridiske personer.
<P>
Kommissionen støtter derfor teksten, også selv om der ikke indføres separat behandling for mindre overtrædelser og gentagne mindre overtrædelser. På den anden side forstår jeg, at Rådet og Parlamentet har fundet det ønskværdigt, at udledninger, der ikke fører til en forværring i vandkvaliteten, ikke nødvendigvis skal medføre en straffesag. Jeg er endda endnu mere end Parlamentet opsat på, at små udledninger medfører en straffesag. Selv om de måske ikke er særlig alvorlige, kan de, præcis fordi de gentages, føre til reel forurening af havmiljøet.
<P>
I det indgåede kompromis vedrørende spørgsmålet om gentagne mindre overtrædelser er der en mere specifik definition af begrebet "gentagelse", og teksten kan således godkendes af Kommissionen, der - jeg gentager - er godt tilfreds med det resultat, der blev nået takket være det arbejde, som Kommissionens medarbejdere og medlemmerne af Europa-Parlamentet har ydet. Jeg tror således, vi i dag kan sige, at vi er glade for at sende et signal om, at forureningen af vores have vil blive mindsket.
<SPEAKER ID="208" NAME="Marios Matsakis" LANGUAGE="EN">
Hr. formand! Det juridiske tomrum, der opstod efter den pågældende afgørelse i EF-Domstolen, gjorde det nødvendigt at ændre det direktiv, vi forhandler om. Det er utroligt, at en juridisk fejl har medført en forsinkelse i gennemførelsen et så vigtigt direktiv og uden tvivl har været ødelæggende for vores havmiljø. Det må og skal være en lærestreg for alle de involverede parter, således at vi undgår, at noget lignende sker igen.
<P>
Det vigtigste her og nu er hurtigt at ændre det foreslåede direktiv og hurtigst muligt at få det sendt videre til gennemførelse. Først derefter kan vi overveje, hvordan vi får det udbredte problem med stigningen i forekomsten og omfanget af ulovlige operationelle udledninger af forurenende stoffer fra skibe under kontrol, og først derefter er der reelt håb om, at vores opgave med at kæmpe for at holde vores have rene bliver en succes.
<P>
Afslutningsvis vil jeg gerne takke ordføreren for hans fremragende indsats i forbindelse med udarbejdelsen af denne betænkning.
<SPEAKER ID="209" NAME="Eva Lichtenberger" LANGUAGE="DE">
Hr. formand! Havforurening er kun genstand for interesse, når der har været en dramatisk ulykke. Så er der seriøse forhandlinger om truslerne mod vores have som følge af den vedvarende forurening. Desværre bliver emnet stort set altid ignoreret i den mellemliggende tid. Vi skal tage de konstante og gentagne overtrædelser af loven alvorligt, idet de netop medfører en så væsentlig og voldsom påvirkning, at de ikke alene truer vores have, men også vores kyster.
<P>
Jeg vil gerne takke mine kolleger, med hvem vi har kunnet drøfte spørgsmålet om at finde en konsekvent tilgang til beskyttelsen af vores have. Jeg kommer fra et land uden adgang til havet, men som europæer føler jeg mig alligevel ansvarlig for beskyttelse af vores have mod vedvarende forurening som følge af billige erhvervsinteresser og for indarbejdelse af principperne om den tredje søfartspakke, der - som Retsudvalget har foreslået - er hårdt brug for.
<SPEAKER ID="210" NAME="Georg Jarzembowski">
for PPE-DE-Gruppen. - (DE) Hr. formand, hr. næstformand i Kommissionen! Gruppen for Det Europæiske Folkeparti (Kristelige Demokrater) og De Europæiske Demokrater støtter den udgave af ændringsdirektivet, ordføreren har forhandlet med Rådet om, hvor der indføres sanktioner over for forurening fra skibe. Vi vil gerne lykønske ham hjerteligt med hans arbejde. Vi vil også gerne lykønske næstformanden, fordi det uden medvirken fra Kommissionen ikke ville have været muligt at nå til enighed med Rådet ved førstebehandlingen. Det er en stor dag for os, fordi vi kan afslutte denne vigtige sag ved udgangen af denne periode.
<P>
Vi må altid huske på, at de nye bestemmelser blev nødvendige, fordi EF-Domstolen i sine domme fra 2005 og 2007 endelig gjorde det fuldstændig klart, at lovgivning, herunder strafferetlig lovgivning, er tilladt på baggrund af den første søjle. Vi har brug for denne lovgivning for at beskytte havene mod skibe og mod bl.a. kaptajners og skibsrederes adfærd. Indtil nu har lovgivningen om civilretligt ansvar ganske enkelt ikke været afskrækkende nok.
<P>
Det er meget billigere at udlede ulovlige stoffer i havet. Og det kan jo ikke være rigtigt. Vi har derfor brug for effektive sanktioner. Jeg vil gerne takke ordføreren for denne trepartsaftale, som er indgået mellem alle tre institutioner. Det står klart, at alvorlig forurening fra skibe skal klassificeres og straffes som en strafbar handling, og mindre forurening fra skibe kan betragtes som en forvaltningsretlig forseelse, således at der er forskel på, hvor alvorligt de to adfærdsformer behandles. Imidlertid - og mit tredje punkt er særdeles vigtigt - skal gentagne tilfælde af mindre forurening fra skibe nu betragtes som en strafbar handling, fordi det bidrager til den overordnede forurening af havene og ikke bare er ligegyldigt.
<P>
Vi skal sende et klart signal på dette område, og vi opfordrer medlemsstaterne - og jeg håber, at nogen lader denne opfordring gå videre til Rådet - til at gennemføre og anvende dette direktiv øjeblikkeligt. Vi kan kun beskytte vores have ved hjælp af afskrækkende strafferetlige sanktioner.
<SPEAKER ID="211" NAME="Silvia-Adriana Ţicău">
for PSE-Gruppen. - (RO) Hr. formand! Jeg vil også gerne lykønske hr. de Grandes Pascual. Jeg vil også gerne nævne, at forurening af havet i realiteten er et emne, vi skal drøfte noget oftere. Som eksempel kan jeg desværre anføre Sortehavet, hvor den kendsgerning, at det er blevet svært forurenet, har ført til, at der bare de sidste to år er sket en firedobling i mængden af alger, netop på grund af en meget høj koncentration af nitrater.
<P>
Tydeligvis stammer noget af denne forurening desværre fra søtransport. Formålet med dette direktiv er faktisk at gøre noget ved de ulovlige udledninger fra skibe som følge af enten forsømmelighed, forsætlige handlinger eller skødesløshed. Rent praktisk harmoniserer man i direktivet definitionen af forureningen fra skibe, som er forårsaget af personer eller juridiske enheder, omfanget af reaktionen herpå og den strafferetlige karakter af de sanktioner, som kan anvendes i tilfælde af eventuelle overtrædelser begået af enkeltpersoner.
<P>
Jeg vil også gerne nævne, at der på EU-plan allerede er vedtaget et sæt sammenhængende lovgivningsmæssige foranstaltninger til forstærkning af søfartssikkerheden og forebyggelse af forurening fra skibe. Denne lovgivning gælder for flagstater, skibsredere og klassifikationsvirksomheder samt havne- og kyststater.
<P>
Det er dog vigtigt for os at stramme den nuværende sanktionsordning vedrørende ulovlige udledninger fra skibe ved at komplettere den pågældende lovgivning. Vi må understrege, at denne lovgivning præcis var nødvendig, fordi de eksisterende forebyggende bestemmelser ikke blev håndhævet i tilstrækkelig grad. Desværre blev MARPOL 73/78-konventionen heller ikke håndhævet i tilstrækkelig grad. Jeg mener derfor, det er væsentligt for os at få denne lovpakke. Jeg mener også, at de udtalelser, der kom fra både Retsudvalget og Udvalget for Andragender, understreger betydningen af denne sag.
<SPEAKER ID="212" NAME="Marusya Ivanova Lyubcheva" AFFILIATION="PSE">
(BG) Hr. formand! Det siger sig selv, at Kommissionen og Europa-Parlamentet på lovgivningsmæssigt og udøvende plan står i gæld til de europæiske borgere, som i sidste ende rammes af den forurening, der har fundet sted i vores havområder.
<P>
Jeg ser på dette spørgsmål ud fra den tidligere bestemmelse og håndhævelsen deraf, hvor formålet var at beskytte miljøet, havene og de tilhørende kyster. Jeg vil gerne gentage, at bestemmelsen og ændringen af direktiverne er nødvendig, men stadig utilstrækkelig. Det allervigtigste er, hvor effektivt de håndhæves.
<P>
Det kan ikke accepteres som værende normalt, man kan dumpe sit affald i havet og betale en bøde, som er mindre, end det koster at overholde kravene i direktivet. Det er baggrunden for, at opmærksomheden frem for alt skal rettes mod kontrol. Nu om dage står der et tilstrækkelig stort antal teknologiske muligheder til rådighed med henblik på at sikre, at farvande og kyster kan nyde beskyttelse af en langsigtet politik om anvendelse og beskyttelse af hele floraen og al dyrelivet.
<P>
Jeg støtter forslaget om at ændre direktivet, da jeg mener, det især er vigtigt at etablere et specialiseret organ for Det Europæiske Agentur for Søfartssikkerhed, hvis aktiviteter skal være rettet mod gennemførelse af dette direktiv.
<SPEAKER ID="213" NAME="Antonio Tajani" LANGUAGE="IT">
Hr. formand, mine damer og herrer! Ved afslutningen på denne forhandling må vi efter min mening være taknemmelige for det interinstitutionelle samarbejde mellem Parlamentet, Rådet og Kommissionen, hvilket hr. Jarzembowski understregede i sit indlæg. Jeg vil også gerne takke ordføreren for hans arbejde.
<P>
Denne gang har institutionerne vist - endda ved udgangen af denne valgperiode - at de er i stand til at arbejde i partnerskab og komme frem til en løsning ved førstebehandlingen, og jeg tror, at dette er et signal vi kan sende til borgerne her kort tid inden valget til Europa-Parlamentet.
<P>
Et yderligere signal på det følsomme transportområde - og eftersom dette vil være en af de sidste forhandlinger, som involverer Transport- og Turismeudvalget, benytter jeg denne lejlighed til at takke alle medlemmerne af dette udvalg for det arbejde, de har udført i samarbejde med Kommissionen og mig selv, med henblik på at komme med praktiske løsninger på en række vigtige spørgsmål, hvoraf nogle havde trukket ud i flere måneder. Dette blev gjort muligt takket være begavelsen hos medlemmerne af Europa-Parlamentet og også det arbejde, vi har udført for at opnå effektivt samarbejde blandt vores medarbejdere, hvilket viser, at bureaukratiet, når det har klart definerede opgaver, og når der er mål, som skal nås, ikke er nogen hindring for borgerne, men sammen med det politiske liv er et effektivt instrument, hvormed man kan opfylde borgernes behov.
<P>
Jeg tror, Parlamentet i dag og naturligvis i morgen med stemmeafgivningen vil levere endnu et eksempel på effektivitet og et ønske om altid at arbejde for folket. Så med denne forhandling og med afstemningen udfylder Kommissionen, Parlamentet og Rådet et juridisk tomrum, og dette sætter medlemsstaterne i stand til allerede fra i morgen bedre at retsforfølge dem, der forurener vores have, hvilket er endnu et tiltag fra EU-institutionernes side med henblik på at styrke den europæiske befolknings rettigheder og frihedsrettigheder.
<SPEAKER ID="214" NAME="Luis de Grandes Pascual" LANGUAGE="ES">
Hr. formand! Jeg skal gøre det meget kort, hvilket medlemmerne vil være glade for på denne tid af aftenen. Jeg vil gerne endnu en gang takke hr. Tajani, fordi han har vist, ligesom han gjorde ved den tredje søfartspakke, at hans vilje til fremdrift og hans politiske dygtighed har affødt en aftale med Rådet og gjort det muligt for Parlamentet, Rådet og Kommissionen at nå til enighed ved denne lejlighed og i de sidste dage i denne valgperiode.
<P>
Jeg mener, vi bør ønske hinanden tillykke. Jeg er naturligvis taknemmelig over for ordførerne for udtalelserne fra både Retsudvalget og Udvalget om Miljø, Folkesundhed og Fødevaresikkerhed for deres tætte samarbejde.
<P>
Lad mig igen sige tak for skyggeordførernes intensive arbejde og samarbejde. Jeg er sikker på, at vedtagelsen i morgen af en aftale ved førstebehandlingen om en så vigtig bestemmelse, som med sikkerhed vil færdiggøre arbejdet med den tredje søfartspakke, er en succes for Parlamentet og for de tre institutioner i EU. Forløbet retfærdiggør endnu en gang den nyttige fælles beslutningsprocedure, hvor det er muligt at føre en konstruktiv dialog til fordel for alle borgerne i EU.
<SPEAKER ID="215" NAME="Formanden">
Jeg vil gerne takke kommissæren ikke alene for hans arbejde som kommissær, men også som medlem af Europa-Parlamentet.
<P>
Forhandlingen er afsluttet.
<P>
Afstemningen finder sted i morgen (tirsdag den 5. maj 2009).
