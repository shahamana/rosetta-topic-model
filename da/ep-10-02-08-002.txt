<CHAPTER ID="002">
Erklæring fra formanden
<SPEAKER ID="006" NAME="Formanden">
Det er med stor sorg, at jeg må fortælle, at vicechefen for EU's delegation i Haiti, fru Juarez Boal, er død. Fru Juarez Boal har tidligere været ansat i Parlamentet indtil 2002. Hun omkom under det tragiske jordskælv, der ramte Haiti den 12. januar. Det samlede antal ofre for jordskælvet kan være løbet helt op i 200 000. De husker nok, at vi sidste gang, for en måned siden, iagttog et minuts stilhed til minde om alle, der døde i jordskælvet. Dengang vidste vi ikke, eller vi var ikke sikre på, at der blandt ofrene var en person, der var så tæt knyttet til Parlamentet og EU's virke, nemlig fru Juarez Boal.
<P>
I går blev anden runde af præsidentvalget i Ukraine afholdt. Mens vi afventer den officielle bekræftelse af afstemningens resultat, vil jeg gerne lykønske Ukraines befolkning med afholdelsen af et frit og åbent valg. Det er nemlig, hvad der rapporteres fra Ukraine. Jeg har stadig ikke fået en officiel meddelelse, men af en udtalelse fra vores kolleger i Parlamentet, som observerede valget, fremgår det, at der ud over en vis mængde klager og enkelte tilfælde af reelt brud på valgreglerne var tale om, at et absolut flertal af valghandlingerne foregik i overensstemmelse med reglerne og overholdt standarderne for demokratiske valg. Det er et flot resultat for Ukraine. Vi husker nok, at det for fem år siden var ganske anderledes. I dag ønsker vi for Ukraine, at deres demokratisk og fredeligt valgte præsident vil handle til landets bedste. Vi ønsker også at skabe de bedst mulige forbindelser til Ukraine. Trods en høj grad af politisk ustabilitet de senere år, ses det nu, at demokratiet i Ukraine har fået et solidt fundament.
<P>
Jeg vil også gerne benytte lejligheden til at anspore alle politiske kræfter i Ukraine til at se bort fra forskellene og begynde at arbejde sammen om sociale og økonomiske reformer og retlige og forfatningsmæssige reformer og arbejde videre med den europæiske dagsorden. Jeg vil gerne gentage, at EU er meget opsat på at have et godt, venskabeligt forhold til Ukraine. Det gælder både den kommende regering og oppositionen. Vi håber og forventer, at Ukraine vil arbejde sammen om dette. Vi deler denne udfordring og ansvaret. På onsdag har vi en forhandling om situationen i Ukraine efter valget. Vi vil lytte til rapporterne fra vores kolleger. Formanden for Parlamentets valgobservatørmission var Paweł Kowal. Observatørerne var ude på valgstederne og observerede søndagens afstemning, og de vil fortælle os om det.
<P>
Afstemningen om den nye Kommission finder sted i morgen. Det bliver et af de vigtigste øjeblikke i denne parlamentsperiode. På vegne af vores borgere vil vi give vores mening til kende i en demokratisk afstemning, og derfor er det en vigtig dag i morgen.
<P>
Under morgendagens session er der også afstemning om beslutningen om den nye rammeaftale om forbindelserne mellem Parlamentet og Kommissionen. Aftalens ordlyd er gjort tilgængelig for Dem. Det er et meget vigtigt stykke lovgivning, som vil afgøre, hvordan de to institutioner skal arbejde sammen i næste parlamentsperiode.
<P>
Onsdag har vi endnu en vigtig forhandling om aftalen mellem EU og USA om behandling og overførsel af finansielle betalingsdata fra EU til USA til brug for programmet til sporing af finansiering af terrrorisme. Jeg har selv forsædet under denne forhandling. Parlamentet tillægger det usædvanligt stor betydning at sikre den rette persondatabeskyttelse. Vi blev valgt direkte af vores borgere, og vi har et ansvar over for dem, men på den anden side forstår vi betydningen af SWIFT-aftalen. Disse prioriteter bør tages i betragtning af alle Parlamentets medlemmer, når denne vigtige og ansvarsfulde beslutning skal træffes. Afstemningen finder sted torsdag. Jeg kan ikke være til stede under afstemningen, fordi jeg skal til Det Europæiske Råds møde i Bruxelles.
<P>
Jeg vil også gerne informere Dem om noget andet.
