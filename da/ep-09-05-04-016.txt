<CHAPTER ID="016">
Ligebehandling af mænd og kvinder i selvstændige erhverv - Gravide arbejdstagere (forhandling) 
<SPEAKER ID="076" NAME="Formanden">
Næste punkt på dagsordenen er forhandling under ét om:
<P>
betænkning af Lulling for Udvalget om Kvinders Rettigheder og Ligestilling om forslag til Europa-Parlamentets og Rådets direktiv om anvendelse af princippet om ligebehandling af mænd og kvinder i selvstændige erhverv og om ophævelse af direktiv 86/613/EØF - C6-0341/2008 -,
<P>
betænkning af Estrela for Udvalget om Kvinders Rettigheder og Ligestilling om forslag til Europa-Parlamentets og Rådets direktiv om ændring af Rådets direktiv 92/85/EØF om iværksættelse af foranstaltninger til forbedring af sikkerheden og sundheden under arbejdet for arbejdstagere, som er gravide, som lige har født, eller som ammer - C6-0340/2008 -.
<SPEAKER ID="077" NAME="Astrid Lulling" LANGUAGE="FR">
Hr. formand! 22 år efter afstemningen om en tekst, der også havde til formål at sikre ligebehandling af mænd og kvinder i selvstændige erhverv, herunder af medhjælpende ægtefæller, har Kommissionen endelig forelagt et nyt forslag, der skal erstatte den ineffektive og afdæmpede tekst fra 1986, men det er sket på et mere solidt retsgrundlag.
<P>
Jeg vil gerne indledningsvis nævne en stor forbedring, nemlig at det ikke længere vil være forbudt i nogen af medlemsstaterne at oprette et selskab mellem ægtefæller eller anerkendte livspartnere. Det er en effektiv strategi til at forbedre situationen for medhjælpende ægtefæller, disse millioner af usynlige arbejdstagere inden for landbruget, håndværk, handel, små og mellemstore virksomheder og de liberale erhverv. Europa-Parlamentet har haft fokus på deres situation siden 1990'erne.
<P>
Kommissionens forslag er desværre stadig for svagt på ét væsentligt punkt, nemlig social sikring for medhjælpende ægtefæller og anerkendte livspartnere. Erfaringerne viser, at hvis medhjælpende ægtefæller selv skal tilmelde sig en social sikringsordning, vil langt de fleste ikke gøre dette. Ingen af disse personer er klar over, at de i tilfælde af skilsmisse, ofte efter over 20 års ægteskab og arbejde i familieforetagendet, vil stå uden nogen som helst social beskyttelse, navnlig med hensyn til pensionsrettigheder.
<P>
Vi ønsker ligeledes at bibeholde den tidligere bestemmelse vedrørende anerkendelse af medhjælpende ægtefællers arbejde for at kunne yde kompensation, navnlig i tilfælde af skilsmisse, hvor den medhjælpende ægtefælle bliver sat i en prekær situation efter mange års arbejde i familieforetagendet.
<P>
Med hensyn til beskyttelse i forbindelse med graviditet og barsel har vi endelig fundet en løsning, der er bedst egnet til den særlige situation, som kvindelige selvstændige erhvervsdrivende og medhjælpende ægtefæller står i. De skal selv kunne vælge barselsorlovens længde, forudsat at den samlede periode ikke overskrider den, der er fastsat i direktivet om kvindelige arbejdstagere.
<P>
Vi mener, at disse ændringsforslag er de vigtigste, hvis vi skal hindre vedtagelsen af endnu et udvandet direktiv, der ikke vil gøre det muligt for os at sikre ligebehandling af mænd og kvinder på dette område.
<P>
Hr. Cocilovo har indgivet 12 ændringsforslag på vegne af Gruppen Alliancen af Liberale og Demokrater for Europa vedrørende definitionen af medhjælpende ægtefæller og livspartnere. Jeg er lidt overrasket, idet vi i Udvalget om Kvinders Rettigheder og Ligestilling - og her tænker jeg på alle grupperne - blev enige om at acceptere definitionerne i Kommissionens forslag, der er juridisk forsvarligt, og som kan accepteres af alle, hvori det fastslås, at medhjælpende ægtefæller også omfatter selvstændige erhvervsdrivendes livspartnere, hvor disse anerkendes i national lov.
<P>
Denne definition er klar og præcis. Hvorfor indgive vage ændringsforslag baseret på et ustabilt retsgrundlag? Jeg opfordrer ALDE-Gruppen til at trække disse ændringsforslag tilbage. Jeg formoder, at der er tale om en misforståelse mellem gruppens skyggeordfører og hr. Cocilovo. Jeg er i gang med at udrede denne situation.
<P>
Udvalget om Kvinders Rettigheder og Ligestilling har desværre vedtaget en anden betænkning med 74 ændringsforslag, hvoraf de fleste ikke har nogen direkte forbindelse med det oprindelige formål i Kommissionens forslag, nemlig at styrke grundlaget for beskyttelsen i forbindelse med graviditet og barsel ved at forbedre sikkerheden og sundheden for arbejdstagere, som er gravide, som lige har født, eller som ammer.
<P>
Jeg vil gerne gøre det klart, at dette direktiv ikke vedrører kvindelige selvstændige erhvervsdrivende, kvindelige medhjælpende ægtefæller eller selvstændige erhvervsdrivendes partnere. Deres særlige situation vil blive behandlet i det nye direktiv om ligebehandling af mænd og kvinder i selvstændige erhverv, og der vil blive udarbejdet en særskilt betænkning desangående.
<P>
(Formanden afbrød taleren)
<SPEAKER ID="079" NAME="Edite Estrela" LANGUAGE="PT">
Hr. formand, hr. kommissær, mine damer og herrer! Jeg vil gerne indledningsvis takke skyggeordførerne, de rådgivende ordførere for udtalelserne fra Udvalget om Beskæftigelse og Sociale Anliggender og Retsudvalget, sekretariaterne for Udvalget om Kvinders Rettigheder og Ligestilling og De Europæiske Socialdemokraters Gruppe, arbejdsmarkedets parter, ngo'erne, de eksperter, der deltog i de offentlige høringer i Bruxelles og Lissabon, Kommissionens og Rådets repræsentanter og mine assistenter. Tak til alle for deres støtte og forslag.
<P>
Ændringsforslagene i min betænkning er således resultatet af en meget demokratisk proces og af en lang række møder med alle de aktører, der ønsker et tidssvarende EU-direktiv om barselsorlov. Hovedmålsætningen med mine ændringsforslag er for det første at styrke rettighederne for kvindelige arbejdstagere, som er gravide, som lige har født, eller som ammer, for det andet at sikre en bedre balance mellem arbejds-, privat- og familieliv og for det tredje at hjælpe EU-borgere, der ønsker at få børn, og således øge fødselsraten.
<P>
Jeg foreslår derfor, at beskyttelsen mod afskedigelse udvides til 12 måneder, at kvinder ikke længere kan pålægges at udføre natarbejde og overarbejde imod deres vilje, og at den daglige arbejdstid nedsættes med to timer til amning uden tab af nogen form for goder. Det mest nyskabende ændringsforslag til Kommissionens forslag vedrører fædreorlov. Princippet om fælles barselsorlov skal forankres i fællesskabslovgivningen for at fremme en mere rimelig fordeling mellem mænd og kvinder af pligter i privatliv og i familien og således forbedre børns livskvalitet og trivsel. Fædre skal inddrages i de familiemæssige opgaver lige fra barnets fødsel eller ved adoptionen. Vi skal bekæmpe de økonomiske, sociale og kulturelle fordomme, der omgærder retten til fædreorlov, og ændre mentaliteten.
<P>
I Sverige f.eks. betragtes en mand, der ikke tager del i forældreorloven, som en dårlig far. I de sydeuropæiske lande forholder det sig modsat, og her tvinger arbejdsgivere og kolleger fædre til ikke at tage den orlov, de har ret til i henhold til loven. Jeg foreslår derfor, at faderen får ret til fædreorlov, som ikke kan overdrages til moderen, med fuld løn for en periode på mindst to obligatoriske uger, idet de rettigheder, der har tilknytning til arbejdskontrakten, bevares. Det er blevet påvist, at fordelingen af de familiemæssige pligter mellem mænd og kvinder er første skridt hen imod at skabe den meget vigtige balance mellem familie- og arbejdslivet. Selv om kvinder har samme ret som mænd til at gøre erhvervskarriere, kan de imidlertid ikke arbejde som mænd uden for hjemmet og lave tre gange så meget derhjemme.
<P>
Familielivet er en af grundene til, at der er flere arbejdsløse kvinder end mænd. Et almindeligt spørgsmål ved jobsamtaler er desuden, om ansøgeren har til hensigt at gifte sig eller få børn. Kvinder udspørges indgående om deres privatliv, og de står tilbage som taberen, hvis de giver udtryk for deres naturlige ønske om at blive mor. Moderskabet må ikke opfattes som et problem for arbejdsgivere eller for økonomien. Kvinder yder tværtimod samfundet en tjeneste, da moderskabet giver os mulighed for at imødegå den lave fødselsrate og befolkningens aldring og samtidig sikre de sociale sikringsordningers bæredygtighed.
<P>
Det er derfor uacceptabelt, at kvinder straffes, fordi de er mødre. Sandheden er imidlertid, at de ofte ikke har mulighed for at gøre fremskridt i deres karriere, de modtager ikke de sædvanlige produktivitetsbonusser eller andel i udbyttet, og de er nødsaget til at acceptere mindre kvalificeret og mindre fagligt tilfredsstillende arbejde. Vi er nødt til at ændre denne situation.
<SPEAKER ID="080" NAME="Vladimír Špidla" LANGUAGE="CS">
Hr. formand, mine damer og herrer! Jeg vil gerne indledningsvis takke fru Estrela og fru Lulling for deres betænkninger. Jeg glæder mig over deres indsats og Europa-Parlamentets støtte til Kommissionens forslag inden for rammerne af den pakke af foranstaltninger om forening af familie- og arbejdslivet, der blev vedtaget sidste efterår.
<P>
En af prioriteterne i Kommissionens plan for ligestilling mellem mænd og kvinder er som bekendt at forene arbejds-, familie- og privatliv. Det er af afgørende betydning at fremme politikker med fokus på disse aspekter, hvis vi skal øge kvinders arbejdsmarkedsdeltagelse og løse de problemer, der er forbundet med de ændrede familiemønstre, den aldrende befolkning og fremme af ligebehandling af mænd og kvinder. Jeg mener på denne baggrund, at det er nødvendigt at forbedre lovgivningen om barselsorlov og forældreorlov. Det er på samme måde af afgørende betydning at forbedre forholdene for kvinder i selvstændige erhverv.
<P>
Jeg glæder mig over de fremskridt, der er gjort med hensyn til de to lovgivningsforslag, der er blevet forelagt af Kommissionen. Jeg glæder mig ligeledes over det vellykkede resultat af forhandlingerne mellem arbejdsmarkedets parter om forældreorlov. Jeg håber, at jeg inden sommerferien vil være i stand til at forelægge et formelt forslag, der vil gøre deres aftale bindende. Jeg vil nu kort nævne sigtet med Kommissionens revision af direktivet om barselsorlov, nemlig at fremme et højt sikkerheds- og beskyttelsesniveau for mødre, at opfordre kvinder til at få så mange børn, som de ønsker, og at støtte kvinders deltagelse på arbejdsmarkedet. Sigtet med Kommissionens forslag er i denne forbindelse navnlig at forlænge barselsorloven fra 14 til l8 uger, at hæve barselsorlovsydelsen for at give kvinder mulighed for at holde op med at arbejde i en periode og passe deres børn under økonomisk trygge forhold og at sikre den større fleksibilitet, som kvinder bør have til at tilrettelægge deres barselsorlov og vilkårene for deres tilbagevenden til arbejdsmarkedet. Jeg er klar over, at det er vanskeligt at skabe den rette balance mellem at forbedre beskyttelsen og sikre, at disse yderligere foranstaltninger er økonomisk acceptable for arbejdsgiverne og medlemsstaterne.
<P>
Kommissionen glæder sig over Parlamentets mange ændringsforslag, der vil bidrage til at styrke eller præcisere dette forslag, herunder ændringsforslag 11 om demografiske tendenser, ændringsforslag 25 om behovet for at skabe en bedre balance mellem arbejds-, privat- og familieliv, ændringsforslag 50 om støtte til medlemsstaternes fremme af deltidsarbejde, ændringsforslag 35 om den ikkeobligatoriske barselsorlovsperiode før fødslen, ændringsforslag 53 om automatisk lønstigning til kvinder på barselsorlov og ændringsforslag 56 om arbejdstagernes pensionsrettigheder. Kommissionen er også villig til at acceptere en række andre ændringsforslag, enten i princippet eller i deres helhed.
<P>
Jeg glæder mig også over det ændringsforslag, der vil gøre det muligt at tælle forældreorlov med som barselsorlov under visse betingelser. Med denne bestemmelse tages der højde for forskellene mellem medlemsstaterne og kravene i de medlemsstater, der har indført fordelagtige orlovsordninger af familiemæssige årsager, f.eks. de nordiske lande. Jeg vil imidlertid gerne undgå en situation, hvor revisionen af direktiv 92/85/EØF betragtes som en mulighed for at introducere emner, der bør behandles i en anden sammenhæng. Det vil efter min opfattelse underminere formålet med Kommissionens forslag, der først og fremmest er at øge beskyttelsen af mødre og for det andet at fremme kvinders deltagelse på arbejdsmarkedet.
<P>
Selv om jeg støtter Deres forslag om indførelse af fædreorlov fuldt ud, mener jeg på denne baggrund ikke, at dette direktiv med fokus på beskyttelsen af mødre, er et egnet instrument til gennemførelse af en sådan målsætning. Kommissionen kan derfor ikke støtte ændringsforslagene om fædreorlov. Kommissionen mener ikke desto mindre, at dette spørgsmål bør behandles på et senere tidspunkt med henblik på at sikre, at de europæiske arbejdsmarkedsparter når frem til en endelig aftale om forældreorlov.
<P>
Jeg glædede mig også over Parlamentets ændringsforslag om indførelse af adoptionsorlov (ændringsforslag 44). Det er et fornuftigt forslag, men selv i dette tilfælde mener jeg ikke, at det bør ske inden for rammerne af revisionen af direktiv 92/85/EØF Vi er nødt til at erkende, at situationen for en mor, der adopterer et barn, er en anden. Helt ligesom med fædreorlov mener Kommissionen imidlertid, at dette spørgsmål bør tages op på et senere tidspunkt, navnlig i forbindelse med forældreorlov.
<P>
Kommissionen glæder sig over Deres forslag om 20 ugers barselsorlov. Det er i overensstemmelse med logikken i Kommissionens eget forslag om udvidelse af barselsorloven ud over 18 uger i visse tilfælde. Det er imidlertid af afgørende betydning at præcisere indvirkningen af denne udvidelse på de øvrige bestemmelser i Kommissionens forslag. Med hensyn til amning vil kvinder med en barselsorlov på 18 uger have tilstrækkelig lang tid til at amme deres børn, og de behøver således ikke tilpasse deres arbejdstid. På denne baggrund støtter jeg ikke forslaget om at indføre en retlig forpligtelse vedrørende tilpasning af arbejdstiden til støtte for ammende kvinder. Jeg vil hellere opfordre medlemsstaterne til at overveje muligheden for at træffe andre foranstaltninger, der giver kvinder mulighed for at fortsætte amningen selv efter deres 18 ugers barselsorlov. Med hensyn til barselsorlovsydelse indføres princippet om fuld løn i Kommissionens forslag. Dette princip anvendes rent faktisk allerede i mange medlemsstater. Kommissionens forslag giver ligeledes medlemsstaterne mulighed for at fastsætte en øvre grænse for sådanne barselsorlovsydelser. Kommissionen støtter ikke Parlamentets ændringsforslag om fuldt betalt barselsorlov i en bestemt periode og indførelse af maksimumbeløb for den resterende barselsorlovsperiode, idet mødrene således ikke vil have incitament til at tage hele barselsorloven. Kommissionen mener således ikke, at disse ændringsforslag bør vedtages.
<P>
Kommissionen mener også, at en række ændringsforslag udvander forslagets indvirkning, er for detaljerede eller rækker ud over direktivets anvendelsesområde. Det gælder f.eks. ændringsforslag 30 om retten til at nægte overarbejde. Jeg mener, at gravide eller kvinder, som ammer, til enhver tid bør have ret til at nægte natarbejde, uden at de skal forklare hvorfor. Det samme gælder for sanktioner. I denne henseende er Kommissionen af den opfattelse, at det er meget vigtigt at præcisere, at der ikke bør fastsættes en øvre grænse for skadeserstatningen på nationalt niveau. Dette vigtige princip er blevet fastlagt af EF-Domstolen. Kommissionen kan således ikke støtte ændringsforslag 68.
<P>
Jeg vil nu komme nærmere ind på fru Lullings betænkning. Jeg vil for det første gerne understrege, at Kommissionen lægger stor vægt på dette forslag. Det er rent faktisk af afgørende betydning at forbedre situationen med hensyn til ligebehandling af mænd og kvinder i selvstændige erhverv, idet kvinder er underrepræsenteret på dette område. Kun hver tredje erhvervsdrivende i EU er en kvinde. Det er ligeledes meget vigtigt at forbedre medhjælpende ægtefællers situation. Vi kan ikke acceptere den nuværende situation, hvor personer, der regelmæssigt deltager i familievirksomhedens aktiviteter, ikke er omfattet af social beskyttelse.
<P>
Jeg glæder mig over, at Parlamentet og Kommissionen er enige langt hen ad vejen. Kommissionen kan således acceptere (helt eller delvis eller i princippet) en lang række af ordførerens ændringsforslag, navnlig ændringsforslag 15 om barselsorlov for kvinder i selvstændige erhverv og ændringsforslag 18, der har til formål at genindføre artikel 7 i direktiv 86/613/EØF om anerkendelse af medhjælpende ægtefællers arbejde, og en lang række ændringsforslag, som Kommissionen kan acceptere i deres helhed eller i princippet. De fleste af disse ændringsforslag præciserer Kommissionens forslag og har således til formål at sikre større retssikkerhed.
<P>
Jeg vil ikke desto mindre gerne understrege, at Kommissionen ikke kan acceptere ændringsforslag 14 om social beskyttelse af medhjælpende ægtefæller. Jeg er klar over, at dette er et vigtigt aspekt for Europa-Parlamentet. Dette særlige ændringsforslag skaber imidlertid en række specifikke problemer. For det første er den frivillige tilgang, der indføres i Kommissionens forslag, en betydelig forbedring i forhold til i dag. Det fastslås i Kommissionens forslag - og det er en lovmæssig forpligtelse for medlemsstaterne - at medhjælpende ægtefæller efter anmodning skal have samme beskyttelsesniveau som selvstændige erhvervsdrivende. Medhjælpende ægtefællers obligatoriske deltagelse i sociale sikringsordninger vil desuden have en betydelig økonomisk indvirkning. I den nuværende krisesituation bør vi forsøge at sikre, at virksomhederne, navnlig små familieforetagender, ikke pålægges yderligere udgifter imod deres vilje. Jeg mener derfor, at medhjælpende ægtefæller bør have en valgmulighed. Dette ændringsforslag vil desuden gøre det langt vanskeligere at nå til enighed med Rådet.
<P>
Jeg vil gerne afslutningsvis gøre opmærksom på, at Parlamentet har modtaget en skriftlig oversigt over Kommissionens holdning til de forskellige ændringsforslag til begge lovgivningsforslag, der vil blive vedføjet protokollen.
<SPEAKER ID="081" NAME="Joel Hasse Ferreira" LANGUAGE="PT">
Hr. formand! Fru Madeira har forsøgt at sikre reel lighed for gravide arbejdstagere og kvinder i den fødedygtige alder med hensyn til adgang til og fortsat tilknytning til arbejdsmarkedet. Kvinder står ofte over for valget mellem en erhvervskarriere og familien, navnlig i forbindelse med moderskabet, der i sidste ende forhindrer dem i at føle sig som hele mennesker fysisk og mentalt. Vi må derfor anvende en tilgang, der ikke er til skade for kvinders rettigheder og beskyttelse i overensstemmelse med den europæiske sociale model. Vi ønsker også at inkludere forældreorlov i denne lovramme, hvilket Kommissionen som nævnt er imod.
<P>
Alle, der er væk fra arbejdspladsen i 18 uger, har brug for efteruddannelse, når de genoptager arbejdet, for at sikre deres legitime karrieremuligheder og at de ikke i straffes to gange i deres karriereforløb. Vi er derfor nødt til at sikre, at deres stilling beskyttes i 12 måneder, således at de kan omorganisere familielivet efter endt barselsorlov, iværksættelse af uddannelsestiltag og nye rutiner. Forlængelsen af perioden fra seks til 12 måneder er derfor sund fornuft. Det er af afgørende betydning, at de enkelte medlemsstater lovgiver om kvindelige selvstændige erhvervsdrivendes rettigheder, og det er derfor et klart politisk signal, som Kommissionen bør reagere på.
<P>
Denne ret til at få ændret arbejdstiden efter fødslen bør ikke udelukkende tilfalde kvinder, idet ægtefællen, samleveren eller forælderen også bør have mulighed for at anmode arbejdsgiveren om tilpasning af arbejdstiden. Dette forslag er meget vigtigt og bør overvåges af tilsynsmyndighederne i medlemsstaterne. Endelig mener vi, at denne tilgang er mere forenelig med den europæiske sociale model, som vi ønsker at værne om. Det handler ikke kun om kvinder. Det handler også om samfundet.
<SPEAKER ID="082" NAME="Luigi Cocilovo" LANGUAGE="IT">
Hr. formand, mine damer og herrer! For at spare tid vil jeg gerne indledningsvis understrege, at jeg i bund og grund er enig i ordføreren for det korresponderende udvalg fru Lullings fremstilling.
<P>
Emnet er "ligebehandling af mænd og kvinder i selvstændige erhverv". Der er en række ændringsforslag, som blev vedtaget af Udvalget om Beskæftigelse og Sociale Anliggender, og som jeg indgav igen på vegne af min gruppe. Jeg tror, at nogle af ændringsforslagene kan trækkes tilbage, idet de rent faktisk overlapper de ændringsforslag, der allerede er blevet vedtaget af det korresponderende udvalg.
<P>
Vi ønsker også at insistere på ændringsforslag 14 vedrørende artikel 6, idet vi mener, at det vil forringe beskyttelsen og åbne døren for vilkår, der underminerer Kommissionens målsætning, hvis vi gør deltagelsen i en social sikringsordning frivillig for den medhjælpende ægtefælle eller livspartner, selv om den er obligatorisk for den selvstændige erhvervsdrivende.
<P>
Jeg mener desuden, at vi også kan nå til enighed med fru Lulling om at presse på for at sikre, at der konsekvent henvises til "medhjælpende livspartnere" og ægtefæller i Kommissionens tekst, i stedet for at lade det være åbent for fortolkning. Det er imidlertid helt ærligt sekundært i forhold til den fælles målsætning, som alle er enige om.
<SPEAKER ID="083" NAME="Lidia Joanna Geringer de Oedenberg" LANGUAGE="PL">
Hr. formand! Formålet med Rådets direktiv fra 1986 var at gennemføre princippet om ligebehandling af mænd og kvinder i selvstændige erhverv, at give medhjælpende ægtefæller en klart defineret erhvervsmæssig status og fastsætte deres minimumsrettigheder og -garantier. Kommissionens nuværende forslag er endnu ikke tilstrækkelig ambitiøst og indeholder meget få bindende løsninger.
<P>
Forslaget om at sikre, at kvinder i selvstændige erhverv får mulighed for at holde barselsorlov i op til 14 uger, heraf to obligatoriske uger, bør støttes i lighed med forslaget om at give dem ret til at blive omfattet af sociale sikkerhedsordninger for medhjælpende ægtefæller på samme betingelser som selvstændige erhvervsdrivende.
<P>
Forslaget om at fritage selvstændige erhvervsdrivende, og navnlig medhjælpende ægtefæller, fra kravet om at være tilknyttet en social sikkerhedsordning er derimod foruroligende. Denne løsning vil ikke bidrage til ligebehandling af kvinder og mænd, og det kompetente organ for lige rettigheder udpeget i henhold til direktiverne bør således overvåge den korrekte anvendelse af dette direktiv.
<P>
Endelig vil jeg gerne lykønske begge ordførere med en meget fremragende betænkning.
<SPEAKER ID="084" NAME="Maria Petre" LANGUAGE="RO">
Hr. formand! Jeg vil først og fremmest gerne takke ordføreren, fru Estrela, for hendes betænkning og hendes indsats.
<P>
Jeg mener, at det vil løse et reelt og alvorligt problem i Europa at forbedre direktiv 92/85. Jeg tænker her både på den aldrende befolkning og den tilbagegang i befolkningstallet, som vi har talt om i lang tid. Gruppen for Det Europæiske Folkeparti (Kristelige Demokrater) og De Europæiske Demokrater er af den opfattelse, at da familien er en grundlæggende værdi, er vi helt sikkert berettiget til at udtænke en politisk foranstaltning med fokus på dette spørgsmål, og vi glæder os derfor også over udviklingen med hensyn til direktivet om barselsorlov og mødres sundhed.
<P>
Jeg glædede mig over at høre, at kommissær Špidla støtter forslaget om en forlængelse af barselsorloven, der var blevet vedtaget af Udvalget om Kvinders Rettigheder og Ligestilling. Jeg mener ikke, at dette vedrører kvinders lige adgang til arbejdsmarkedet. Vi er også alle klar over, at Verdenssundhedsorganisationen og UNICEF støtter det faktum, der understøttes af videnskabelige argumenter, at kvinder, der har født, rent faktisk har brug for 24 uger til at genvinde deres fulde arbejdsevne.
<P>
Vi bør efter min opfattelse ikke tvinge unge kvinder til at vælge mellem familie- og arbejdslivet. Vores drøftelse i dag om ændring af direktivet vil rent faktisk sikre et grundlag for at skabe denne balance mellem arbejde og fritid. Jeg glæder mig over indførelsen af begrebet fædreorlov, selv om det ikke er nødvendigt at indføre en sådan orlov i øjeblikket, idet det i det mindste giver os mulighed for at sende et signal til unge familier, der forventer et sådant forslag fra Europa-Parlamentet.
<P>
Jeg mener, at det er af afgørende betydning for spædbørn, at begge forældre er i hjemmet i de første uger. Moder- og faderskab er efter min opfattelse desuden en realitet, og jeg er således enig i, at dette spørgsmål skal behandles behørigt og ikke som et problem eller en mulig ulempe. Som rumænsk medlem af Europa-Parlamentet og mor til to børn, der desværre blev født under det kommunistiske regime, som mit land var underlagt, kan jeg forsikre Dem om, at jeg har flere grunde til at støtte de foreslåede foranstaltninger.
<SPEAKER ID="085" NAME="Lissy Gröner" LANGUAGE="DE">
Hr. formand! Udvalget om Kvinders Rettigheder og Ligestilling har ydet et godt bidrag til fremme af et socialt Europa, og jeg vil gerne udtrykke min oprigtige tak til begge ordførere, fru Estrela og fru Lulling.
<P>
Efter De Europæiske Socialdemokraters Gruppes opfattelse har dette spørgsmål to meget vigtige aspekter, og jeg vil gerne redegøre kort herfor. Det er på den ene side nødvendigt at inkludere fædre i rammestrategien for at skabe en bedre balance mellem arbejds- og familielivet. Vi ønsker ikke, som påpeget af Kommissionen, 18 ugers barselsorlov, da denne orlov allerede er indført i de fleste europæiske lande, undtagen Tyskland og Malta. Vi ønsker at gå et skridt videre, nemlig at indføre to ugers fædreorlov.
<P>
Det er efter vores opfattelse også vigtigt, at begge direktiver sikrer de samme rettigheder for par af samme køn. Det er vigtigt i forbindelse med direktivet om medhjælpende ægtefæller og livspartnere. Jeg vil også gerne understrege, at disse beskyttelsesordninger skal være obligatoriske, idet de i modsat fald vil være vilkårlige.
<P>
Jeg vil gerne på ny vende tilbage til arbejdsgivernes argument om, at dette direktiv om udvidet barselsorlov stiller for store krav til virksomhederne i en krisetid. Det kan ganske enkelt ikke være rigtigt. I Tyskland har vi en ordning, hvor udgifterne, såfremt der er tale om en løbende finansieret ordning, refunderes helt op til 100 %! Derfor opfordrer jeg også den konservative gruppe til at udvise forståelse og samarbejde med os om at forbedre den retlige beskyttelse af udearbejdende mødre.
<P>
Inden valget til Europa-Parlamentet ønsker vi at sende borgerne, navnlig fædre og mødre, et klart og konkret signal om, at målet om et socialt Europa ikke vil blive opgivet i krisetider, og at gøre det klart, at vi agter at investere i mennesker, i fremtidige generationer og i demografiske ændringer. Jeg vil også gerne opfordre kommissær Špidla til at tage spørgsmålet om inddragelse af fædre i lovgivningen op til fornyet overvejelse og tage kampen op sammen med os i Rådet for at sikre fremskridt med hensyn til barselsorlov og en bedre balance mellem arbejds- og familieliv.
<SPEAKER ID="086" NAME="Claire Gibault" LANGUAGE="FR">
Hr. formand, hr. kommissær, mine damer og herrer! Jeg vil gerne lykønske og takke fru Estrela med hendes fremragende betænkning.
<P>
Det er på tide, at Kommissionen og Parlamentet tager fat på dette spørgsmål. Der er et tvingende behov for foranstaltninger til beskyttelse af gravide kvinder og kvinder, som lige har født, eller som ammer, og det er af afgørende betydning at sikre, at deres rettigheder respekteres. Betænkningen er afbalanceret i denne henseende. Der tages fat på retsforskrifterne om natarbejde, beskyttelse mod afskedigelse, rettigheder knyttet til social beskyttelse og arbejdsaftaler og beskyttelsen af sådanne rettigheder, herunder navnlig vedrørende barselsorlovsydelse.
<P>
Jeg er imidlertid ikke enig i fru Estrelas forslag om obligatorisk fædreorlov og barselsorlovens længde. Det kan ikke nægtes, at moderskab stadig udgør en hindring for unge kvinders karrierer. Mødrenes tilbagevenden til arbejdet er et meget vigtigt aspekt, som således ikke bør ignoreres.
<P>
Barselsorloven må ikke være en straf for kvinder. En for lang barselsorlov vil uundgåeligt indskrænke kvinders muligheder for at vende tilbage til arbejdsmarkedet på gode vilkår. Derfor er Kommissionens forslag om en barselsorlov på 18 uger ledsaget af realistiske foranstaltninger fremragende, idet der tages hensyn til både arbejdstagernes og arbejdsgivernes situation.
<P>
Hvis vi ønsker at bekæmpe forskelsbehandling og forsvare kvinders rettigheder, er vi nødt til at sikre, at kvinder ikke resignerer og siger farvel til karrieren, og at det er et aktivt livsstilsvalg at gøre det. Vi skal afsløre den hykleriske idé om det frie valg, der ofte er et direkte resultat af lønforskelle mellem mænd og kvinder og utilstrækkelige børnepasningsordninger.
<P>
Jeg mener ikke, at der bør indarbejdes bestemmelser om fædreorlov i dette direktiv. Hvis det sker, skal de imidlertid være mere fleksible. Vedtagelsen i udvalget af kompromiset om at reducere fædreorloven fra fire til to uger er et fremskridt, men hvorfor skal fædreorlov være obligatorisk?
<P>
Jeg er enig i, at fædre bør spille en rolle, men det må ikke blive et forgiftet æble, og hvis vi ønsker, at både faderens og moderens tilstedeværelse skal være til gavn for dem selv og deres spædbarn, skal vi fastholde det frie valg. Foreningen af arbejds- og familieliv er et centralt aspekt i det europæiske sociale projekt, og der bør være bred enighed om en så vigtig kulturel ændring, inden den gennemføres.
<SPEAKER ID="087" NAME="Ewa Tomaszewska" LANGUAGE="PL">
Hr. formand! Dette forslag, der har til formål at forlænge minimumsperioden for barselsorlov, og som indeholder andre bestemmelser, der vil gøre det nemmere at forene arbejds- og familieliv, er et skridt i den rigtige retning. Vi støtter forslaget, selv om vi ikke mener, at det er vidtgående nok.
<P>
I en tid præget af drastisk demografisk nedgang i Europa er enhver form for støtte til familien værdifuld. Det lille barns kontakt til moderen, herunder navnlig spædbarnets, fremmer barnets sunde følelsesmæssige udvikling. Amningen er meget vigtig for barnets immunforsvar og biologiske sundhed. Den foreslåede ændring er imidlertid ikke tilstrækkelig. I overensstemmelse med subsidiaritetsprincippet bør de enkelte medlemsstater altid søge bedre løsninger.
<P>
Jeg vil også gerne gøre opmærksom på to problemer. I forbindelse med fastlæggelsen af kvinders pensionsrettigheder tages der ofte ikke eller kun i utilstrækkelig grad hensyn til børnepasningsperioder. Kvinder og mødre i familier med mange børn udsættes for forskelsbehandling både på arbejdsmarkedet og med hensyn til pension. Vi bør arbejde for løn for børnepasning.
<SPEAKER ID="088" NAME="Raül Romeva i Rueda">
for Verts/ALE-Gruppen. - (ES) Hr. formand! Jeg glæder mig over, at der er ved at komme mere og mere fokus på ligestilling mellem mænd og kvinder, og navnlig ikkeforskelsbehandling af mænd og kvinder, på socialt og politisk plan. De forhandlinger, som vi har ført igennem de sidste par uger i forbindelse med ændringen af disse to direktiver, viser, at der stadig er en hel del at drøfte, og at der er mange, der skal overbevises.
<P>
Jeg er enig med dem, der påpeger, at vi kun kan opnå reel ligestilling, hvis vi har fastlagt et passende retsgrundlag, således at der ikke diskrimineres mod kvinder i det offentlige liv og i privatlivet, og hvis dette retsgrundlag vel at mærke gør det muligt for og rent faktisk tvinger mænd til at påtage sig deres familiemæssige ansvar.
<P>
I lyset heraf ønsker jeg at understrege, at barselsorloven bør være mindst 24 uger på EU-plan, hvilket rent faktisk er et krav fra Verdenssundhedsorganisationen og Europæisk Kvindeforum. Jeg vil også gerne understrege, at det er tvingende nødvendigt, at par påtager sig et fælles, lige ansvar og således deler arbejdsbyrden og et fælles ansvar for opdragelsen af deres børn.
<SPEAKER ID="089" NAME="Věra Flasarová">
for GUE/NGL-Gruppen. - (CS) Hr. formand, mine damer og herrer! Fru Lulling har påtaget sig en vanskelig, men nødvendig opgave. I de fleste EU-medlemsstater har plejere og medhjælpere, navnlig ægtefæller, ingen retlig status, og deres arbejde anerkendes ikke, selv om deres aktiviteter tegner sig for over 11 % af alt selvstændigt arbejde i EU. Disse personer er desuden ikke omfattet af sociale sikringsordninger. Hvis der forsat skal være valgfrihed på dette område, vil mange vælge ikke at indbetale til en forsikringsordning af omkostningsmæssige årsager. Personer, der påtager sig disse opgaver, kommer således ofte i en situation, hvor de, f.eks. hvis partneren forlader dem eller dør, bliver ladt alene uden subsistensmidler og uden sociale sikrings- eller pensionsrettigheder. Derfor støtter jeg forslaget om at gøre deltagelse i en social sikringsordning obligatorisk i EU-medlemsstaterne. Jeg vil imidlertid gerne tilføje, at forsikring skal være en motiverende faktor for disse personer, og den bør derfor være til at betale.
<SPEAKER ID="090" NAME="Irena Belohorská" AFFILIATION="NI">
- (SK) Hr. formand! Jeg lykønsker fru Lulling og fru Estrela med deres betænkninger, og jeg er helt sikker på, at disse betænkninger vil hjælpe mange familier, bekæmpe forskelsbehandling i virksomhederne og på området for barselsstøtte. Mange kvinder arbejder som medhjælpende ægtefæller i deres ægtefællers virksomhed, og de er ikke omfattet af de nuværende sociale sikringsordninger. Jeg støtter bestemmelsen om, at ægtefæller, der hjælper til i familieforetagender, modtager samme beskyttelse som selvstændige erhvervsdrivende.
<P>
Der må naturligvis ikke være tale om fiktivt arbejde, men arbejde, der indgår i en virksomheds rutinemæssige opgaver. Aflønningen for denne bistand skal også stå i rimeligt forhold til det udførte arbejde. Jeg er enig med ordføreren i, at i modsætning til Kommissionen støtter vi ikke frivillig tilknytning, men derimod medhjælpende ægtefællers ret til at blive tilknyttet de samme sociale sikringsordninger som selvstændige erhvervsdrivende, der omfatter sygesikring, invaliditet og alderspension.
<P>
Direktivforslaget er meget vigtigt for bekæmpelsen af forskelsbehandling af kvinder, der hjælper til i deres ægtefællers virksomheder, og som ikke modtager barselsorlovsydelse eller alderdomspension, hvilket gør dem afhængige eller meget sårbare. Disse situationer opstår navnlig ofte i de nye medlemsstater, hvor de selvstændige erhvervsdrivendes aktiviteter stadig ikke er behørigt planlagt.
<SPEAKER ID="091" NAME="Edit Bauer" AFFILIATION="PPE-DE">
(HU) Hr. formand! Familien er en grundlæggende værdi for Gruppen for Det Europæiske Folkeparti (Kristelige Demokrater) og De Europæiske Demokrater. Vi er naturligvis opmærksom på den nuværende demografiske krise. Selv om der er mindre fokus på dette problem i dag, er dens følger mindst lige så alvorlige som følgerne af den økonomiske krise. På denne baggrund bør der være særlig fokus på bestemmelser om sikkerhed på arbejdspladsen for mødre. Den europæiske offentlige mening og Parlamentet har imidlertid delte meninger om direktivforslaget.
<P>
Det er ikke en god idé at udvide de bestemmelser om sikkerhed på arbejdspladsen, der udelukkende gælder for gravide kvinder og ammende mødre, til at omfatte fædre, idet det ikke er nødvendigt at ændre de ordninger for sikkerhed på arbejdspladsen, der gælder for dem, fordi de er blevet fædre. Hvis vi bliver enige om at udvide direktivets retsgrundlag til at omfatte EF-traktatens artikel 137, og hvis vi udvider direktivets anvendelsesområde til at dække forældreorlov, vil forældreorlov, herunder fædreorlov, være omfattet af to forskellige retsakter. Vi har opfordret arbejdsmarkedets parter til at nå til enighed om direktiv 96/94/EØF om forældreorlov, hvilket kommissær Špidla også var inde på. Hvorfor forsøger vi at foregribe udfaldet?
<P>
I en række lande er uoverensstemmelserne mellem lovgivning og praksis så stor, at det virkelig kræver en meget stor indsats at ændre direktivet. Det ville ikke være hensigtsmæssigt, hvis Parlamentet blandede sig i diskussionen som en elefant i en glasbutik. En mangelfuldt affattet beskyttelseslovgivning kunne i visse tilfælde være til hinder for ansættelsen af unge kvinder, idet det ville være dyrere at ansætte dem end deres mandlige kolleger.
<SPEAKER ID="092" NAME="Anne Van Lancker" AFFILIATION="PSE">
(NL) Hr. formand! Jeg vil gerne lykønske fru Estrela med hendes fremragende betænkning. Parlamentets forslag om at forlænge barselsorloven til 20 uger med fuld løn, hvoraf seks uger skal tages efter fødslen, er på ingen måde grebet ud af luften. I mange lande har mødre allerede ret til over 18 ugers barselsorlov med en orlovsydelse på 80-100 % af deres løn. Jeg kan derfor ikke forstå, hvorfor mine kolleger i Gruppen for Det Europæiske Folkeparti (Kristelige Demokrater) og De Europæiske Demokrater ønsker at reducere EU's ambitioner til sølle 16 uger.
<P>
Jeg vil gerne påpege over for dem, der mener, at omkostningerne er for høje, at kvinder ikke må blive tabere, fordi de bliver mødre. I dag må kvinder ofte benytte sig af andre former for forældreorlov, men ikke alle kvinder har ret hertil. Orlovsydelsen er desuden meget lavere, og mindre velstillede kvinder kan således ikke benytte disse ordninger.
<P>
Det er efter vores opfattelse også vigtigt, at fædreorlov og fælles barselsorlov omfattes af dette direktiv, da direktivet også vedrører ligebehandling af kvinder og mænd. Hvis vi skal sikre en rimelig fordeling af ansvaret for børnepasningen, skal fædre også have ret til orlov efter barnets fødsel. To uger er helt ærligt en meget beskeden start, men den er vigtig i de lande, hvor fædre endnu ikke har fået en plads i en ung familie.
<P>
Arbejdsmarkedets parter nåede ikke til enighed om fædreorlov og adoptionsorlov, og De Europæiske Socialdemokraters Gruppe anser det således for at være vores pligt at regulere dette område i dette direktiv til gavn for fædre og adoptivforældre. Jeg er sikker på, at et flertal i Parlamentet vil støtte os i dette.
<SPEAKER ID="093" NAME="Siiri Oviir" AFFILIATION="ALDE">
(ET) Hr. formand, fru kommissær, mine damer og herrer! En bedre forening af arbejds-, familie- og privatliv er et af de seks prioriterede områder i retningslinjerne for ligestilling mellem kvinder og mænd. Vi er trods alt helt klar over, at EU står over for demografiske problemer såsom en lav fødselsrate og en aldrende befolkning. Den bedste løsning vil dog helt sikkert ikke være at støtte arbejdsgiverne økonomisk, hvis de tilskynder deres kvindelige ansatte til at få børn.
<P>
Jeg kan ikke støtte ændringsforslag 22, navnlig ikke anden del. Moder- og faderskab er grundlæggende rettigheder af afgørende betydning, hvis vi skal sikre et samfund i balance. Det er også meget vigtigt, at begge forældre deltager i barnets liv helt fra de første måneder. Jeg er imidlertid ikke enig i forslaget om at indføre obligatorisk fædreorlov. Hvis vi gjorde det, ville vi gøre de nybagte forældre en bjørnetjeneste, da det ofte er fædrene, der tjener mest. Vi kan kun opnå et positivt resultat, hvis bestemmelserne om fædreorlov er fleksible. Endelig vil jeg gerne takke fru Estrela for hendes ihærdige indsats.
<SPEAKER ID="094" NAME="Marie Panayotopoulos-Cassiotou" AFFILIATION="PPE-DE">
(EL) Hr. formand! Fru Lullings betænkning om selvstændige erhvervsdrivende er omfattende, og hun har arbejdet så meget med dette spørgsmål, at jeg ikke tror, at vi behøver at sige mere. Vi er imidlertid nødt til at gøre medlemmerne opmærksom på betænkningen udarbejdet af fru Estrela, der naturligvis er positivt indstillet på at beskytte kvinder, men som måske er gået glip af pointen. Her i Europa-Parlamentet tror vi, at vi er små guder, og at vi kan få opfyldt vores drømme gennem vores beslutninger. Problemet er, at vi ikke skal gøre, hvad vi vil, men hvad der er muligt, det, der reelt er i kvinders interesser.
<P>
Vi har et direktiv, der kun vedrører kvinder, fordi det kun er dem, der føder, det kun er dem, der bliver gravide, og det kun er dem, der kan amme. Vi ønsker således at fastlægge rettigheder for mænd i dette direktiv, selv om vi har forældreorlovsdirektivet baseret på en rammeaftale mellem arbejdsmarkedets parter, der kan beslutte, på hvilken måde mænd skal omfattes af dette direktiv. Vi bør således ikke "sælge ud af" kvinders rettigheder i en unik periode i deres liv, ved at give andre ret til at nyde godt af alt det, som kvinder går igennem fysisk, og vi bør ikke straffe kvinder ved at tvinge dem til at blive væk fra arbejdet på grund af overdreven orlov, som ikke er i arbejdsgivernes interesse, og som således først vil ansætte dem, når de er 40 år.
<SPEAKER ID="095" NAME="Gabriela Creţu" AFFILIATION="PSE">
(RO) Hr. formand! Nogle spørgsmål er vigtige for EU-institutionerne, mens andre er mindre vigtige. De vigtige spørgsmål drøftes ved begivenheder med størst mulig deltagelse og under størst mulig offentlig bevågenhed, og der gøres i det mindste forsøg på at finde løsninger og svar. Desværre må vi sige, at kvinders rettigheder ikke har været et af disse spørgsmål.
<P>
De konservative i Parlamentet, Kommissionen og medlemsstaterne er mere eller mindre enige om, at løsningen af ligestillingsspørgsmål er af sekundær betydning. Da dette er den sidste plenarforhandling i denne valgperiode om dette spørgsmål, bør vi anerkende, at Parlamentet afgjort har været den europæiske institution, der har taget kvinders, herunder gravides og kvindelige selvstændige erhvervsdrivendes, rettigheder og socioøkonomiske situation mest alvorlig.
<P>
Vi har gennem lovgivning og initiativbetænkninger forsøgt at få gennemført nogle af de principper, der allerede er nedfældet i traktaterne, så vi kan sætte "usynlige" grupper på den offentlige dagsorden. Det er ganske vist oftest sket ud på de små timer, eller lige efter vores ankomst fra lufthavnen. Der er imidlertid manglende politisk vilje. Dette er meget tydeligt i forbindelse med gennemførelsen og håndhævelsen af den nødvendige og længe ventede lovgivning, som vi udarbejder. Medlemsstaterne gennemfører ofte lovgivningen for sent, og håndhævelsen er utilstrækkelig.
<P>
Vi opfordrer Kommissionen og medlemsstaterne til at undlade at bruge krisen som en undskyldning for at ignorere andre afgørende spørgsmål relateret til anvendelsen af EU-lovgivningen på dette område, hvad enten der er tale om tidligere eller nuværende lovgivning. Hvis vi ofrer kvinder og deres rettigheder til fordel for en række påståede økonomiske interesser, skaber vi social tilbagegang. Jeg ved ikke, om kvinder indgår i mænds fremtid, men én ting er sikkert, nemlig at den fremtidige udvikling i samfundet afhænger af kvinder og deres sundhed.
<SPEAKER ID="096" NAME="Ria Oomen-Ruijten" AFFILIATION="PPE-DE">
(NL) Hr. formand! Forskningsresultater fra Verdenssundhedsorganisationen viser, at en barselsorlov på 16 uger er for kort, og anbefalingen er en barselsorlov på 24 uger. I lighed med Den Internationale Arbejdsorganisation (ILO) har Kommissionen nu foreslået 18 uger. Parlamentet har lagt sig fast på 20 uger, selv om vores gruppe og De Europæiske Socialdemokraters Gruppe endnu ikke er nået til enighed. Vi går ind for 16 uger plus fire uger, og PSE-Gruppen ønsker 20 uger. Jeg kan i sidste ende acceptere 20 uger.
<P>
Min anden bemærkning vedrører forældre-, fædre- og adoptionsorlov. Jeg går stærkt ind for, at fædre også inddrages i pasningen i de første par uger efter barnets fødsel, men alle her ved, og jeg vil gerne takke kommissær Špidla for hans klarhed, at disse orlovsordninger ikke kan omfattes af dette direktiv. Når alt kommer til alt, vedrører dette direktiv sundhed og sikkerhed og ikke forældreorlov. Disse specifikke ordninger skal udformes i samarbejde med arbejdsmarkedets parter.
<P>
Min tredje bemærkning vedrører barselsorlov for kvindelige selvstændige erhvervsdrivende og medhjælpende ægtefæller. Fru Lulling har efter min mening stillet en række fremragende forslag på dette område.
<SPEAKER ID="097" NAME="Marusya Ivanova Lyubcheva" AFFILIATION="PSE">
(BG) Hr. formand! Det er yderst fornuftigt at behandle ændringsforslagene til direktivet om barselsorlov på dette tidspunkt, da det giver os mulighed for at udvise ansvarlighed for løsningen af en række problemer i samfundet med fokus på Europas fremtid. Med fru Estrelas betænkning indarbejder vi en ny filosofi i den pleje, vi tilbyder mødre, gravide, ammende mødre og forældre generelt. Det er især vigtigt, at fædre inddrages i opdragelsen af børn. Det vil styrke familiens rolle. Lad os benytte denne lejlighed til at genskabe balancen, som også er vigtig i forbindelse med opdragelsen af børn fra deres første år. Betænkningen vil supplere alle vores andre beslutninger vedrørende EU's antidiskriminationspolitikker.
<P>
Det er af afgørende betydning, at vi giver gravide kvinder sikkerhed og tryghed, både i familien og på arbejdspladsen. Vi skal også sikre lige adgang til beskæftigelse, mere fleksible arbejdstider og særlige sundhedstjenester og håndhæve lovgivningen fuldt ud. Det er uacceptabelt at nægte at ansætte en gravid kvinde, der står over for at skulle på barsel. Vi skal sikre, at kvinder på barselsorlov også automatisk nyder godt af eventuelle ændringer, der indføres, mens de er på orlov.
<P>
I mit hjemland, Bulgarien, har vi en yderst fordelagtig lovgivning om barselsorlov, der sikrer en lang periode med betalt barselsorlov og andre muligheder, som kvinder kan vælge imellem. Kombinationen af rettigheder og frie valgmuligheder samt familiemæssige forpligtelser og en karriere er en god praksis, som kan anbefales til alle medlemsstaterne. Dette er rent faktisk et led i den integrerede politik om ligebehandling af kvinder og mænd.
<SPEAKER ID="098" NAME="Christa Klaß" AFFILIATION="PPE-DE">
(DE) Hr. formand! Medlemsstaterne er helt klart ansvarlige for lovgivningen på området for sundhedspleje. EU har fastsat minimumsstandarder for barselsorlov. Medlemsstaternes forskellige lovgivning kan ikke sammenlignes. I visse lande finansieres barselsorlov over skatterne. I andre lande som f.eks. Tyskland finansieres den via sygeforsikringsselskaber, og virksomhederne bærer den største del af omkostningerne. Både længden af og den økonomiske støtte under barselsorloven varierer. Moderen er imidlertid generelt sikret beskyttelse i tilfælde af sygdom, selv efter barselsorlovens udløb.
<P>
De blander to ting sammen. Som kommissær Špidla påpegede, er barselsorlov og forældreorlov to forskellige ting. Jeg vil gerne vide, om en kombineret barsels- og forældreorlov i f.eks. Tyskland ville opfylde kravene i det nye direktiv? Udvidelsen af barselsorloven med henblik på at beskytte moderens sundhed er ikke altid en fordel for kvinder. Virksomhederne vil ansætte færre kvinder, da mænd ikke tager barselsorlov.
<P>
Skærpelsen af den retlige beskyttelse mod afskedigelse gør det desuden ikke nemmere at finde et nyt job Vi er også nødt til at sikre, at kvinder kan finde beskæftigelse og arbejde på lige vilkår. I denne forbindelse opfordrer vi virksomhederne til at bidrage til at sikre et familievenligt arbejdsmiljø.
<SPEAKER ID="099" NAME="Ljudmila Novak" AFFILIATION="PPE-DE">
(SL) Hr. formand! Der, hvor jeg kommer fra, har vi et ordsprog, der siger, at børn er vores største skat, fordi de er vores fremtid. Desværre viser vi europæere tilsyneladende ingen interesse for denne skat, og dette er årsagen til, at den europæiske kultur og identitet er ved at komme i fare.
<P>
Jeg glæder mig over Estrela-betænkningen, der har til formål at sikre den bedst mulige sundhedspleje for gravide kvinder og mødre. Det vil samtidig betyde bedre sundhed for børn og færre problemer under opvæksten. I en række af de mindre velstående EU-lande har kvinder meget længere barselsorlov end i de mere velstående vestlige lande. Jeg er af den opfattelse, at Europa-Parlamentet bør støtte de bedst mulige løsninger for både mødre og børn. Besparelser på bekostning af børn er den værste form for investering i fremtiden.
<P>
Vi kvinder ønsker at blive mødre, men vi ønsker naturligvis også samtidig at tage vare på vores egen sociale sikkerhed i en usikker verden og i en tid, hvor man ikke kan regne med, at ægteskabet holder. Det bør være vores vigtigste prioritet i forbindelse med løsningen af Europas demografiske problemer at kombinere familie- og arbejdsliv.
<SPEAKER ID="100" NAME="Ilda Figueiredo" AFFILIATION="GUE/NGL">
(PT) Hr. formand! Jeg vil gerne kommentere fru Estrelas betænkning om forbedring af sikkerheden og sundheden under arbejdet for arbejdstagere, som er gravide. Den er et lille fremskridt i beskyttelsen af moder- og faderskabet, som er grundlæggende rettigheder og værdier i vores samfund.
<P>
På vegne af min gruppe, Den Europæiske Vestrefløjs Fællesgruppe/Nordisk Grønne Venstre, opfordrede jeg til større fremskridt i beskyttelsen af moderskabet og faderskabet, herunder navnlig 22 ugers orlov med fuld løn. Der foreslås blot 20 uger i betænkningen og ikke med fuld løn i hele perioden. Jeg forstår således ikke den holdning, der indtages af Gruppen for Det Europæiske Folkeparti (Kristelige Demokrater) og De Europæiske Demokrater, der ikke engang vil acceptere dette.
<P>
Vi bør godkende de små skridt, der foreslås i denne betænkning, i dag for at fremme kvinders, børns og familiernes rettigheder. Det er ikke nok at sige, at vi forsvarer disse rettigheder. Vi er nødt til at tage små skridt fremad for at fremme og forsvare disse rettigheder.
<SPEAKER ID="101" NAME="Zita Pleštinská" AFFILIATION="PPE-DE">
- (SK) Hr. formand! Moderskab er Guds største mirakel til kvinder. Det bør ikke give anledning til forskelsbehandling af kvinder, men bør derimod værdsættes af samfundet både i løbet af en kvindes aktive liv og i hendes alderdom.
<P>
Vi skal imidlertid være realistiske, fordi velmente forslag undertiden kan skabe problemer. EU-medlemsstaterne har forskellige sociale systemer. De skandinaviske lande er nået langt på dette område, men de 12 nye EU-medlemsstater har en del at indhente, og det vil derfor formentlig være meget vanskeligt at fastsætte harmoniserede regler, som kan indføres i hele EU.
<P>
Selv om Estrela-betænkningen indeholder en række meget positive ændringsforslag til direktivforslaget, er der også en række omstridte punkter, som efter min mening ikke hører hjemme i denne betænkning, og som skal fjernes, hvilket kommissær Špidla allerede var inde på.
<P>
Ændringsforslagene fra min politiske gruppe, Gruppen for Det europæiske Folkeparti (Kristelige Demokrater) og De Europæiske Demokrater, vedrører en række af disse punkter, f. eks varigheden og størrelsen af barselsorlovsydelsen og udvidet orlov i tilfælde af for tidlig fødsel eller flerfødsler eller af hensyn til amningen, fritagelse fra arbejde til amning og de beskæftigelsesmæssige rettigheder for kvinder, der genoptager arbejdet efter endt barselsorlov. Jeg håber, at disse ændringsforslag vil blive vedtaget under afstemningen.
<SPEAKER ID="102" NAME="Siiri Oviir" AFFILIATION="ALDE">
(ET) Hr. formand! Det er klart, at vi skal anerkende behovet for en mere effektiv gennemførelse af princippet om ligebehandling af mænd og kvinder i selvstændige erhverv eller medhjælpende ægtefæller.
<P>
Medhjælpende ægtefæller udgør desværre ikke en stor og homogen gruppe, deres status er ikke reguleret i medlemsstaterne, og deres arbejde er ikke anerkendt. De er ikke omfattet af sociale sikringsordninger, de løber en høj risiko for fattigdom, og i en skilsmissesituation falder de helt uden for enhver social sikringsordning.
<P>
Jeg mener således, at deltagelsen i en social sikringsordning for medhjælpende ægtefæller bør gøres obligatorisk, og at der skal fastlægges en ramme for minimumsgarantier.
<SPEAKER ID="103" NAME="Vladimír Špidla" LANGUAGE="CS">
Hr. formand, mine damer og herrer! Jeg vil gerne takke Dem for denne drøftelse, hvor forslaget er blevet behandlet fra mange forskellige vinkler. Jeg mener ikke, at det er nødvendigt at nævne alle forslagene. Langt de fleste begrundelser var helt klare, som jeg påpegede indledningsvis. Der var imidlertid efter min opfattelse to forslag, som dukkede op flere gange fra forskellige sider, og som blev drøftet ud fra forskellige vinkler. Det første er forslaget om fædreorlov. Jeg vil gerne gøre det klart, at selv om jeg går ind for fædreorlov, er jeg stadig overbevist om, at et direktiv, der har til formål at beskytte mødres sundhed, ikke er et velegnet instrument til indførelse af dette princip. Jeg påpegede indledningsvis, at arbejdsmarkedets parter havde indgået en aftale om forældreorlov, og det ville være logisk at medtage muligheden for fædreorlov i denne aftale. Der er således efter min opfattelse andre værktøjer end direktivet. Det andet spørgsmål er ændringsforslag 14, nemlig indførelse af obligatorisk forsikring. I denne forbindelse vil jeg gerne tilføje, at selv om jeg forstår argumentet, mener jeg stadig, at det ikke er hensigtsmæssigt at gå så radikalt til værks, navnlig fordi det i høj grad ville mindske mulighederne for at nå frem til et kompromis. På den anden side vil jeg gerne understrege, at vores forslag er et stort skridt fremad, da der i nogle lande ikke er nogen mulighed for at tilslutte sig en sådan ordning på nuværende tidspunkt, selv ikke efter anmodning. Der vil således blive indført en ny forpligtelse. Jeg mener, at dette er et typisk eksempel på opadgående harmonisering.
<SPEAKER ID="105" NAME="Astrid Lulling">
ordfører. - (FR) Fru formand! Jeg er ked af, at kommissæren er imod det vigtigste ændringsforlag i min betænkning, som støttes af alle de politiske grupper, hvori der stilles krav om, at medhjælpende ægtefæller og anerkendte partnere skal have ret til den samme sociale beskyttelse som selvstændige erhvervsdrivende på obligatorisk basis og ikke kun efter anmodning. Erfaringen viser, at hvis de ikke er forpligtet til at yde bidrag til social sikring, undlader de at tilmelde sig en social sikringsordning af den uheldige årsag, som kommissæren var inde på, nemlig omkostningerne.
<P>
Social beskyttelse koster naturligvis penge for selvstændige erhvervsdrivende såvel som for arbejdstagere. Ønsket om at spare penge på sociale bidrag er en meget stor fejl, som vi må undgå.
<P>
Hvis der ikke findes nogen sociale sikringsordninger for selvstændige erhvervsdrivende i en medlemsstat, kan vi naturligvis ikke kræve, at der indføres obligatoriske ordninger for deres partnere. Men partnere bør have ret til en sådan beskyttelse efter anmodning. Jeg vil stille et mundtligt ændringsforslag herom på linje med hr. Cocilovo.
<P>
Tillad mig at tilføje et par ord om barselsorlov, da vores holdning er blevet fuldstændig misforstået. Hvis vi ønsker at øge beskyttelsen i forbindelse med graviditet og barsel ved at udvide barselsorloven, må vi ikke glemme, at en udvidelse til 18 uger, hvoraf kun en tredjedel vil falde sammen med de obligatoriske seks uger, der skal tages efter fødslen, er i strid med målsætningen om bedre beskyttelse af moderens og spædbarnets sundhed.
<P>
Derfor ville den bedste løsning efter vores opfattelse være seks obligatoriske uger og en udvidelse til 20 uger af hensyn til flerfødsler og amning. Vi må ikke glemme de problemer med ansættelse og forfremmelse, som kvinder i den fødedygtige alder allerede har.
<P>
Med hensyn til alder er det absurd at mene, at fædre skal tage samme orlov som gravide kvinder. Den stigende infertilitet hos mænd i Europa er naturligvis foruroligende, men efter min mening ikke lige så foruroligende som den fortsatte ulighed mellem mænd og kvinder med hensyn til fordeling af de familiemæssige forpligtelser, idet denne ulighed er grunden til, at mange kvinder beslutter sig for ikke at få børn. Herudover vil vi ikke løse Europas demografiske problem gennem overbeskyttelse, da dette blot vil gøre kvinder uansættelige.
<SPEAKER ID="106" NAME="Edite Estrela" LANGUAGE="PT">
Fru formand, fru kommissær! Jeg er chokeret over Kommissionens holdning til mit forslag om fædreorlov. Det er en konservativ og uacceptabel holdning, som er ude af trit med virkeligheden.
<P>
Jeg har ikke talt om forældreorlov, men om fædreorlov. Det er to meget forskellige begreber.
<P>
Hvis fædreorlov ikke falder ind under dette direktiv, hvorfor har Kommissionen foreslået at udvide retsgrundlaget, og hvorfor er det ikke udelukkende baseret på artikel 137 vedrørende beskyttelse af sundhed? Hvorfor har Kommissionen tilføjet EF-traktatens artikel 141 om fremme af lige muligheder for mænd og kvinder?
<P>
Jeg vil gerne påpege over for kommissæren og medlemmerne af Gruppen for Det europæiske Folkeparti (Kristelige Demokrater) og De Europæiske Demokrater, at moder- og faderskab er væsentlige sociale værdier, som skal respekteres og forenes. Fædre- og barselsorlov skal forenes i dette direktiv. Vi må tænke på børnene. Vi må tænke på børns trivsel. Hvis de støttes af deres far og mor fra en tidlig alder, kan deres fysiske og psykologiske udvikling blive væsentlig forbedret.
<P>
De kan desuden ikke være uvidende om, at fædreorlov allerede er indført ved lov i mange medlemsstater, hr. kommissær! Forsøger Kommissionen virkelig at holde sig ude af trit med den virkelighed, der allerede eksisterer i medlemsstaterne?
<P>
Jeg er meget overrasket over denne holdning. Det er netop fordi de europæiske institutioner er ude af trit med virkeligheden, at borgerne føler sig fremmedgjorte i forhold til EU. Det er netop årsagen til den lave valgdeltagelse.
<P>
Vi er nødt til at give borgerne grund til at møde op og stemme. Vi skal således vedtage lovgivning, der hjælper dem. Hvis de kan se, at de beslutninger, der træffes i Parlamentet, forbedrer deres tilværelse, vil de helt sikkert have mere grund til at møde op og stemme i næste måned.
<SPEAKER ID="107" NAME="Formanden">
Forhandlingen er afsluttet.
<P>
Afstemningen finder sted onsdag den 6. maj kl. 12.00.
<P>
Skriftlige erklæringer (artikel 142)
<SPEAKER ID="108" NAME="Zita Gurmai  " LANGUAGE="EN">
Selv under en krise bør ligebehandling stå højt på den politiske dagsorden. Kvinder vil blive ramt af den nuværende krise på lang sigt og vil blive ofre for den næste bølge af afskedigelser. De skal tumle med en ustabil social og økonomisk situation og kravet om at tjene penge og opfylde deres plejeansvar, hvilket er en voksende byrde. I denne situation må vi ikke tillade, at kvinder fratages deres rettigheder.
<P>
Selvstændig erhvervsvirksomhed er af stor betydning for kvinder, idet det i høj grad vil gøre det nemmere at undgå arbejdsløshed og sikre bedre muligheder for at forene arbejds- og familieliv. Kvinder vil på denne måde få et effektivt redskab til at bidrage til den økonomiske udvikling. Kvinder bør have lige muligheder for at udøve selvstændig erhvervsvirksomhed og etablere virksomheder, og barselsorlovsordninger bør sikre, at kvinder i selvstændige erhverv kan drage fordel heraf på samme måde som arbejdstagere. Sikkerheden og sundheden for arbejdstagere, der er gravide, som lige har født, eller som ammer, er af afgørende betydning i denne forbindelse.
<P>
Foranstaltninger på dette område er ikke blot med til at sikre, at Europa får gavn af kvinders kvalifikationer og tilstedeværelse på arbejdsmarkedet, men bidrager også til at imødegå den nuværende demografiske udvikling og sikre, at børn får en sund fysisk, følelsesmæssig og mental udvikling.
<SPEAKER ID="109" NAME="Rovana Plumb  " LANGUAGE="RO">
Som socialdemokrat og mor støtter jeg dette direktiv, da det vedrører sikkerheden og sundheden for arbejdstagere, som er gravide, som lige har født, eller som ammer, ligestillingsspørgsmål, retten til at vende tilbage til det samme eller et tilsvarende arbejde, retten til en karriere, bestemmelser om orlov og rettigheder i henhold til arbejdsaftaler og større økonomisk støtte under barselsorlov.
<P>
På nuværende tidspunkt varierer barselsorlovens varighed fra 14 uger i nogle medlemsstater til 28 uger i andre medlemsstater. I visse tilfælde går den helt op til 52 uger, dog uden udbetaling af ydelser i alle uger. Jeg mener derfor, at udvidelse af barselsorlovens varighed og en højere ydelse i den pågældende periode er en hensigtsmæssig løsning, hvis vi skal sikre kvinders sundhed og sikkerhed, som samtidig giver kvinder mulighed for at skabe balance mellem deres arbejds- og familiemæssige forpligtelser, hvorved der skabes lige muligheder for kvinder og mænd på arbejdsmarkedet.
<P>
Stressfremmende faktorer på arbejdspladsen kan have en indvirkning på gravides og nybagte mødres psyke. Vi er derfor nødt til at træffe forebyggende foranstaltninger, der sikrer, at der foretages en passende vurdering af risici på arbejdspladsen.
