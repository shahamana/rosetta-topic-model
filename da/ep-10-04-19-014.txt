<CHAPTER ID="014">
Arbejdsplan
<SPEAKER ID="024" NAME="Formanden">
Det endelige udkast til dagsorden, som Formandskonferencen har udarbejdet på sit møde mandag den 19. april 2010 i henhold til forretningsordenens artikel 137, er blevet omdelt. Der er foreslået følgende ændringer:
<P>
(Første del af ændringerne: se foregående punkt)
<SPEAKER ID="025" NAME="Jörg Leichtfried" AFFILIATION="S&amp;D">
(DE) Hr. formand! Jeg har en bemærkning til forretningsordenen. Det er rart, at De roser os for at være til stede i dag. Det var svært, men det er jo vores arbejde. Det er ikke noget særligt. Jeg vil blot anbefale til næste gang, at De gør vores opgave lidt lettere ved at informere os hurtigere og ved at besvare vores e-mails, så vi får at vide, hvad der formentlig skal ske. De, der ikke er her i dag, kunne måske også være kommet i så fald.
<P>
(Bifald)
<SPEAKER ID="026" NAME="Formanden">
Jeg må indrømme, at jeg ikke helt forstår Deres bemærkning, hr. Leichtfried, for medlemmerne har reageret meget fint. Men lad os afslutte emnet.
<SPEAKER ID="027" NAME="John Bufton" AFFILIATION="EFD">
(EN) Hr. formand! Jeg vil gerne erklære mig enig med den herre derovre. Vi ved, at der er problemer med lufttrafikken - det gør vi jo, vi er jo ikke dumme - men jeg kan ikke forstå, hvorfor vi først er kommet til den konklusion i aften. Vi er alle nået frem her i dag, der er mange parlamentsmedlemmer og mange ansatte. Omkostningerne til skatteborgerne løber op i millioner af pund for, at vi alle kan være her, og dog beslutter De at aflyse med et øjebliks varsel. Det er under al kritik, at De har gjort det.
<P>
Jeg mener, der er nok medlemmer til stede til at stemme. Vi kender de vanskelige vilkår, men dette er altså et parlament. De har nu har sagt, at vi ikke skal stemme, men at vi kan komme og diskutere ting, debattere ting, hvilket ofte ikke betyder noget som helst, og så, når det gælder afstemning, får vi at vide, at vi ikke må stemme.
<P>
Jeg tror, de britiske skatteborgere derhjemme vil være himmelfaldne over det. Vi har finansielle problemer i Det Forenede Kongerige, vi skærer ned på servicen, vi har et valg, vi taler om at spare penge, og så rutter vi bare med pengene herovre. Nu må det være på tide at lukke dette sted.
<SPEAKER ID="028" NAME="Formanden">
Tak for kommentaren. Jeg behandler alle kommentarer meget seriøst, men jeg vil gerne bemærke, at alle politiske grupper og deres repræsentanter var enige om ændringerne, som jeg nu vil foreslå.
<SPEAKER ID="029" NAME="Sophia in 't Veld" AFFILIATION="ALDE">
(NL) Hr. formand! Jeg mener, det var en klog beslutning at udskyde afstemningen, fordi vi godt nok har et beslutningsdygtigt flertal, men det er ikke geografisk repræsentativt. Imidlertid vil jeg gerne foreslå, at de punkter på dagsordenen, vi endnu mangler, bliver presset sammen, så vi kan blive færdige en hel dag førend normalt, dvs. til aften onsdag, sådan som vi normalt gør om torsdagen, frem for til midnat onsdag. Det ville trods alt gøre det muligt for dem, der er her, at rejse hjem, og vi behøver ikke blive her torsdag.
<SPEAKER ID="030" NAME="Formanden">
Mine damer og herrer! Jeg vil give ordet til medlemmerne, når arbejdsplanen er fastlagt.
<SPEAKER ID="031" NAME="Charles Tannock" AFFILIATION="ECR">
(EN) Hr. formand! At flytte denne uges afstemninger til den 6. maj, som er datoen for det britiske parlamentsvalg, får den utilsigtede konsekvens, at mange om ikke alle de britiske europaparlamentsmedlemmer fra alle partier og delegationer er forhindret i at være her den dag, og det vil også forvride slutresultatet. Kunne De flytte afstemningerne til onsdag den 5. maj i stedet for torsdag den 6. maj?
<SPEAKER ID="032" NAME="Formanden">
Mine damer og herrer! Her er mit forslag. Vi går i gang med dagsordenen nu, og efter den kan vi tage alle Deres spørgsmål om mødeperioden 5.-6. maj. Vi træffer beslutningen senere. Det er ikke nødvendigt at gøre det nu. Afstemningerne vil blive afviklet den 5. og 6. maj. Alle beslutningerne træffer vi senere.
<P>
Vi tager hul på dagsordenen. Jeg ønsker ikke flere bemærkninger til forretningsordenen nu.
<SPEAKER ID="033" NAME="Formanden">
Det endelige udkast til dagsorden for mødeperioden i april er blevet omdelt. Følgende ændringer er foreslået (forretningsordenens artikel 140):
<P>
Mandag:
<P>
Ingen ændringer.
<P>
Tirsdag:
<P>
Mødet begynder kl. 09.00 med redegørelser fra Rådet og Kommissionen om afbrydelsen af lufttrafikken i Europa.
<P>
Forhandlingerne fortsætter indtil kl. 11.00
<P>
Fra kl. 11.00 til 13.00 bliver der følgende forhandlinger: redegørelse fra hr. Barroso om Kommissionens lovgivnings- og arbejdsprogram og redegørelse fra Kommissionen om koordination af den humanitære bistand og genopbygningen i Haiti.
<P>
Der vil ikke blive foretaget afstemning tirsdag.
<P>
Onsdag:
<P>
Ingen ændringer.
<P>
Der vil ikke blive foretaget afstemning onsdag.
<P>
Torsdag:
<P>
Der bliver ikke noget møde torsdag.
<P>
(Parlamentet godkendte den således fastlagte dagsorden)
