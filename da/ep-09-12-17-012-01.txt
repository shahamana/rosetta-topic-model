<CHAPTER ID="012-01">
1. Uganda: lovforslag om kriminalisering af homoseksualitet
<SPEAKER ID="850" NAME="Formanden">
Næste punkt på dagsordenen er forhandlingen om seks forslag til beslutning om et lovforslag om kriminalisering af homoseksualitet i Uganda.
<SPEAKER ID="225" NAME="Michael Cashman">
forslagsstiller. - (EN) Hr. formand! Jeg håber på Parlamentets forståelse, så vi kan bevæge os væk fra bemærkninger til forretningsordenen og over til spørgsmålet om forskelsbehandling.
<P>
Der er blevet fremsat et lovforslag i Ugandas parlament, og nogle ville sige: "Hvad kommer det os ved?" Tilsidesættelse af internationale forpligtelser, Cotonou-aftalen og menneskerettighedskrænkelser kommer i den grad os ved, og det har vi altid vist.
<P>
Bestemmelserne i lovforslaget er urimeligt hårde, og jeg vil bl.a. gerne gøre Parlamentet opmærksom på, at enhver person, der formodes at være homoseksuel, risikerer fængsel på livstid og i visse tilfælde dødsstraf; at enhver forælder, der ikke melder deres homoseksuelle datter eller søn til myndighederne, risikerer bøder og givetvis tre års fængsel; at enhver lærer, der ikke melder en homoseksuel elev til myndighederne inden for 24 timer, risikerer samme straf; at enhver udlejer, som tilfældigvis lejer et lejemål ud til en "formodet" homoseksuel, risikerer syv års fængsel.
<P>
Lovforslaget truer på samme måde med at straffe personer eller ødelægge deres omdømme, hvis de arbejder med homoseksuelle, f.eks. læger, der beskæftiger sig med aids og hiv, civilsamfundsledere, der er aktive på området for seksuel og reproduktiv sundhed, hvilket således yderligere vil undergrave indsatsen på folkesundhedsområdet for at modvirke spredningen af hiv.
<P>
Det er afgørende, at vi her i eftermiddag i Parlamentet glemmer vores fordomme og forsvarer dem, som ikke har nogen tilbage til at forsvare sig. Jeg glæder mig derfor meget over erklæringen fra kommissæren for udvikling og humanitær bistand, kommissær De Gucht, erklæringerne fra den britiske, franske og svenske regering og fra præsident Obama og formanden og næstformanden for udenrigsudvalget i Repræsentanternes Hus. Jeg opfordrer Parlamentet til at tillægge dette spørgsmål den store betydning, som det fortjener, og tage til orde for de ugandere, der i øjeblikket ikke bliver hørt.
<SPEAKER ID="227" NAME="Marietje Schaake">
forslagsstiller. - (EN) Hr. formand! I september fremsatte et medlem af Ugandas parlament et lovforslag om kriminalisering af homoseksualitet. Dette lovforslag vil kriminalisere homoseksualitet, som kan medføre fængselsstraf og endda dødsstraf. Det vil ikke kun gælde disse påståede kriminelle, men også personer, der ikke anmelder disse såkaldte forbrydelser eller støtter menneskerettigheder og lignende arbejde i Uganda.
<P>
Vores bekymring er, at dette vil krænke retten til fri seksuel orientering samt ytringsfriheden, hvilket er menneskerettigheder. Det er ikke blot europæiske værdier, men universelle værdier.
<P>
Vi tager også afstand fra dødsstraf generelt og vil gerne tilslutte os det internationale samfunds bekymring for ngo'er, som kan blive nødt til at indstille deres aktiviteter i Uganda.
<P>
Vil tilslutter os derfor præsident Obama og andre i det internationale samfund, som har opfordret Uganda til ikke at godkende dette lovforslag og til at ændre enhver lov, der kriminaliserer homoseksualitet.
<SPEAKER ID="229" NAME="Charles Tannock">
forslagsstiller. - (EN) Hr. formand! Uganda er et stærkt kristent land, hvor traditionelle værdier betyder meget. Homoseksualitet er som i mange afrikanske lande ulovligt i Uganda. Vi skal naturligvis passe på med at påtvinge andre vores mere liberale og tolerante værdier, fordi det kan nogle gange virke mod hensigten.
<P>
Vi bør imidlertid ikke være bange for at fordømme dette uhyrlige lovforslag, for det er helt klart urimelig hårdt og går alt for vidt. Det vil ikke kun have alvorlige konsekvenser for homoseksuelles sikkerhed og frihed i Uganda; det ville også plette Ugandas image i hele verden og give landet lav status.
<P>
Uganda har gjort mange store fremskridt i de seneste to årtier og kan på visse måder betragtes som et forbillede for Afrikas udvikling. Hvorfor skulle Ugandas parlamentsmedlemmer vælge at smide al denne goodwill væk? Hvorfor skulle de ønske at sidestille deres land med brutale Iran, som regelmæssigt offentligt henretter homoseksuelle?
<P>
Lad os håbe, at vi gennem vores fælle vrede - i Parlamentet og i mange andre parlamenter i hele verden - mod dette grove lovforslag kan overbevise Ugandas præsident om at nedlægge veto mod det.
<SPEAKER ID="231" NAME="Ulrike Lunacek" LANGUAGE="DE">
Hr. formand! Nogle af de tidligere talere har beskrevet detaljer i det lovforslag, som er blevet fremsat i Ugandas parlament. Jeg vil gerne fortælle Dem en lille historie. Jeg var for ca. fem år siden i Kampala, og jeg mødtes en aften med en gruppe af lesbiske, bøsser og transseksuelle på en pizzarestaurant, hvor ejeren gav tilladelse til, at mødet kunne finde sted. En minister i regeringen udtalte samme aften, at der fremover ville blive foretaget razziaer alle steder, hvor lesbiske, bøsser og transseksuelle samledes. Jeg var temmelig bekymret den aften, og det var de ugandiske bøsser og lesbiske også. Der skete heldigvis ikke noget, men det markerede starten på øget homofobi i Uganda. Der er nu fremsat et lovforslag, der ikke kun vil gøre homoseksualitet til en forbrydelse, hvilket allerede er tilfældet i dag, men også vil give mulighed for at idømme homoseksuelle dødsstraf.
<P>
Utrolig mange afrikanske statsledere, inklusive Museveni, har gjort meget for deres land, men at sige, at homoseksualitet er uafrikansk, er ganske enkelt forkert. Homoseksualitet har eksisteret i alle kulturer på alle kontinenter gennem alle tider og vil blive ved med at eksistere, uanset hvilken lovgivning der gennemføres. Det glæder mig, at det er lykkedes os at fremsætte et fælles beslutningsforslag med opbakning fra næsten alle grupper, for det er vigtigt, at vi giver udtryk for vores modstand mod denne lovgivning og støtter lesbiske, bøsser og transseksuelle i Uganda. Vi må ikke tillade, at de underkastes hadefulde love, og se passivt til og tie.
<P>
Vi har i EU en forpligtelse til at værne om menneskerettigheder i hele verden og minde medlemmerne af Ugandas parlament om, at f.eks. Cotonou-aftalen fastslår, at menneskelig værdighed og menneskerettigheder gælder alle og skal forsvares af alle. Jeg håber også, at det beslutningsforslag, som vi har fremsat, bliver vedtaget i sin helhed, for det er vigtigt, at organisationer, der forsvarer lesbiske, bøsser og transseksuelles rettigheder i Uganda, støttes, herunder af EU.
<SPEAKER ID="233" NAME="Michèle Striffler" LANGUAGE="FR">
Hr. formand, hr. kommissær, mine damer og herrer! Som svar på spørgsmålet: "Hvorfor bør Parlamentet bekymre sig om dette emne?", vil jeg gerne sige, at det lovforslag om kriminalisering af homoseksualitet, der er blevet fremsat i Ugandas parlament, er udtryk for en fuldstændig tilsidesættelse af grundlæggende frihedsrettigheder og absolut ikke må vedtages.
<P>
Gældende ugandisk lovgivning kriminaliserer allerede homoseksualitet. Ngo'er har i årevis advaret om den vold, der begås mod homoseksuelle. Kendsgerningen er, at hvis den nye lov vedtages i januar 2010, vil den forværre situationen og betyde, at homoseksuelle handlinger kan straffes med fængsel på livstid eller med dødsstraf, hvis den homoseksuelle er hiv-positiv.
<P>
Loven vil samtidig blive en kæmpe hindring i kampen mod aids. Der er andre love mod homoseksuelle i Afrika. Denne her er imidlertid usædvanlig, for som hr. Cashman sagde, tvinger den borgerne til at anmelde homoseksuelle handlinger inden for 24 timer. Hvis man er læge, forælder eller lærer til en homoseksuel, har man pligt til at anmelde denne person til politiet, ellers risikerer man fængselsstraf.
<P>
Lovforslaget kriminaliserer desuden det legitime arbejde, der udføres af ngo'er, internationale donorer og humanitære organisationer, som kæmper for at forsvare og fremme menneskerettigheder i Uganda.
<P>
Så snart forslaget var blevet fremsat for regeringen i Kampala, blev det stærkt fordømt af menneskerettighedsforkæmpere i hele verden, af flere lande, bl.a. Frankrig, USA ...
<P>
(Formanden afbrød taleren)
<P>
og af EU-kommissæren for udvikling, hr. De Gucht. Uganda skal overholde sine forpligtelser i henhold til den humanitære folkeret og Cotonou-aftalen.
<P>
Hvis situationen fortsætter, bør EU hurtigst muligt gøre indsigelse over for de ugandiske myndigheder og genoverveje sit engagement i Uganda.
<SPEAKER ID="234" NAME="Formanden">
Fru Striffler! De fik 12 ekstra sekunder. De kunne have læst op en anelse langsommere, og så ville flere af Deres kolleger have fået gavn af en endnu bedre oversættelse. Jeg opfordrer medlemmer, som læser deres taler op, om at give dem til tolkene i forvejen, da det er med til at forbedre kvaliteten af tolkningen.
<SPEAKER ID="235" NAME="Filip Kaczmarek" LANGUAGE="PL">
Hr. formand! Nogle mener ikke, at vi burde involvere os i denne sag, fordi de betragter forsvaret af homoseksuelles rettigheder som en uberettiget udvidelse af menneskerettighederne. Det er en misforståelse.
<P>
Verdenserklæringen om menneskerettigheder fastslår, at menneskerettighederne gælder alle, og at ingen må udelukkes. Et forbud mod forskelsbehandling på grund af seksuel orientering er ikke noget nyt. Problemet er, at ikke alle ønsker at anerkende denne form for forskelsbehandling som en overtrædelse af menneskerettighederne.
<P>
I Uganda og i visse andre afrikanske lande er der røster, som siger, at vores interesse i denne sag er udtryk for nykolonialisme, eller at vi blander os i ting, der ikke vedrører os. Dette er også en misforståelse. Vi taler nemlig om almindelige, universelle rettigheder. Det er ikke blot en pludselig indskydelse. Vi respekterer Ugandas og andre landes uafhængighed, men vi kan ikke forholde os tavse, når forskelsbehandling søges fremmet i stedet for begrænset.
<SPEAKER ID="237" NAME="Kader Arif" LANGUAGE="FR">
Hr. formand, mine damer og herrer! Det glæder mig, at vi i dag har lejlighed til at tale om det lovforslag om kriminalisering af homoseksualitet, som blev fremsat i Ugandas parlament den 25. september.
<P>
I en tid, hvor vi ser en stigning i antallet af overtrædelser af menneskerettighederne, føler jeg, at det i lyset af denne frihedskrænkende lovgivning er afgørende, at vi i Parlamentet glemmer vores politiske uenigheder og på det kraftigste fordømmer dette lovforslag og opfordrer Ugandas parlament til at forkaste forslaget og revidere landets nationale lovgivning for at afkriminalisere homoseksualitet.
<P>
Som hr. Cashman netop påpegede, har alle ngo'er fordømt dette lovforslag, idet de endvidere betragter det som en alvorlig hindring i kampen mod aids. Kommissionen har via kommissær De Gucht og sammen med langt de fleste medlemsstater allerede fordømt forslaget og tilslutter sig dermed erklæringerne fra præsident Obama.
<P>
Jeg opfordrer derfor Kommissionen til at genoverveje sit engagement i Uganda, hvis dette lovforslag vedtages. Et land, som på den måde overtræder ikke blot folkeretten, men også de grundlæggende principper i Cotonou-aftalen, kan ikke fortsat modtage støtte fra EU.
<P>
Jeg vil afslutningsvis gerne påpege, at alle skal have ret til fri seksuel orientering uden at frygte fængsling eller frygte for deres liv. Dette princip er ikke til forhandling.
<SPEAKER ID="239" NAME="Raül Romeva i Rueda">
for Verts/ALE-Gruppen. - (EN) Hr. formand! Jeg ville gerne have startet denne debat med at tale om sagen om Aminatou Haidar. Det kan jeg imidlertid ikke af de årsager, som vi allerede kender. Spørgsmålet om valgbarhedsrettigheder i Uganda fortjener under alle omstændigheder også vores opmærksomhed og minder os endnu engang om, at vi er tvunget til at vedtage en ny tekst, som fordømmer homofobi.
<P>
Vi har tidligere vedtaget adskillige beslutninger om det problem, bl.a. i forbindelse med beskyttelse af mindretal og antidiskriminationspolitikker. Vi er i dag nødt til at vedtage endnu en tekst. Et ugandisk parlamentsmedlems forsøg på at fremsætte et lovforslag om kriminalisering af homoseksualitet kræver en politisk reaktion.
<P>
Lovforslaget indeholder bestemmelser, der gør det muligt at idømme formodede lesbiske, bøsser eller biseksuelle fængsel på livstid og endog dødsstraf. Forslaget indeholder også en bestemmelse, som kan medføre op til tre års fængsel for enhver, også heteroseksuelle, der ikke inden for 24 timer anmelder alle, de kender, som er lesbiske, bøsser, biseksuelle eller transseksuelle, eller som støtter menneskerettigheder for personer, der er det. Det betyder, at enhver af os også kunne blive retsforfulgt på dette grundlag.
<P>
Vi må minde EU og de internationale organisationer om, at seksuel orientering falder ind under den enkeltes ret til privatlivets fred, som er garanteret i den humanitære folkeret. Den foreskriver, at lighed og ikkeforskelsbehandling skal fremmes, og at ytringsfriheden skal garanteres. Vi anmoder internationale donorer, såvel statslige som ikkestatslige, om at indstille deres aktiviteter på visse områder, hvis forslaget skulle blive vedtaget.
<P>
Jeg afviser på det kraftigste ethvert tiltag til indførelse af dødsstraf. Hvis disse anmodninger ikke følges af de ugandiske myndigheder, bør vi opfordre Rådet og Kommissionen til at genoverveje deres engagement i Uganda, såfremt forslaget bliver til lov, og den humanitære folkeret krænkes. Jeg ønsker derfor at minde Ugandas regering om dens forpligtelser i henhold til folkeretten og Cotonou-aftalen, som kræver, at universelle rettigheder overholdes.
<SPEAKER ID="241" NAME="Ana Gomes" AFFILIATION="S&amp;D">
(PT) Hr. formand! EU må gribe ind i denne sag med alle tilgængelige værktøjer, særlig i henhold til Cotonou-aftalen. Vi skal kræve, at dette urimeligt hårde lovforslag øjeblikkeligt trækkes tilbage, ellers vil det få konsekvenser for det økonomiske og politiske samarbejde med Uganda.
<P>
Da jeg fik kendskab til indholdet i lovforslaget, og da jeg hørte beretninger om homoseksuelles triste skæbne i Uganda, Sudan, Iran og Nigeria, for blot at nævne nogle få eksempler, indså jeg, hvor forfærdeligt rodfæstet homofobi stadig er i mange kulturer, hvilket er i åbenlys strid med disse landes menneskerettighedsforpligtelser. Den rolle, som yderligtgående evangelisk kristne i USA spiller for at fremme og finansiere adskillige initiativer af denne type i Afrika, er chokerende.
<P>
EU og EU-institutionerne må gøre alt, hvad de kan på stedet i de pågældende lande for at modvirke og bekæmpe den ondsindede og obskurantiske påvirkning fra disse intolerante personer, som opildner til en ny bølge af hadforbrydelser i Afrika.
<SPEAKER ID="243" NAME="Luis Yáñez-Barnuevo García" AFFILIATION="S&amp;D">
(ES) Hr. formand! Det glæder mig meget i forbindelse med det ugandiske lovforslag, som har udløst så stor vrede blandt os, at de medlemmer fra de forskellige politiske grupper i Parlamentet, som har haft ordet i denne debat, har talt med én stemme. Jeg mener, at det er udtryk for et enigt Parlament. Jeg har anmodet om ordet for ganske enkelt at tilslutte mig de øvrige talere, inden jeg senere stemmer i overensstemmelse hermed.
<P>
Jeg støtter hr. Cashman, forslagsstillerne og talspersonerne for grupperne. Det gør jeg, fordi kampen mod intolerance, forskelsbehandling og i dette tilfælde også homofobi og dødsstraf kræver, at vi står meget fast og opfordrer Kommissionen og Rådet til også at stå fast. Vi skal blive ved, indtil det lykkes os at få trukket dette skændige lovforslag tilbage. Forslagets vedtagelse ville svare til at sende Uganda tilbage til kolonitiden.
<SPEAKER ID="245" NAME="Cristian Dan Preda" AFFILIATION="PPE">
(RO) Hr. formand! Jeg vil også gerne sige, at jeg er rystet over fremsættelsen af det lovforslag, som vi er i gang med at drøfte. Det siger sig selv, at vi i Europa ikke kan acceptere, at personer straffes for deres seksuelle orientering og for ikke at udlevere oplysninger om en persons seksuelle orientering.
<P>
Jeg vil også gerne understrege, at den aktuelle drøftelse finder sted samtidig med forhandlingerne om anden revision af Cotonou-aftalen. Uganda deltager i disse forhandlinger, og behovet for at respektere menneskerettighederne fremgår meget tydeligt af denne aftale. Jeg stemte som medlem af Udviklingsudvalget i mandags for en betænkning af fru Joly om netop Cotonou-aftalen.
<P>
Jeg synes, at dagens debat, om end den kunne have fundet sted tidligere i sidste måned, stiller os i en situation, hvor vi naturligvis ikke kan andet end at fordømme det, der sker i Uganda.
<SPEAKER ID="247" NAME="Heidi Hautala" AFFILIATION="Verts/ALE">
(FI) Hr. formand! Jeg vil gerne bidrage til denne debat ved at minde alle om, at der i Kampala, Uganda, til maj næste år afholdes en konference om revision af statutten for Den Internationale Straffedomstol. Det er faktisk nu ti år siden, at denne vigtige straffedomstol blev oprettet, og jeg håber, at Ugandas regering vil gennemgå sin egen lovgivning fra alle vinkler og sørge for, at den er i tråd med internationale aftaler, og vil overholde princippet om ikkeforskelsbehandling.
<SPEAKER ID="249" NAME="Paweł Samecki" LANGUAGE="EN">
Hr. formand! Kommissionen er dybt bekymret over det lovforslag om kriminalisering af homoseksualitet, som for nylig blev fremsat for Ugandas parlament. Lovforslaget skaber, såfremt det vedtages, alvorlige menneskeretlige problemer, som Kommissionen tager meget seriøst.
<P>
Det er Kommissionens holdning, at kriminaliseringen af homoseksualitet, hvilket er formålet med lovforslaget, vil være i strid med FN's menneskerettighedskonventioner. Uganda har ratificeret disse konventioner og er således juridisk forpligtet til at overholde dem, uden forskelsbehandling eller diskrimination. Den nationale lovgivning skal være i overensstemmelse med de internationale menneskerettighedsforpligtelser. Lovforslaget vil bl.a. være i strid med den EU-støttede FN-erklæring om seksuel orientering og kønsidentitet af 18. december 2008 med hensyn til kravet om afkriminalisering af homoseksualitet.
<P>
Kommissær De Gucht gav personligt udtryk for disse bekymringer i et brev til præsident Museveni i november. Han understregede, at respekt for menneskerettigheder er af største betydning for Kommissionen og Parlamentet. Han gav imidlertid også udtryk for sin tillid til præsidenten og til, at en så bagstræverisk lovgivning ikke vil blive tilladt under hans styre.
<P>
Formandskabet og missionscheferne i Uganda har også ved flere lejligheder rejst spørgsmålet over for Ugandas regering, på møder med premierministeren og justitsministeren, på artikel 8-møder og over for Ugandas menneskerettighedskommission. I forbindelse med den seneste demarche den 3. december mødtes EU-formandskabet og den lokale trojka med den fungerende udenrigsminister over for hvem, de endnu engang gav udtryk for disse alvorlige bekymringer, bekræftede deres støtte til grundlæggende frihedsrettigheder og mindede Uganda om landets internationale forpligtelser. Ministeren, som nævnte, at det tager tid at ændre traditionelle værdier og kulturelle traditioner, og som hævdede at have beviser for, at der føres kampagner, som har til formål at udnytte fattige og rekruttere dem til homoseksualitet, tog EU's holdninger til efterretning og påtog sig personligt at videregive dem til regeringen og parlamentet, så de kunne træffe beslutning på et informeret grundlag.
<P>
Kommissionen håber, at disse demarcher sammen med andre landes demarcher og i lyset af det fortsatte partnerskab mellem EU og Uganda vil føre til en revision af lovforslaget, så det bliver i overensstemmelse med internationale principper om ikkeforskelsbehandling på grundlag af seksuel orientering.
<SPEAKER ID="250" NAME="Formanden">
Forhandlingen er afsluttet.
<P>
Afstemningen finder sted efter forhandlingen.
