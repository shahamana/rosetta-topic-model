<CHAPTER ID="027">
Beretninger om konkurrencepolitikken 2006 og 2007 (kortfattet forelæggelse) 
<SPEAKER ID="229" NAME="Formanden">
Næste punkt på dagsordenen er en kortfattet forelæggelse af betænkning af hr. Evans på vegne af Økonomi- og Valutaudvalget om beretninger om konkurrencepolitikken 2006 og 2007.
<SPEAKER ID="230" NAME="Jonathan Evans" LANGUAGE="EN">
Hr. formand! Europa-Kommissionen udsender sin årlige konkurrenceberetning, og traditionen tro kaster Europa-Parlamentet et blik på beretningen og udsender en initiativbetænkning om den.
<P>
I dette tilfælde er beretningerne for 2006 og 2007 af tidsmæssige hensyn blevet slået sammen, men for at gentage et af de punkter, som kommissær Barrot nævnte tidligere, har konteksten for vores overvejelser med hensyn til disse beretninger ændret sig markant, siden vi for et godt stykke tid siden begyndte udarbejdelsen af denne betænkning. På det tidspunkt fokuserede vi på hele arbejdet med at modernisere konkurrencepolitikken, den betydelige indsats, der blev gjort af den tidligere kommissær Mario Monti og den nuværende kommissær Neelie Kroes, og undersøgelsen af virkningerne heraf med hensyn til Kommissionens evne til at håndtere misbrug af dominerende markedspositioner og til at behandle fusioner og statsstøtte mere effektivt. Det har i det store og hele været en god historie i disse beretninger, og det fremgår tydeligt af den reaktion, vi har set i Parlamentets initiativbetænkning. Vi har oplevet en rekordhøj aktivitet i Kommissionen med hensyn til at håndtere hardcore-karteller, vi har oplevet udviklingen af systemet for bødefritagelse og bødenedsættelse, vi har oplevet rekordhøje bøder udstedt af Kommissionen, og vi har også oplevet et rekordhøjt antal anmeldelser om fusioner og statsstøtte.
<P>
Det er en moderniseringsproces, der tager fart, da Kommissionen i øjeblikket fremsætter forslag i en hvidbog om indførelsen af private erstatningssøgsmål. Det er noget lignende, som vi i vores udvalg og Parlamentet har været tilhængere af.
<P>
Vores udvalg har rettet opmærksomheden mod to specifikke problemer, nemlig det, vi opfatter som et ulige forhold mellem producenter og detailhandlere, særligt hvad angår fødevaredetailhandel. Parlamentet har faktisk i den forbindelse fremlagt en skriftlig erklæring, der blev underskrevet af over halvdelen af medlemmerne. Vores udvalg har også givet udtryk for bekymring over misbrug i servicesektoren.
<P>
Men jeg nævner den ændrede kontekst, fordi vi naturligvis alle erkender, at Kommissionens arbejde, navnlig på statsstøtteområdet, virkelig har antaget nye dimensioner siden offentliggørelsen af beretningerne. Kommissionen ser nu næsten hver dag konsekvenserne af de redningsaktioner, der finder sted som følge af det nuværende finansielle kaos. Det er yderst vigtigt, og det kommer til udtryk i vores betænkning, at vi i vores håndtering af disse problemer erkender nogle af de udfordringer, der er for et effektivt og åbent marked.
<P>
Det er meget vigtigt, at Kommissionen giver sin godkendelse på en måde, der er forenelig med traktaten, og som ikke skaber en så stærk markedsposition i fremtiden, at det i sig selv giver anledning til misbrug.
<P>
Banksektoren i Det Forenede Kongerige er i øjeblikket helt klart et område, hvor der, når den økonomiske situation falder lidt til ro, bør foretages en generel undersøgelse af den nye struktur og af, om den struktur virkelig er forenelig med et frit, retfærdigt og åbent marked. Vi har i den forbindelse modtaget kommissær Kroes' gentagne forsikringer, men vores udvalg har dog alligevel mindet herom i denne betænkning. Generelt mener vi, at Kommissionen skal lykønskes for sit arbejde, og det fremgår også af betænkningen, som jeg forventer vil blive vedtaget med meget stort flertal i morgen.
<SPEAKER ID="231" NAME="Jacques Barrot">
næstformand i Kommissionen. - (FR) Hr. formand! Jeg vil gerne først og fremmest takke hr. Evans på vegne af Neelie Kroes og hele Kommissionen.
<P>
Vi er virkelig glade for Europa-Parlamentets utvetydige støtte i sin betænkning af en solid og vedvarende anvendelse af konkurrencepolitikken inden for alle disse indsatsområder: bekæmpelse af trusts og karteller, overvågning af fusioner og virksomhedsovertagelser og statsstøtte.
<P>
Kommissionen glæder sig især over den betydning, som Europa-Parlamentet har tillagt personalebehovet i Generaldirektoratet for Konkurrence, da det står over for en stigende arbejdsbyrde i den nuværende økonomiske krise.
<P>
I en tid med recession er Kommissionen fortsat besluttet på at skride effektivt ind over for protektionistiske tiltag. Kommissionen glæder sig over Europa-Parlamentets advarsel mod at ophæve konkurrencereglerne, som er en vigtig støtte i denne indsats. Det må aldrig glemmes, hr. Evans, at disse konkurrenceregler også er her for at stimulere produktiviteten og give os mulighed for at være bedre rustet efter krisen.
<P>
2009 skal være et samarbejdsår. Vi stoler på, at alle de europæiske institutioner og vores internationale partnere støtter en genlancering af økonomien og sikrer, at markederne fungerer korrekt.
<P>
Tak, hr. Evans. De kan være sikker på, at kommissær Kroes, som sikkert allerede har meddelt Dem det, med stor interesse har taget Deres betænkning til efterretning.
<SPEAKER ID="232" NAME="Formanden">
Forhandlingen er afsluttet.
<P>
Afstemningen finder sted i morgen.
<P>
Næste punkt på dagsordenen skulle have været en kortfattet forelæggelse af betænkning af fru Claire Gibault på vegne af Udvalget om Kvinders Rettigheder og Ligestilling om ligebehandling og lige adgang for mænd og kvinder inden for scenekunsten.
<P>
Jeg synes, at det er en meget interessant betænkning. Fru Gibault har desværre oplyst, at hun ikke kan være til stede i aften for at fremlægge betænkningen. I henhold til forretningsordenen kan jeg ikke give ordet til en anden, da hun ikke har udpeget en stedfortræder. Den kortfattede forelæggelse af hendes betænkning finder derfor ikke sted.
<P>
Afstemningen om betænkningen finder dog sted i morgen som fastsat i dagsordenen.
<SPEAKER ID="991" NAME="Louis Grech  " AFFILIATION="PSE">
skriftlig. - (EN) Jeg lykønsker Kommissionens indsats inden for konkurrencepolitikken, dens effektive håndtering af karteller og de rekordhøje bøder, der er blevet pålagt lovovertræderne i 2006 og 2007. Jeg støtter fuldt ud Kommissionens konklusion om, at de europæiske energimarkeder ikke fungerer efter hensigten. Det er i den henseende yderst beklageligt, at Det Europæiske Råd ikke har kunnet løse de problemer, som Kommissionen satte fingeren på i sin sektoranalyse. Energiomkostningerne udgør en andel af husholdningsbudgetterne, der stiger alarmerende, og med konsekvenserne af finanskrisen vil vi sandsynligvis opleve en kraftig stigning i fattigdommen i EU. Det er uacceptabelt, at et ineffektivt energimarked skal skævvride markedet på bekostning af virksomheder og forbrugere. For at komme den irrationelle fastsættelse af energipriser til livs bør vi nok overveje at oprette uafhængige tilsynsmyndigheder på energiområdet i hver medlemsstat, som har beføjelse til at sikre, at prisstigninger på offentlige tjenesteydelser såsom energi, vand, kloakering, lufthavnsafgifter mv. skal være berettigede.
<SPEAKER ID="990" NAME="Eoin Ryan  " LANGUAGE="EN">
Jeg går stærkt ind for hr. Evans' opfordring til forbrugerbeskyttelse i denne betænkning, navnlig opfordringen til Kommissionen om at foretage en sektorundersøgelse af onlinereklamer. Forbrugerne manipuleres ofte af forsætligt vildledende tilbud og reklamer på nettet trods en europæisk lovgivning, der har til formål at forhindre det. Kommissionen bør handle for at sikre, at lovgivningen på dette område overholdes og ikke blot er tomme løfter om forbrugerrettigheder.
<P>
Jeg bifalder opfordringen til Kommissionen om at foretage en analyse af konkurrencens indvirkning på ulige forhold mellem leverandører og detailhandlere. Det er især et stort problem i Irland. Denne forskel i konkurrencepolitikken bør ikke have lov til fortsat at eksistere, og forbrugerne straffes endnu mere i en allerede vanskelig økonomisk tid.
<P>
Jeg glæder mig også over den generelle gruppefritagelsesforordning, der giver medlemsstaterne mulighed for at tillade støtte til SMV'er, regionaludvikling, uddannelse, beskæftigelse og risikovillig kapital. Der bør hurtigst muligt iværksættes tiltag, der fremmer iværksættervirksomhed og innovation og støtter SMV'erne i denne svære tid. SMV'erne udgør hjørnestenen i vores økonomi, og det er vores pligt at sikre, at de støttes bedst muligt.
