<CHAPTER ID="018">
Ændring af forordning (EF) nr. 717/2007 (mobiltelefoni) og direktiv 2002/21/EF (elektronisk kommunikation) (forhandling) 
<SPEAKER ID="120" NAME="Formanden">
Det næste punkt på dagsordenen er betænkning af Vălean for Udvalget om Industri, Forskning og Energi om forslaget til Europa-Parlamentets og Rådets forordning om ændring af forordning (EF) nr. 717/2007 om roaming på offentlige mobiltelefonnet i Fællesskabet og direktiv 2002/21/EF om fælles rammebestemmelser for elektroniske kommunikationsnet og tjenester - C6-0333/2008 -.
<SPEAKER ID="121" NAME="Adina-Ioana Vălean" LANGUAGE="RO">
Fru formand, kommissær Reding, mine damer og herrer! Det er sjældent, at en liberal politiker støtter markedsindgreb via regulering af priserne, selv om der kun er tale om at indføre en maksimumsgrænse. For roamingtakster for mobiltelefoni er dette tiltag imidlertid nødvendigt og kan kun foretages samlet på EU-plan. Det er nødvendigt, fordi uforholdsmæssigt høje takster udgør hindringer for bevægelsesfriheden og kommunikationen mellem EU's borgere. Fjernelse af disse hindringer er et af EU's grundlæggende mål og et af mine personlige mål som parlamentsmedlem. Det er baggrunden for, at jeg har påtaget mig ansvaret for at være ordfører for denne forordning samt for Europa-Parlamentets betænkning, der blev vedtaget i begyndelsen af måneden, vedrørende de administrative og juridiske barrierer, som medlemsstaterne stiller op, og som forhindrer europæiske borgeres bevægelsesfrihed.
<P>
Den foreliggende forordning er f.eks. nødvendig for erhvervsfolk, der er på forretningsrejse, og som har brug for at tale med kolleger i deres hjemland for at løse et problem. Forordningen er vigtig for journalister, der via e-mail sender en nyhedsrapport direkte fra det sted, hvor tingene sker. Forordningen er også vigtig for de unge, der sender en sms til deres kæreste. Endelig er forordningen vigtig for arbejdstagere i udlandet, der gerne vil høre deres børns stemme i telefonen. Alle disse europæiske borgere har betalt og betaler fortsat ofte tre eller fire gange mere for at bruge en mobiltelefon, blot fordi de befinder sig nogle få kilometer væk fra deres eget land, selv om de er inden for Fællesskabets grænser.
<P>
Takket være den forordning, vi vedtager i morgen, vil der blive sat en stopper for de alt for høje priser. De maksimumsgrænser, der er fastsat i forordningen, gør det stadig muligt for operatørerne at opnå et betydeligt overskud og at konkurrere, selv om det sker til lavere priser. Vi står over for et kompliceret problem i forbindelse med fragmenteringen af og funktionsmåden for mobiltelefonimarkedet i Europa.
<P>
Når forbrugerne skal vælge mobiltelefonioperatør, ser de først og fremmest på de indenlandske takster eller prisen for et nyt mobiltelefonmærke, men undersøger i mindre omfang roamingtaksterne. Når man så krydser grænsen til en anden EU-medlemsstat, skal man betale disse roamingtakster, selv om man kun modtager indkommende opkald. Den eneste mulighed, forbrugerne har for at undgå dette, er at vælge ikke at tale i mobiltelefon. Konkurrencen blandt operatørerne fungerer set ud fra dette perspektiv ikke. Den pågældende operatør i hjemlandet skal betale operatøren fra det netværk, der bliver anvendt, for at videresende signalet.
<P>
Nogle lande, som f.eks. turistlande, får besøg af mange mennesker inden for et kort tidsrum, mens andre lande har flere borgere, der rejser til udlandet. Dette betyder, der er en ubalance mellem udbud og efterspørgsel, og dette er således begrundelsen for de høje bruttotakster selv blandt operatører. I nogle lande er udgifterne til anlæg og drift af mobiltelefoninetværk desuden højere. Endvidere har mindre operatører eller nye operatører, som er kommet ind på markedet, påvist, at de ofte bliver udsat for diskriminerende priser fra store fælleseuropæiske operatører. Og i sidste ende er det altid forbrugeren, der betaler.
<P>
Den forordning, vi vedtager i morgen, er en kortfristet løsning. Vi kan ikke regulere priserne på ubestemt tid, da dette påvirker innovation og tilmed kan påvirke konkurrenceevnen. Det fremgår derfor af forordningen, at Kommissionen skal analysere forskellige midler til regulering af markedet. Der er endda antydninger omkring nogle af disse midler i forordningen. Om to eller tre år vil vi kunne forhandle om flere muligheder, når vi har yderligere oplysninger til rådighed. Jeg håber, vi derefter vil kunne gennemføre nogle lovgivningsmæssige rammer, så vi kan få konkurrencedygtige roamingtakster på lang sigt.
<P>
Bortset fra dette aspekt har Parlamentet efter min opfattelse forbedret forordningen ud fra mange perspektiver. Vi har reduceret de maksimale bruttoroamingtakster for dataoverførsel til 50 cent pr. megabyte for at tilskynde til anvendelse af denne tjenesteydelse og ordentlig konkurrence inden for branchen. Vi har gjort retningslinjerne mere gennemskuelige ved at informere kunderne om mobil internetadgang via roaming. Vi har også gjort de bestemmelser, der tager sigte på at begrænse den månedlige regning for roaming af dataoverførsel til EUR 50, væsentlig mere fleksible for dem, der måtte ønske at gøre brug af denne tjeneste. De sms-beskeder, der afregnes via en roamingtakst, og som bliver sendt, når forbrugeren kommer ind i et udenlandsk netværksområde, vil også omfatte en henvisning til det unikke nødopkaldsnummer 112. Vi har reduceret maksimumstaksterne for ind- og udgående opkald, samtidig med at operatørerne har mulighed for at få et overskud. Vi har også nedlagt forbud mod operatører, der fortsat opkræver kunderne et gebyr i udlandet, hvis der blot er nogen, som lægger en talebesked til dem.
<P>
Jeg vil gerne slutte af med at takke for den store indsats på meget kort tid, som mine kolleger fra de andre politiske grupper har ydet, nemlig kommissær Reding og hendes medarbejdere, ambassadør Reinišová og repræsentanter fra det tjekkiske og franske formandskab, Rådet og ikke at forglemme vores egne medarbejdere i Europa-Parlamentet, som alle har arbejdet sammen, således at millioner af borgere kan nyde godt af acceptable roamingtakster til sommer.
<SPEAKER ID="122" NAME="Viviane Reding">
medlem af Kommissionen. - (EN) Fru formand! Jeg kunne ikke være mere enig med ordføreren, som jeg gerne vil lykønske med det hurtige og effektive stykke arbejde, der er udført.
<P>
Vi står her over for en situation, hvor man lægger hindringer i vejen for bevægelsesfriheden, fordi vi, hvis man straffer borgerne via deres telefonregning, når de krydser en grænse, oprigtig talt ikke har det indre marked, vi stræber efter, og som vi gerne vil opbygge. Så for at give borgerne denne bevægelsesfrihed må vi fjerne disse hindringer. Disse hindringer vedrører en masse mennesker. Der er omtrent 150 mio. borgere i EU, som bruger deres mobiltelefon mindst én gang om året til roaming, mens de er i udlandet, og de må betale prisen. Det er de studerende, de forretningsrejsende og de ferierejsende, men det er også arbejdstagere med arbejde i udlandet, journalister og forretningsfolk, der belastes af meget høje takster for mobilkommunikation.
<P>
Jeg siger derfor tak til Europa-Parlamentet for at have reageret så hurtigt på Kommissionens forslag. Jeg mener, det er lykkedes os at få et forslag ført ud i livet på kortest mulig tid nogensinde i EU - blot syv måneder fra forslag til gennemførelse. Det er den første pakke af sin slags, og det er den første pakke af sin slags, som tjener de europæiske forbrugeres interesse.
<P>
Jeg vil blot gerne sige nogle få ord om, hvad vi med den første roamingpakke har opnået. For samtaleroaming har vi opnået en pris for borgerne, der er 60 % lavere, og med 30 % mere trafik for branchen. Branchen har også - og dette er interessant - oplevet en stabil stigning i udbredelsen af mobiltelefoner anvendt af borgerne. Vi har nu en udbredelse i Europa på 119 %. Det er absolut verdensrekord, og nu hvor priserne for roaming falder, giver det brugerne af mobiltelefon en frihed. Det betyder også gode penge for branchen, fordi deres trafik er konstant stigende. Og samtidig falder de indenlandske priser. Siden Kommissionen under Barosso tog over, er de indenlandske priser for mobilkommunikation faldet med ca. 35 %. Det er svar til dem, der siger, at de indenlandske priser stiger, hvis vi sætter roamingtaksterne ned. Det er ikke tilfældet. Statistikken viser præcis det modsatte.
<P>
Vi går nu et skridt videre og tager naturligvis først fat på samtaleroaming. Jeg synes, det er rigtig godt, at vi fortsat nedbringer maksimumsgrænserne, således at konkurrencen kan ske i prisområdet under maksimumsgrænserne. Det er meget vigtigt, at vi derefter tager fat på sms-roaming, da der hvert år i EU bliver sendt 2,5 mia. sms-beskeder. Indtægten fra denne trafik beløber sig for branchen til omtrent 800 mio. EUR. Hvem er det så, der sender sms-beskederne? Hovedsagelig de unge, idet 77 % af de unge i alderen op til 24 år sender sms-beskeder, når de er i udlandet, fordi det er lettere og billigere for dem. Så de bliver straffet, når de ved brug af roaming skal betale en usædvanlig høj pris til operatøren. Fint, så vi sænker disse priser, så det bliver helt normalt at sende en sms - uanset om man er hjemme, eller om man er i et naboland. Så forbrugerne vil i høj grad nyde godt af dette. Nedsættelsen - som vil blive vedtaget af Parlamentet i morgen - er på 60 % for sms-beskeder. Vedrørende sekundtaksten for roamingopkald ønsker vi ganske enkelt ikke, at folk skal betale for noget, de ikke har gjort brug af, men blot betale for det, de i virkeligheden har gjort brug af. Vi vil også reducere det nuværende skjulte gebyr på 24 %, således at man kun betaler for det, man i virkeligheden har brugt. Og vedrørende dataroaming mener vi, at dette er en kommende udvikling.
<P>
Men selv om vi gerne ser en kommende udvikling i form af, at man, uanset hvor man befinder sig, kan downloade en film eller en avisartikel eller sende et foto til sine venner, må man i dag betale nogle chokerende regninger. Jeg har modtaget kopier af regninger, hvor folk har været i et andet land i tre eller fire dage og har måttet betale flere tusinde euro, blot fordi de havde downloadet deres foretrukne fjernsynsprogram eller de avisartikler, de var vant til at læse. Dette vil få en ende nu - også fordi der i den nye forordning er en bestemmelse om en service, der giver mulighed for at fastsætte en udgiftsgrænse, som pr. 1. juli 2010 vil være en standardgrænse, der skal gælde automatisk for at beskytte forbrugerne.
<P>
Så det er en stor dag for Europa og en stor dag for de europæiske forbrugere. Tak til Parlamentet, som har handlet meget hurtigt. Jeg tror, folk uden for EU's organisation vil forstå, at Parlamentet arbejder i borgernes interesse.
<SPEAKER ID="124" NAME="Syed Kamall" LANGUAGE="EN">
Hr. formand! Jeg vil gerne begynde med at takke samtlige gruppers skyggeordførere i Udvalget om det Indre Marked samt deres medarbejdere og rådgivere. Jeg mener, at vi i Udvalget om det Indre Marked alle kan være stolte over, at vi er nået frem til en konsensus om øget gennemsigtighed og måder, hvorpå vi endelig kan få sat en stopper for problemet med chokerende mobiltelefonregninger. Chokerende regninger var ikke godt for mobiloperatørernes omdømme, men nok så vigtigt var chokerende regninger ikke godt for forbrugere.
<P>
Men når det drejer sig om indførelse af maksimumspriser, har jeg fortsat nogle betænkeligheder. Vi er nødt til at spørge, hvilke forbrugere der vil nyde godt af planøkonomiske maksimumspriser. I betragtning af, at det højst kun er 35 % af forbrugerne, der faktisk bruger roamingtjenester, og at antallet af forbrugere, der regelmæssigt bruger roamingtjenester, er meget lavere og i lyset af denne lovgivning vil det - som kommissæren selv indrømmede - mest gavne en lille gruppe privilegerede forbrugere såsom Kommissionens embedsmænd, parlamentsmedlemmer, lobbyister og forretningsfolk. Lad os håbe, vi ikke røver fra de fattige for at give til de rige i form af lavere telefonregninger.
<SPEAKER ID="125" NAME="Manolis Mavrommatis">
ordfører for udtalelsen fra Kultur- og Uddannelsesudvalget. - (EL) Hr. formand, fru kommissær, mine damer og herrer! Indledningsvis vil jeg godt takke både ordføreren, fru Vălean, og ordføreren for den første forordning om roaming, hr. Rübig, for det fremragende samarbejde, vi havde i Kultur- og Uddannelsesudvalget, som jeg var ordfører for, om en sag, der naturligvis er af interesse for 150 mio. forbrugere og for telekommunikationsindustrien.
<P>
Efter vellykket anvendelse af den første forordning for to år siden opfordres Europa-Parlamentet til at vedtage en revideret forordning om priserne på sms-beskeder og data.
<P>
Personligt vil jeg gerne udtale mig om fordelene ved den nye forordning, navnlig for forretningsrejsende. F.eks. gør erhvervsfolk inden for medieverdenen meget brug af at downloade filer til deres mobiltelefon.
<P>
Den reviderede forordning tjener som en sikkerhedsventil mod de overdrevne og ukontrollerede gebyrer, som mobiletelefonselskaberne hidtil har opkrævet som nævnt af kommissæren. Jeg mener derfor, at en vedtagelse af den foreliggende betænkning vil være endnu en sejr for Parlamentet i kampen om at beskytte forbrugerne og endnu et stort skridt, der vil puste nyt liv i det indre marked.
<P>
Endelig tror og håber jeg med den enighed, der er mellem institutionerne, at forordningen vil træde i kraft til sommer, således at rejsende vil blive beskyttet mod enhver form for skjulte gebyrer og overpriser fra mobiletelefonselskabernes side.
<SPEAKER ID="126" NAME="Paul Rübig" LANGUAGE="DE">
Hr. formand! Jeg vil gerne lykønske navnlig ordføreren, fru Vălean, men også kommissær Reding, som udviste stort engagement under forhandlingerne om roaming II-forordningen. Jeg tror, at disse forhandlinger og naturligvis også målsætningen om at bringe de indenlandske priser og de priser, vi betaler i de andre europæiske lande, på samme niveau, er et væsentligt skridt i den rigtige retning.
<P>
Det er også godt, at de nationale reguleringsmyndigheder nu også er ansvarlige for roaming og derfor overtager kontrol- og overvågningsopgaverne, hvilket ganske enkelt giver os større gennemsigtighed. Gennemsigtighed er af afgørende betydning for den måde, hvorpå et marked fungerer. Hidtil har der manglet gennemsigtighed på en række områder, men der har også været tale om åbenlyst markedsmisbrug.
<P>
Det er ikke rimeligt, at der - som det ofte er tilfældet - bliver opkrævet op til tusind gange så højt et beløb for dataroaming. Den sekundbaserede opkrævning for indgående opkald vil fremover også medføre klare fremskridt og resultere i omkostningsmæssige fordele for de europæiske borgere.
<SPEAKER ID="127" NAME="David Hammerstein" LANGUAGE="ES">
Hr. formand! Det er nødvendigt at gribe ind, når markedet ikke fungerer. Vi har endnu en gang brudt et tabu. Det frie marked er ikke helligt og er det endnu mindre i krisetider, hvor lommerne hos de europæiske forbrugere er mere tomme end nogensinde før.
<P>
Denne enighed, som sigter på at sætte grænser for de alt før høje udgifter for opkald og sms-beskeder ved roaming, gavner forbrugeren, gavner kommunikationen mellem de europæiske lande og gavner et nyttigt og positivt Europa.
<P>
Millioner af europæiske borgeres telefonregninger kan blive mindre, eller der kan på den anden side bare ske det modsatte, nemlig at man, når en sms-besked kun kommer til at koste 11 cent, sender beskeder hele dagen og ender med at betale det samme beløb.
<P>
Navnlig er tiltaget, hvor der ved overførsel skal opkræves en sekundtarif efter de første 30 sekunder, positivt. Maksimumsudgiften for sms-beskeder og dataoverførsel kunne have været noget lavere, men vi har udarbejdet dette kompromis for at kunne opnå enighed.
<P>
Jeg vil gerne sige tak til kommissær Reding, til fru Vălean og til ordførerne fra samtlige grupperne, fordi vi har set et fint eksempel på et EU-tiltag i krisetider.
<SPEAKER ID="128" NAME="Formanden">
Så kan vi afslutte i en positiv tone, hvilket er særdeles vigtigt, navnlig inden valget. Jeg vil nu bede fru Ţicău om at tage ordet i henhold til "catch the eye-proceduren".
<SPEAKER ID="129" NAME="Silvia-Adriana Ţicău" AFFILIATION="PSE">
(RO) Hr. formand, fru kommissær! Jeg vil gerne lykønske mine kolleger med det arbejde, de har udført, og den betænkning, de har udarbejdet. Europa-Parlamentet arbejder helt bestemt i de europæiske borgeres interesse. Jeg mindes også, at vi under den foregående forhandling for to år siden om nedsættelse af roamingtaksterne for mobiltelefoni havde en meget vidtgående drøftelse. Det glæder mig, at vi havde ens synspunkter på dette område. Vi har faktisk alle sammen hurtigt vedtaget denne takstnedsættelse. Jeg vil gerne sige, at jeg føler, det er særdeles vigtigt at fortsætte nedsættelsen af de eksisterende mobiltelefontakster og med større beløb - både for ud- og indgående opkald. Det er dog især vigtigt at få reduceret sms-taksterne.
<P>
Faktisk gør vi ikke alt dette blot for den unge generations skyld, men for enhver, der rejser i EU. Dette tiltag er faktisk på den ene side et middel til beskyttelse af forbrugerne, men samtidig er det et godt eksempel på den måde, hvorpå markedet kan reguleres til gavn for Europas borgere.
<SPEAKER ID="130" NAME="Czesław Adam Siekierski" AFFILIATION="PPE-DE">
(PL) Hr. formand, fru kommissær! Mobiltelefonen og internettet er blevet symboler på mobilitet og innovation. Borgerne bør derfor have omfattende og let adgang til teletjenester. Til trods for de mange opfordringer fra kommissæren er priserne på sms-roamingtjenester stadig i gennemsnit markant højere og overstiger de indenlandske priser for disse tjenester væsentlig. Vi skal bestræbe os på at ændre denne situation. I den sammenhæng sætter jeg meget pris på det arbejde, Kommissionen og kommissæren har udført.
<P>
Situationen med internettet er den samme. Hvorfor skal det være en luksus at bruge internettet via en mobiltelefon? Vi går alle sammen ind for at sikre den bredest mulige adgang til internettet. En nedsættelse af prisen for dataroamingtjenester ville afgjort hjælpe på dette punkt. Dette er væsentligt, fordi denne sag i stor udstrækning drejer sig om de yngste samfundsgrupper.
<SPEAKER ID="131" NAME="Bogusław Liberadzki" AFFILIATION="PSE">
(PL) Hr. formand, fru kommissær! Jeg glæder mig over den retning, vi bevæger os i. Jeg refererer her til de markant lavere priser for samtaleroaming og internetadgang. Dette er det første tiltag, og jeg tror, der kommer flere. Dette er faktorer, som kan fremskynde gennemførelse af Lissabonstrategien. Dette er vigtigt for uddannelsesprocessen og for den unge generation. Det er vigtigt, at folk, der er relativt fattige, og folk med lave indkomster har adgang til internettet. Vi bevæger os i den rigtige retning. Der vil med sikkerhed blive taget godt imod disse nyheder. Jeg vil gerne sige tak til Kommissionen.
<SPEAKER ID="132" NAME="Alojz Peterle" AFFILIATION="PPE-DE">
(SL) Hr. formand! Jeg vil gerne ønske ordføreren og kommissæren hjertelig tillykke. For nogle få år siden fortalte jeg kommissæren, at jeg ikke brød mig om at blive straffet for at foretage telefonopkald i udlandet. Jeg havde ikke forventet at se min status som forbruger forbedret så hurtigt og navnlig via dette direktiv.
<P>
Dette direktiv er bevis for, at EU er i stand til at anvende sine fælles politikker til at skabe et tættere forhold med borgerne ved at give dem fordele på det punkt, hvor de mærker det mest - på pengepungen. Dette direktiv indebærer mere Europa, større konkurrenceevne og fælles økonomi, og efter min opfattelse er det et af de vigtigste resultater i Kommissionens og Parlamentets nuværende mandatperiode. Det eneste, jeg ønsker nu, er, at vi også handler i samme ånd og ofrer forbrugerne lige så meget opmærksomhed i næste mandatperiode. Jeg ønsker endnu en gang tillykke.
<SPEAKER ID="133" NAME="Viviane Reding">
medlem af Kommissionen. - (EN) Hr. formand! Jeg vil først og fremmest gerne takke de medlemmer, der har udført et fantastisk stykke arbejde. For det første naturligvis ordføreren, fru Vălean, men også ordførerne for de andre udvalg, skyggeordførerne og ordførerne for grupperne. De har på bare syv måneder gjort det muligt, at et særdeles vigtigt forslag om borgernes frie bevægelighed og nedsættelse af de alt for høje takster bliver en realitet. Jeg mener, det er et stort øjeblik for det indre marked. Det er et stort øjeblik, som viser borgerne, at parlamentsmedlemmerne tager dem alvorligt.
<P>
Med forlov vil jeg ikke desto mindre - med al respekt for f.eks. hr. Kamall - gerne sige, at når markedet ikke fungerer, er det op til det politiske lederskab at gribe ind. Jeg vil gerne høre det, hvis nogen her i Parlamentet kan forklare mig, hvordan markedet kan siges at fungere, når omkostningen for operatørerne for at videresende en sms fra det ene land til det andet er under 11 cent, mens gennemsnitsforbrugeren skal betale mere end 28 cent. Så er der altså noget, som ikke fungerer.
<P>
Så hvis vi nu fastsætter et loft på 11 cent, tror jeg, der er tilstrækkelig plads til at manøvrere, og der er tilstrækkelig plads til, at der kommer konkurrence. Ligesom de fleste af de tilstedeværende her i Parlamentet havde jeg gerne set, at markedet fungerede, således at vi ikke behøvede dette tiltag. Men lad os nu håbe, at vi ikke behøver at gøre det igen fremover, og lad os håbe, at markedet efter denne beslutning virkelig vil fungere af hensyn til industrien, af hensyn til borgerne, af hensyn til den frie bevægelighed og af hensyn til det indre marked, hvor hver borger kan rejse frit uden at blive straffet via sin telefonregning.
<SPEAKER ID="134" NAME="Adina-Ioana Vălean" LANGUAGE="RO">
Hr. formand! Nedsættelse af roaminggebyrer er en absolut nødvendighed. Vi var alle enige om, at markedet ikke fungerede. Hvordan vi så skal regulere det, er et spørgsmål, vi fortsat kan drøfte.
<P>
Kommissionens forslag om at fastsætte nogle maksimumstakster er det spørgsmål, vi nu drøfter. Er dette det bedste instrument, vi har til rådighed? Vi ved det ikke, men det er den eneste valgmulighed, vi har lige nu. Jeg håber, vi kan finde alternative metoder fremover.
<P>
Jeg vil gerne sige en sidste ting til branchen som helhed. Vi skal undgå, at man får den opfattelse, at mobiltelefonbranchen udnytter forbrugere groft. En sådan forestilling ville være farlig, fordi det er en branche med succes, hvilket afspejles i skabelsen af arbejdspladser, væsentlige bidrag til statsbudgetterne og teknologisk innovation. Jeg mener derfor, det er vigtigt for dem af os, der regulerer markedet, at vi ikke føler os helt tilfredse med det arbejde vi har udført, og sigter mod at foretage yderligere forbedringer for at opnå en langsigtet fordelagtig virkning.
<P>
Jeg vil gerne takke alle dem, der var involveret i arbejdet med den foreliggende betænkning, og jeg håber, vi kommer til at drøfte det samme emne ved en anden lejlighed.
<SPEAKER ID="135" NAME="Formanden">
Forhandlingen er afsluttet.
<P>
Afstemningen finder sted onsdag den 22. april 2009.
