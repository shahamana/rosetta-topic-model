<CHAPTER ID="014-02">
2. Menneskerettighederne i Etiopien
<SPEAKER ID="171" NAME="Formanden">
Næste punkt på dagsordenen er forhandling om menneskerettighederne i Ethiopien.
<P>
Jeg har modtaget seks beslutningsforslag.
<SPEAKER ID="172" NAME="Carl Schlyter " LANGUAGE="SV">
Fru formand! Etiopien ligger på plads 170 af totalt 177 lande, hvad angår menneskelig udvikling.
<P>
Etiopien har vigtigere ting at beskæftige sig med end at undertrykke oppositionen, at sætte dem i fængsel og at behandle folk som et kollektiv i stedet for at anklage dem for specifikke forbrydelser. Vi har allerede i oktober 2005 fremført kritik af den måde, hvorpå Etiopien behandler sin opposition, men i løbet af 2006 og i år er situationen blevet forværret.
<P>
Jeg tror, at vi skal skærpe kravene til Etiopien. Den Afrikanske Unions hovedkvarter ligger trods alt i landet. De skal foregå som et godt eksempel, og vi kan ikke acceptere, at landet, som huser vores samarbejdspartner, Den Afrikanske Union, tilslutter sig omfattende krænkelser af menneskerettigheder i hele retsvæsenet.
<P>
Inden vi kan tage fat på alle de problemer, som har med fattigdom og fattigdomsrelaterede problemer at gøre, skal vi kunne hjælpe dem med at bekæmpe disse krænkelser af menneskerettighederne. Uden en aktiv opposition kan vi ikke løse problemerne.
<SPEAKER ID="173" NAME="Marco Cappato " LANGUAGE="IT">
Fru formand, mine damer og herrer! Jeg vil gerne gøre kommissæren opmærksom på det modsætningsforhold, der risikerer at opstå.
<P>
I 2005 opfordrede vi i EU alle i Etiopien, også repræsentanterne for Oromo-befolkningen, til at deltage i valget for at bidrage til landets demokratisering. Vi havde også sendt en af de største valgobservationsmissioner til landet. I dag er vores kolleger i Etiopiens føderale parlament og Oromia-parlamentet, som var modige nok til at stå frem, tvunget til at forlade deres eget land. De har appelleret til os, eftersom nogle af dem er blevet slået ihjel af politiske årsager, mens andre flygter til det nærliggende Somalia sammen med tusindvis af Oromo-flygtninge og bliver forfulgt af etiopiske tropper.
<P>
Eftersom vi har været med til at opmuntre og iværksætte denne proces, må vi efter min mening ikke overlade disse mennesker til sig selv. Vi skal påtage os vores ansvar og straks fastlægge en støttestrategi inden for rammerne af de særlige foranstaltninger, der er taget højde for i det nye instrument for demokrati og menneskerettigheder.
<SPEAKER ID="174" NAME="Zdzisław Zbigniew Podkański " LANGUAGE="PL">
Fru formand! Respekt for menneskerettighederne, de demokratiske principper, retsstatsprincippet og frihed udgør det grundlag, hvorpå en retfærdig stats konstruktion skal opbygges.
<P>
Kommissionen og Rådet bør udvikle en sammenhængende handlingsstrategi til støtte for den demokratiske proces i Etiopien og indføre mekanismer til imødegåelse af forværringen af menneskerettighedssituationen i regionen. Ud over arrestation og fængsling af folk på grund af deres synspunkter finder jeg oplysningerne om børnenes lidelser og udnyttelse af dem særligt foruroligende. Vi er nødt til at fordømme den fortræd, man gør mod forsvarsløse og uskyldige børn. Efter min mening er det den alvorligst tænkelige form for forbrydelse, og den må og skal fordømmes utvetydigt.
<P>
Kun ved at handle i fuld enighed og i samarbejde med de lande, der grænser op til Etiopien, samt ved at trække på stærkere støtte fra hele det internationale samfund kan vi forbedre den bekymrende situation i Etiopien og gøre den normal igen, så individer behandles som enheder og ikke som instrumenter.
<SPEAKER ID="175" NAME="Ana Maria Gomes " LANGUAGE="EN">
Fru formand! Jeg ledede EU's valgobservationsmission i Etiopien i 2005. På dette tidspunkt advarede oppositionslederne EU om, at valget var endnu et af premierminister Meles Zenawis fupnumre med henblik på at narre det internationale samfund, og at de alle ville ende i fængsel eller blive dræbt. EU overtalte dem til ikke at boykotte valget og lovede at overvåge valget og sikre, at det gik redeligt til. Etiopierne troede på os og deltog i stort omfang i valget i ro og orden.
<P>
Da befolkningen protesterede fredeligt imod valgsvindel, tyede regeringsstyrkerne imidlertid til brutal undertrykkelse. I juni og november blev flere hundrede mennesker dræbt i massakrer og tusindvis blev såret og fængslet, herunder de ledere, der havde advaret EU. De er blandt de 38 politiske fanger, som blev fundet skyldige den 11. juni i år under en farceagtig retssag, hvor de ikke fik mulighed for at forsvare sig. Der vil blive afsagt domme i juli, muligvis dødsdomme, over nogle af de mest repræsentative, velartikulerede og modige ledere i Etiopien - valgte parlamentsmedlemmer, menneskerettighedsforkæmpere, journalister, udviklingsaktivister, lærere og andre samvittighedsfanger. Den 77-årige professor Mesfin Woldemariam, den respekterede grundlægger af Etiopiens menneskerettighedsråd, er blandt de fængslede. EU er den vigtigste bistandsyder i Etiopien. Jeg har set, i hvilket omfang denne bistand gør en forskel. Det kan den gøre igen, hvis Kommissionen, Rådet og medlemsstaterne holder op med at se gennem fingre med situationen.
<P>
De er nødt til at gribe ind straks og holde den etiopiske regering ansvarlig for dens menneskerettighedsforpligtelser under Cotonou-aftalen, holde premierminister Meles Zenawi personligt ansvarlig og lægge pres på for at få alle fangerne løsladt øjeblikkeligt og betingelsesløst. De skal følge de henstillinger, som Europa-Parlamentet har fremsat i en række beslutninger, herunder den beslutning, som vi vedtager i dag, om ikke at svigte den etiopiske befolkning yderligere, om ikke at miskreditere EU's udviklingsforpligtelser i Afrika yderligere og om ikke at krænke vores grundlæggende værdier og menneskerettigheder yderligere.
<SPEAKER ID="176" NAME="Bernd Posselt " LANGUAGE="DE">
Fru formand! Allerede i middelalderen spillede Etiopien en førende rolle i dialogen mellem den kristne og den islamiske verden. Etiopien er en af de ældste uafhængige stater i Afrika. Landet har en højtudviklet kultur fra gammel tid, som har kæmpet mod fascisme og kolonialisme, og det er også her, Organisationen for Afrikansk Enhed har sit sæde.
<P>
Hvis man tager alt dette i betragtning, er det med forargelse, at man må konstatere, hvad kommunismen har gjort ved dette land. Der var håb forude, da der for to år siden blev gennemført frie valg i Etiopien. Men dette håb blev hurtigt kvalt, da demonstrationerne blev slået brutalt ned, og mange blev arresteret. Fru Gomes har helt korrekt gjort opmærksom på, at det var landets bedste og førende personer fra alle lejre og alle samfundslag, der blev ofre for den første bølge af arrestationer, og som også var målet for de seneste arrestationer, retssager og domfældelser i år. Derfor skal vi føre en betydeligt strengere politik.
<P>
Jeg appellerer til Rådet og Kommissionen om, at vi endelig får adgang til undersøgelsesrapporterne fra de personer, der har fulgt disse uretfærdige skinretssager, som mest var for syns skyld. I tråd med beslutningen opfordrer jeg til, at der etableres et uafhængigt undersøgelsesudvalg, for det etiopiske parlaments undersøgelsesudvalg blev spærret inde eller drevet i eksil, fordi de ville afsløre sandheden om disse hændelser. Det er en uacceptabel situation, og derfor har vi brug for en uafhængig undersøgelse. Det er tvingende nødvendigt, at vi benytter vores stærke position i landet til at kæmpe for retsstatsprincippet og menneskerettighederne.
<SPEAKER ID="177" NAME="Tadeusz Zwiefka" LANGUAGE="PL">
Fru formand! Hvis der afsiges flere dødsdomme mod oppositionsaktivister i Etiopien i den nærmeste fremtid, vil det være en katastrofe ikke kun for Etiopiens befolkning, men også for vores eget demokrati. Jeg har fulgt udviklingen i situationen i Etiopien, og min konklusion er, at de etiopiske myndigheder mener, at valgene i 2005 er et udtryk for, at et mål er nået, snarere end for en begyndelse på processen mod at nå det mål.
<P>
Jeg gad vide, om dette ikke skyldes det forhold, at valgene, på trods af det regerende partis dokumenterede misbrug, er blevet anerkendt som de mest demokratiske valg, der nogensinde er blevet afholdt i Etiopiens tretusindårige historie.
<P>
Den beslutning, vi skal stemme om i dag i Parlamentet, indeholder mange referencer til tilfælde, som må og skal fordømmes utvetydigt. Vi bemærker, at forholdene med hensyn til respekt for menneskerettighederne i Etiopien stadig er meget alvorlige. Der er en grund til, at demokratiseringsprocessen i landet går fuldstændig i stå. Det kan ikke retfærdiggøres, at ledende oppositionsmedlemmer arresteres og er i fare for at modtage dødsdomme efter retssager, som ikke er blevet ført i henhold til internationalt anerkendte standarder for frie og retfærdige retssager.
<P>
Vi kan simpelthen ikke tolerere, at de grundlæggende rettigheder krænkes med den begrundelse, at det er umuligt at forvente fuld overholdelse af standarderne for europæisk demokrati i Afrika. Etiopien er et land med en lang og fornem historie. Jeg mener, at dets folk fortjener meget mere, og at det påhviler os at bistå dem.
<SPEAKER ID="178" NAME="Karin Scheele" LANGUAGE="DE">
Fru formand! Den 11. juni blev 38 ledende oppositionspolitikere fundet skyldige i anklager rækkende fra forfatningskrænkelser til højforræderi i tilknytning til masseprotester efter de omstridte valg for to år siden, hvor næsten 200 personer blev dræbt. Før medlemmerne af det etiopiske parlaments undersøgelsesudvalg blev arresteret eller drevet i eksil, konstaterede udvalget, at sikkerhedskræfterne havde anvendt urimelig vold, og at skarpskytter var ude efter ledende oppositionspolitikere. Der ventes at falde dom i de kommende måneder, og der er risiko for, at de fleste anklagede bliver dømt til døden. Vi opfordrer den etiopiske regering til straks og betingelsesløst at løslade alle politiske fanger. De etiopiske domstole skal genoverveje deres afgørelse, og regeringen skal sikre retssystemets uafhængighed og garantere pressefriheden.
<SPEAKER ID="179" NAME="Marios Matsakis">
for ALDE-Gruppen. - (EN) Fru formand! Etiopien, der har 75 millioner indbyggere, er en af Afrikas fattigste stater, og næsten to tredjedele af indbyggerne er analfabeter. Landet har haft en traumatisk historie, der spænder fra kolonialisme til royalt oligarki og marxistisk diktatur og for nylig tilsyneladende en form for parlamentarisk demokrati, men med alvorlige demokratiske underskud.
<P>
Vi forventer ikke, at de etiopiske demokratiske standarder er på europæisk niveau. Det ville være urealistisk at tro dette i lyset af landets enorme problemer, men vi kan forvente, at den etiopiske regering i det mindste viser respekt for grundlæggende menneskerettigheder.
<P>
Vi er i øjeblikket meget bekymret over den i psykologisk henseende paranoide mentalitet, der præger regimet i Addis Ababa, og som er årsag til det alvorlige angreb på oppositionsledere, journalister og menneskerettighedsaktivister. Vi er navnlig bekymret over de regeringskontrollerede korrupte rets- og politisystemer i landet, og opfordrer de etiopiske myndigheder til at indføre øjeblikkelige drastiske ændringer og afhjælpende foranstaltninger for at råde bod på den aktuelle katastrofale situation og vise omverdenen, at de reelt lægger vægt på retfærdighed og demokrati i stedet for blot at hævde dette.
<SPEAKER ID="180" NAME="Raül Romeva i Rueda" LANGUAGE="IT">
Fru formand, mine damer og herrer! Jeg er sikker på, at vi er enige med hr. Cappato denne gang.
<P>
Fru formand! Jeg vil gerne udtrykke min støtte til og anerkendelse af det arbejde, som nogle af vores kolleger blandt parlamentsmedlemmerne har gjort igennem lang tid, hvad angår Etiopien. Her tænker jeg især på vores ven og kollega Ana Gomes, ikke blot på grund af den mission, der har fundet sted, men fordi hun igennem alle disse år har fordømt situationen i Etiopien og taget den ekstremt alvorligt.
<P>
Jeg mener, at en opbakning om den beslutning, som vi vedtager i dag, kan være afgørende for en ændring af situationen i Etiopien.
<P>
Efter min opfattelse var det af væsentlig betydning at se, at både formanden og næstformanden for undersøgelsesudvalget om de begivenheder, der fandt sted for to år siden, var nødt til at flygte fra landet, idet de blev tvunget ud under pres fra Meles-regeringen på grund af resultaterne af deres undersøgelse.
<P>
Dette er noget, vi ikke kan forholde os tavse om, især på grund af, at det var EU, som fremmede og legitimerede valgene i landet for to år siden.
<P>
Situationen giver derfor klart anledning til bekymring. Den er alvorlig og kræver øjeblikkelig handling.
<SPEAKER ID="182" NAME="John Attard-Montalto" AFFILIATION="PSE">
(MT) Fru formand! Europa ser på Etiopien med ambivalens. Det havde i begyndelsen en overvældende tillid til, at det kunne hjælpe dette land frem mod demokrati. Derfor sendte vi en af de største observationsmissioner nogensinde til Etiopien.
<P>
Vesten ser Etiopien næsten som en allieret, og med Vesten mener jeg også USA. Vesten bifaldt også, at Somalia tilbød bistand til den etiopiske regering. Men hvad er der så sket internt? Internt har vi set, at fordi dette land er afhængigt af international bistand, især fra Vesten, så respekteres menneskerettighederne ikke, minoriteterne straffes på den ene eller den anden måde, og der er korruption hos politi og domstole. Vi har også observeret, at der er knap 40 mennesker i fængsel, som sandsynligvis vil blive idømt dødsstraf. Derfor mener jeg, at EU skal prøve at genåbne forhandlingerne med dette land i et samarbejde snarere end på en autoritativ måde. Vi er nødt til at overbringe den besked til Etiopien, at landet ikke kan fortsætte med at agere på denne måde.
<SPEAKER ID="183" NAME="László Kovács">
medlem af Kommissionen. - (EN) Fru formand! Jeg ønsker at forsikre Parlamentet om, at Kommissionen fuldt ud deler Parlamentets bekymring over de manglende fremskridt med hensyn til demokratisering i Etiopien og endog forværringen af situationen siden krisen efter valget i 2005.
<P>
Kommissionen greb i samarbejde med medlemsstaterne og det internationale samfund aktivt ind for at mindske spændingerne og opfordrede den etiopiske regering til at træffe praktiske foranstaltninger med henblik på forsoning og demokratisering af landet, genskabelse af tilliden og løsladelse af fængslede oppositionsledere og repræsentanter for medierne og civilsamfundet. Kommissionen understreger til stadighed over for Etiopien betydningen af reformer, herunder gennemførelsen af henstillingerne fremsat af EU-valgsobservatørmissionen i 2005.
<P>
Med hensyn til de politiske fanger har kommissionsformand Barroso og kommissær Michel ved flere lejligheder givet udtryk for deres bekymringer over for premierminister Meles Zenawi og stillet krav om en kort, retfærdig og gennemsigtig retssag og anmodet om, at de mere uhyrlige anklager trækkes tilbage, idet de har understreget, at de ikke mente, at en retssag var en passende løsning på de politiske problemer i Etiopien. De foreslog desuden den etiopiske premierminister, at de politiske fanger fik amnesti. Hensigten med tilstedeværelsen af en juridisk observatør fra EU under fangernes retssag er at minde de etiopiske myndigheder om, at EU har fokus på dette spørgsmål.
<P>
Til trods for den nylige løsladelse af 26 af de 131 oprindeligt tiltalte, hvor nogle af de oprindelige anklager var blevet frafaldet, er Kommissionen i øjeblikket alvorlig bekymret over, at 38 politiske fanger blev fundet skyldige den 11. juni, og at denne dom kan føre til dødsstraf.
<P>
Kommissionen, EU-medlemsstaterne og det internationale samfund følger situationen meget tæt også under hensyntagen til de igangværende mæglingsbestræbelser mellem de etiopiske myndigheder og fangerne. Kommissionen bakker op om mæglingen, men forventer, at denne mægling fører til en betingelsesløs løsladelse af de politiske fanger.
<P>
Kommissionen er klar over, at den politiske situation skyldes manglende demokratiske reformer og omfattende krænkelser af menneskerettighederne som f.eks. arrestationer og tilbageholdelse uden sigtelse. Jeg vil gerne forsikre Parlamentet om, at vi aldrig vil svigte de etiopiere, der arbejder for demokrati, hvoraf mange er blevet fængslet og tvunget til at forlade landet.
<P>
Selv om der er sket visse fremskridt med hensyn til de parlamentariske regler, er der ikke sket betydelige fremskridt med hensyn til de løfter, som premierministeren afgav til oppositionen efter valget, navnlig vedrørende valgreformer, den nationale valgkommission, mediereformer og domstolenes og sikkerheds- og militærstyrkernes uafhængighed.
<P>
Kommissionen er fortsat overbevist om, at vi bør fortsætte vores intense politiske dialog med de etiopiske myndigheder om disse vigtige spørgsmål i videst mulig omfang. Kommissær Michel, der har engageret sig personligt i dette spørgsmål, lægger stor vægt på at fastholde en åben og struktureret dialog med de etiopiske myndigheder inden for rammerne af Cotonou-aftalens artikel 8 om politisk dialog, idet dette er den bedste måde at fremme en bedre forvaltning, forsoning og demokrati. Kommissionen anerkender, at demokratiseringen vil tage tid, og vi skal være på vagt og være parat til at støtte regeringens tiltag i denne retning.
<P>
Med hensyn til dødsstraf understregede vi udtrykkeligt over for den etiopiske premierminister, at EU er imod anvendelsen af dødsstraf under alle omstændigheder og at vi mener, at afskaffelsen af dødsstraf er et afgørende skridt hen imod en øget menneskelig værdighed.
<SPEAKER ID="184" NAME="Formanden">
Tak, hr. kommissær.
<P>
Forhandlingen er afsluttet, og afstemningen finder sted om et øjeblik.
