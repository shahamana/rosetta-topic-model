<CHAPTER ID="002">
Mod sikrere, renere og effektiv mobilitet i Europa (forhandling) 
<SPEAKER ID="006" NAME="Formanden">
Næste punkt på dagsordenen er betænkning af Zita Gurmai for Transport- og Turismeudvalget om meddelelse fra Kommissionen til Europa-Parlamentet, Rådet, Det Europæiske Økonomiske og Sociale Udvalg og Regionsudvalget: Mod sikrere, renere og effektiv mobilitet i Europa - Første rapport om initiativet "den intelligente bil".
<SPEAKER ID="007" NAME="Zita Gurmai">
ordfører. - (HU) Mange tak. Fru formand, hr. kommissær, mine damer og herrer! I vores hverdag er vi i stigende grad afhængige af transport. Den europæiske økonomi er også afhængig af at have effektiv vejtransport. Øget trafik har dog givet anledning til alvorlige sociale problemer. Det skaber trængsel på vejene og i byerne, resulterer i alvorlige miljø- og sundhedsmæssige problemer, forspilder energi og forårsager frem for alt ulykker. Meget kort er her et par chokerende statistikker: Årlige kuldioxidemissioner fra vejtrafikken udgør i alt 835 millioner tons. 40.000 mennesker dør på vejene hvert år. Udgifter i forbindelse med trafikpropper i EU forløber sig til 50 milliarder euro om året svarende til 0,5 % af EU's BNP, og dette tal vil kunne stige til så meget som 1 % af EU's BNP i 2010.
<P>
Jeg har dog en god nyhed: Problemerne kan afhjælpes. Elektronisk stabilitetskontrol kan redde livet for omkring 4.000 mennesker hvert år, og hvis alarmsystemet eCall til køretøjer blev taget fuldt ud i brug i hele Europa, kunne antallet af vejulykker og dødelighed reduceres med helt op til 5-15 %. Det ville redde mere end 2.500 liv hvert år og udgøre økonomiske besparelser på 22 milliarder euro. Passende software og realtidsinformation i trafikcentre ville gøre det muligt med en 40 % reduktion i trængslen.
<P>
Det er tydeligt, selv ud fra de få tal jeg har nævnt, at intelligente systemer til køretøjer har ubestridelige fordele, men anvendelsen af disse systemer er indtil videre begrænset. I USA er elektronisk stabilitetskontrol dog ved at blive gjort obligatorisk i alle nye biler fra 2012. Den primære årsag til, at de ikke er mere udbredte er, at disse systemer er dyre, og de relevante oplysninger og den intelligente infrastruktur mangler. Vi må dog spørge os selv, om vi kan tillade en situation, hvor de europæiske borgere ikke er i stand til at nyde deres rettigheder? Ser I, jeg tror på, at hver eneste af dem og hver eneste af os også har ret til sikker, bæredygtig og effektiv mobilitet.
<P>
Fordi mobiliteten er øget, og fortsætter med at stige konstant, er de problemer, som jeg har nævnt, af europæisk omfang, og hvis mobiliteten er mindre end optimal eller usikker, skal vi reagere på europæisk plan. Markedsforhindringer skal fjernes, behovet for intelligente kommunikationsteknologier skal fremmes, og interoperabel intelligent infrastruktur skal udvikles på europæisk plan. Allerede opnåede resultater i den europæiske forskning og udvikling inden for informations- og kommunikationsteknologier skal bevares og forbedres, især med hensyn til passende samspil mellem bilist og køretøj. Alle de ting er uundværlige for den europæiske økonomi og det europæiske samfund, og de er også til gavn for den europæiske industri, da den industrielle sektor i Japan og USA (for bare at nævne et eller to eksempler) er vigtige konkurrenter. Europæiske beslutningstagere har erkendt dette, og det er grunden til, at initiativet "intelligente biler" er et flagskibsprojekt inden for i2010-initiativet.
<P>
Alt i alt er jeg derfor glad for meddelelsen fra Kommissionen, og jeg støtter de bestræbelser, der gøres af de berørte parter for på passende vis at udvide udbredelsen af intelligente information og sikkerhedsteknologier i køretøjer. Vi må erkende, at processen stadig er i sin vorden, men vi har nu oplysninger om den udvikling, der har fundet sted siden lanceringen af initiativet "intelligente biler". Det arbejde, vi allerede har gjort, er ikke ubetydeligt, og vi gør gode fremskridt. Samtidig afventer jeg dog den næste statusrapport med stor nysgerrighed, og jeg er overbevist om, at jeg også med mine beskedne ressourcer har bidraget til målet om at fremme udbredelsen af livsreddende, miljømæssigt forsvarlige trafikoptimeringssystemer i et så bredt omfang som muligt.
<P>
Sidst, men ikke mindst, vil jeg gerne benytte lejligheden til at takke alle, der støttede mig i mit arbejde: Kommissionens GD for Informationssamfundet og Medier, sekretariatet for Europa-Parlaments Udvalg om Transport og Turismeudvalg, og jeg takker mine kolleger her i Parlamentet og dem, der ikke kan være her i dag, for deres kommentarer og forslag til ændringer, og jeg takker de professionelle organisationer for alle deres nyttige råd, invitationer og forklaringer. Tak til alle for Deres samarbejde.
<SPEAKER ID="008" NAME="Antonio Tajani" LANGUAGE="IT">
Fru formand, mine damer og herrer, fru Gurmai! Selv om jeg er stedfortræder for kommissær Reding, der er ansvarlig for dagens forhandling, anser jeg spørgsmålet for at være af ekstraordinær betydning, da det er en del af den strategi, som Kommissionen og min afdeling agter at fortsætte i løbet af de næste par år, nemlig at reducere antallet af trafikdræbte i EU.
<P>
Vi har pligt til at betragte dette initiativ som en politisk prioritet. Borgerne ser på os, og især unge mennesker forventer, at vi giver dem et svar, råd, forslag og idéer, så de kan bruge EU's veje uden at risikere at miste livet.
<P>
Derfor er dagens forhandling, ligesom forhandlingen i går aftes, af ekstraordinær betydning, og derfor er de begivenheder, som Kommissionen organiserer, af ekstraordinær betydning. Et initiativ for unge, der vil blive afholdt i Bruxelles den 10. juli, giver dem en chance for at drøfte trafiksikkerhed, og en række arrangementer om trafiksikkerhed vil finde sted under det franske formandskab, hvoraf de vigtigste vil blive afholdt i Paris den 13. oktober, men der vil også være arrangementer rettet mod handling i denne sektor i andre europæiske byer med henblik på at øge befolkningens bevidsthed og særligt de unges bevidsthed.
<P>
Set i lyset af dagens forhandling vil jeg gerne takke Parlamentet som helhed og lykønske ordføreren med hendes fremragende og omfattende betænkning. Jeg glæder mig især over, at hendes betænkning anerkender det store potentiale for teknologier og systemer, der fremmes af initiativet "intelligente biler". Parlamentets støtte er afgørende, hvis disse systemer skal trænge igennem til trafikanterne.
<P>
Borgerne har fra starten været omdrejningspunktet, målet, for dette initiativ. Som trafikanter er borgere nødt til at stå over for stadig vanskeligere valg inden for mobilitet, og de beskeder, den offentlige og private sektor sender ud, er i nogle tilfælde forvirrende eller endda modstridende. Derfor glæder jeg mig over Parlamentets opfordring til at indføre yderligere foranstaltninger, såsom incitamenter, uddannelse af chauffører og informationskampagner for brugerne, for at hjælpe mere sikre og økologiske køretøjer med at vinde en større markedsandel.
<P>
Det er meget opmuntrende, særligt for mig som har været medlem af Europa-Parlamentet i mange år, at se Parlamentet anerkende eCall som en af de vigtigste prioriteter af initiativet "intelligente biler". Vi har gjort store fremskridt som følge af eCall, og ved udgangen af dette år vil Kommissionen fremlægge en ny meddelelse til Europa-Parlamentet og Rådet om fastsættelse af de sidste faser for gennemførelsen af eCall.
<P>
Derudover vil jeg gerne takke Parlamentet for dets støtte til vores bestræbelser på at finde den bedste måde at opnå energieffektivitet og reducere CO2-emissionerne gennem intelligent teknologi og for at vejlede os om de mulige foranstaltninger, der kan træffes. Denne sektor er imidlertid kun i sin begyndelse, og forordningen om CO2-emissionsreduktionsmål mangler f.eks. at blive gennemført. Jeg tænker igen på yderligere foranstaltninger i transportsektoren, især baseret på en integreret tilgang. Parlamentets støtte i denne forbindelse vil være af afgørende betydning.
<SPEAKER ID="009" NAME="Dieter-Lebrecht Koch" LANGUAGE="DE">
Fru formand, hr. kommissær, mine damer og herrer! Trafiksikkerhed bør borgerne kunne opleve i dobbelt forstand. Derfor kræver jeg i forbindelse med den betænkning, vi drøfter i dag, at forebyggelses- og oplysningsarbejdet om sikkerhedsfordelene ved kørselsassistentsystemer intensiveres. De fleste mennesker har ingen praktisk erfaring med disse systemer, og de kan derfor ikke forstå, at kørselsassistentsystemer for det første har et uomtvistet sikkerhedspotentiale - faktisk skyldes godt 80 % af alle ulykker menneskelige fejl - for det andet gør kørslen mere behagelig, for det tredje hjælper og aflaster føreren uden at fritage ham for hans ansvar og for det fjerde fremmer en økonomisk og miljøvenlig køremåde. Ifølge de seneste undersøgelser ville man med moderne kørselsassistentsystemer kunne undgå en tredjedel af de alvorlige ulykker, hvis disse systemer blev anvendt generelt.
<P>
Systemer som automatisk fartpilot ACC, vognbaneassistent og elektronisk stabiliseringskontrol (ESP) har et godt teknisk niveau og er meget pålidelige. De skal dog også kontrolleres regelmæssigt, og deres funktion skal kontrolleres efter større reparationer efter uheld. Intelligente bilsystemer bidrager til at undgå, at risikable situationer overhovedet opstår, og da de aflaster føreren, fremmer de en afslappet og forudseende køremåde.
<P>
Desværre er disse systemer endnu ikke standardudstyr. På trods af Vision Zero vil der også ske trafikulykker i fremtiden. Fra udgangen af 2010 bør alle nye biler være udstyret med det elektroniske satellitbaserede eCall-nødopkaldssystem, så der kan ydes professionel hjælp allerede i "den gyldne time" efter en ulykke, som lægerne kalder det.
<P>
Via det europæiske alarmnummer 112 informeres alarmcentralen eller redningstjenesten hurtigt og præcist. Men indtil redningsmandskabet når frem, bør vi alle være i stand til at yde førstehjælp. I moderne førerkabiner er der imidlertid også risiko for at blive overvældet af sanseindtryk. Det bliver stadig mere kompliceret at betjene dagligdags funktioner som ventilation, radio og navigationssystemer, og det kan sammen med de akustiske og optiske signaler fra hjælpesystemer som parkeringsassistent, kofangerkontroludstyr, startspærre ved alkoholpåvirkning eller overlæs og lignende distrahere føreren eller overbebyrde ham.
<P>
Der er mange muligheder, men det er fortsat et problem at erstatte til vognparken. Det er først og fremmest et spørgsmål om pris. Gennemsnitsalderen i den europæiske vognpark er desværre ikke faldende, men stigende. Biler skal være til at betale. Det har vi et ansvar for at sikre.
<P>
Til sidst en stor tak til fru Gurmai for hendes fremragende arbejde.
<SPEAKER ID="010" NAME="Silvia-Adriana Ţicău">
for PSE-Gruppen. - (RO) Fru formand, hr. kommissær, mine damer og herrer! Jeg vil gerne lykønske fru Gurmai for hendes betænkning, og jeg er overbevist om, også på grund af hende, at den køreplan, der skal udarbejdes af Kommissionen i efteråret 2008, til at fremskynde indførelsen af incitamenter for intelligente biler, vil blive mere ambitiøs.
<P>
Initiativet "intelligente biler", lanceret i 2006, er et vigtigt projekt i e2010, som udgør Kommissionens strategiske ramme for informationssamfundet indtil 2010. Et af elementerne i eSafety-programmet er gennemførelsen i 2010 af eCall-systemet, som automatisk vil tilkalde nødtjenester og levere data om køretøjets nøjagtige placering. Ikke desto mindre er det vigtigt for medlemsstaterne at underskrive aftalememorandummet. Jeg støtter indførelsen af dette system som standardudstyr i alle nye køretøjer fra 2010.
<P>
4.000 liv kan hvert år blive reddet i Europa ved at indføre elektronisk stabilitetskontrolsystemet, som mindsker risikoen for udskridning. Desværre er disse enheder efter bilfabrikanternes strategi tilgængelige i en forholdsvis lille andel og ofte i en pakke med meget dyre løsninger. Jeg mener, at det ikke er nok for os at sætte det mål, at stabilitetskontrolsystemet skal være tilgængeligt for alle modeller fra 2012, men det er også vigtigt at indføre incitamenter til, at køberen vælger denne mulighed. Det er blevet konstateret, at 60 % af front-bagende-sammenstød kunne undgås, hvis bilisterne havde bremsehjælpssystemer og antikollisionssystem. Forbedrede sigtbarhedssystemer, der udstyrer biler med selvjusterende forlygter, kunne også reducere dødelige ulykker med fodgængerofre med 30 % og antallet af ulykker med cyklister med 15 %.
<P>
Jeg mener, at det er yderst vigtigt at sikre fortroligheden af data, og jeg henleder opmærksomheden på det faktum, at den juridiske præcisering af ansvar i tilfælde af ulykker med biler, der er udstyret med bremseassistentudstyr eller udskridningskontroludstyr, er blevet presserende. Bilindustrien bør vedtage den europæiske kodeks for god praksis for udvikling og afprøvning af avancerede assistentsystemer for fabrikanter ... for bilister, der er udarbejdet af REPONSE.
<P>
Sidst, men ikke mindst, anser jeg eksistensen af Fællesskabet og nationale finansielle støtteordninger til køb af intelligente biler for at være af afgørende betydning for storstilet anvendelse af disse systemer. Jeg vil gerne lykønske fru Gurmai for hendes betænkning, og vi venter virkelig på en ambitiøs plan for indførelse af intelligente biler fra Kommissionen.
<SPEAKER ID="011" NAME="Paweł Bartłomiej Piskorski">
for ALDE-Gruppen. - (PL) Fru formand, hr. kommissær! Som vi sagde her i går, er De kommet her i Deres ny rolle på et særligt godt tidspunkt i vores forhandling om transport.
<P>
I løbet af disse dage har vi drøftet forskellige emner, som skal forbedre trafiksikkerheden og kvaliteten af transport. For to dage siden talte vi om fodgængeres og cyklisters sikkerhed, i går diskuterede vi transport af farlige materialer og sikre trafiksystemer. I dag overvejer vi selve køretøjerne, altså hvordan man gør køretøjer, der benyttes af mennesker på vejene i EU, så sikre som muligt.
<P>
For os er målet klart, nemlig at gøre det muligt for EU-borgere at bevæge sig mere effektivt rundt og gøre deres liv mere komfortabelt, men samtidig bør de føle sig mere sikre, så vi takket være vores forskrifter kan fortælle vores vælgere, fortælle folk, at vi har gjort et positivt bidrag. Specifikke foranstaltninger, der træffes af Europa-Parlamentet, viser ikke bare vigtigheden af Parlamentet, de viser også, at EU-lovgivning og europæiske institutioner bringer noget positivt og konkret ind i alles tilværelser.
<P>
Vi skal huske på, at når vi drøfter initiativer til at gøre køretøjer mere sikre, er der to ting at holde sig for øje. Først og fremmest er der bilen selv og alle de systemer, som vi overvejer: systemer til hastighedskontrol, til stabilitetskontrol, til opretholdelse af afstanden mellem køretøjer. Alle disse støttesystemer er sammen med navigationssystemer meget vigtige ting, der forbedrer bilens funktion, som er det værktøj, der bruges af dem, der rejser ad vej.
<P>
Men vi skal også huske på, og det er hensigtsmæssigt at gøre opmærksom på dette i disse indlæg, at for vores borgere, for de, der rejser med bil, er spørgsmålet om kommunikation også meget vigtigt, hvis der skulle ske en tragedie, en ulykke, eller nogle uheld. Vores borgere føler sig overbevidste om, at takket være det tekniske udstyr og de systemer, som vi indfører, vil de få hjælp så hurtigt som muligt.
<P>
Begge disse spørgsmål er meget vigtige. Begge, dvs. effektive informationssystemer, så hjælp kan nå frem i tilfælde af en ulykke, og samtidig systemer, der forbedrer selve køretøjerne.
<P>
Når vi diskuterer denne betænkning, som min politiske gruppe støtter, skal vi også huske dens begrænsninger. Først og fremmest må vi ikke glemme, når vi taler om en intelligent bil, at en meget vigtig del af en intelligent bil er en intelligent bilist. Det har ikke nogen ringe betydning, og det uddannelsesmæssige spørgsmål er meget vigtigt. Vi har ved en række lejligheder set, at teknologiske fremskridt ikke var ledsaget af forbedringer i sikkerheden. Hvorfor? Fordi på trods af forbedret teknologi og hurtigere biler følte bilisterne sig uovervindelige, når de kørte i deres biler. Bedre veje betød, at de kunne køre hurtigere. Af denne grund er spørgsmålet om uddannelse, der viser, hvad der er nyttigt i moderne teknologi, men også dens begrænsninger, og som desuden viser, hvordan bilister ikke bør misbruge den moderne teknologi, som vi, håber jeg, vil gennemføre, også meget vigtigt.
<P>
Spørgsmålet om markedskræfterne har også været rejst, da der ikke er nogen garanti for, at de reguleringer, som vi selv indførte, uanset hvor gode, nyttige, relevante og gavnlige for bilisterne de måtte være, vil resultere i en umiddelbar udskiftning af køretøjer til fordel for biler, som vi anser for at være mere sikre, mere effektive og lettere at bruge. Der er ingen garantier, fordi der naturligvis er prisbarrieren. Denne barriere kan i høj grad indskrænke adgangen til disse køretøjer. Jeg er ikke tilhænger af systemer, der involverer finansiering, og både for Kommissionen og for os alle er det også noget af en intellektuel udfordring at vide, hvad man skal gøre, ikke bare for at skaffe mere sikre køretøjer og bedre veje, men for at få vores borgere, borgerne i EU, til at ville bruge dem og have den økonomiske kapacitet, der er nødvendig til dette formål.
<P>
Jeg vil gerne takke ordføreren og endnu en gang udtrykke min store støtte til denne betænkning.
<SPEAKER ID="012" NAME="Sepp Kusstatscher" LANGUAGE="DE">
Fru formand, hr. kommissær - De er ny i denne forsamling - mine damer og herrer! Vi har her en betænkning med en overflod af idéer. Jeg kan kun komplimentere ordføreren fru Gurmai for de mange idéer, der er kommet med her, til at gøre mobiliteten på vejene mere teknisk avanceret.
<P>
Først må jeg dog lige af med en bemærkning om udtrykkene "intelligent bil", "intelligente infrastrukturer" og "intelligente sikkerhedsforanstaltninger". Som jeg allerede har sagt i Transport- og Turismeudvalget, så finder jeg det uacceptabelt at anvende dette udtryk om biler og veje. Intelligenzia, intelegere, intelligence - disse latinske udtryk har noget at gøre med indsigt, erkendelsesevne og forståelse. Intelligens viser sig ved fornuftig handling. Det er altså en kognitiv evne hos mennesket, evnen til at forstå, at abstrahere og løse problemer og anvende viden. Det er rent sprogligt noget fælt vrøvl at tale om intelligente biler og intelligente veje!
<P>
Fru Gurmai skriver i begrundelsen til sin betænkning: "Den fortsat stigende vejtrafik skaber alvorlige sociale og miljømæssige problemer: trafikproppper på vejnettet og i byområder, skadelig indvirkning på miljøet og folkesundheden, energispild, ulykker og frem for alt unødvendige tab af liv." Det er jeg helt enig i. Jeg vil heller ikke bestride, at sindrig teknik - som det anføres i dette dokument - kan være en hjælp til at gøre trafikken mindre farlig og mere miljøvenlig. Det er imidlertid en meget begrænset løsning på de virkelige sociale problemer og miljøproblemer.
<P>
Jeg har i den seneste tid flere gange været på besøg på skoler. Ved den lejlighed har jeg spurgt flere af eleverne på de højere klassetrin, hvad der efter deres mening var hovedårsagerne til de mange ulykker på vejene. Det første svar var altid "for høj og farlig hastighed og alkohol". De løsninger, vi her kommer frem til, er dog næsten udelukkende den slags løsninger, som er fremført i bilindustrien, som forsøger at sælge stadig flere ny og teknisk avancerede biler.
<P>
Hvis de stigende brændstofpriser er et problem, hvis energiforbruget generelt skal sænkes drastisk, hvis den uansvarligt store udledning af CO2 skal reduceres, og hvis vi vil gøre noget ved klimaændringerne, så kommer vi ikke til at rette o+p på dem med filosofien om stadig mere, stadig højere, stadig hurtigere, stadig mere avanceret, stadig mere mobil, vi opnår det tværtimod med en anden livsstil, hvor langsommere, mere beskeden og mere sparsommelig er på dagsordenen.
<P>
Der er især et punkt, jeg må anfægte. Ordføreren skriver nemlig: "For forbrugeren er rimelige priser en vigtig faktor. Mange forbrugere har ganske enkelt ikke råd til de pågældende systemer. Det er derfor vigtigt, at intelligente transportsystemer hurtigst muligt kommer ned i pris og bliver bredt tilgængelige." Miljø- og prognoseinstituttet i Heidelberg (UPI) beregnede for nogle år siden, at en personbil i Tyskland i gennemsnit hvert år bliver støttet med godt 3.000 euro af staten, med andre ord af skatteyderne, hvis man tager højde for alle trafikkens direkte og indirekte omkostninger. Det går ikke an, at man offentligt støtter ødelæggelsen af miljøet og risikoen for folkesundheden. Tværtimod skal de, der forårsager skaderne, betale i henhold til princippet om gennemsigtighed i omkostningerne.
<P>
Det er ikke kun anlæg og vedligeholdelse af veje, der er omkostningsfaktorer, men også arealforbrug og de mange forskellige skadevirkninger på naturen og menneskene. Forstå mig ret: Jeg er ikke modstander af en bedre teknologi
<P>
men jeg er imod denne blinde tillid til teknologien. Vi bør, hvis vi vil subsidiere mobiliteten, dernæst støtte jernbanen og den offentlige nærtrafik, cyklisme og fodgængere. Det ville være mere intelligent, sundere, mere sikkert og mere miljøvenligt.
<SPEAKER ID="013" NAME="Wiesław Stefan Kuc">
for UEN-Gruppen. - (PL) Fru formand! Zita Gurmais betænkning og de anbefalinger, den indeholder, er endnu et skridt mod at forbedre trafiksikkerheden i EU. De fleste af os bruger køretøjer på disse veje. De er udstyret med teknologier, der konstant forbedres: katalysatorer, ABS, ASC, lys, sikkerhedsseler osv. Men som altid er der et "men". Generelt set er dette elektroniske udstyr lavet til dyre biler, som gennemgår sikkerhedstests, har deformationszoner og er udstyret med mange airbags eller særlige seler. Disse køretøjer kan modstå næsten enhver ulykke, men desværre er de fleste af køretøjerne på vejene mellem- eller lavpris køretøjer. Hvad der er endnu mere vigtigt er, at salget af disse biler konstant stiger, og ifølge bilblade vil vi snart blive oversvømmet af en bølge af billige biler fra Indien, Kina og andre lande. Naturligvis er prisen forbundet med kvalitet og udstyr. Biler, der koster mellem 2.000 euro og 5.000 euro, har ikke meget andet end en motor, rat, hjul, sæder og muligvis i nogle lande en enkelt sikkerhedssele.
<P>
Det er meget opmuntrende, at der i en sådan situation er mennesker, der forsøger at gøre os mere sikre. Priserne er konstant faldende, og obligatorisk udstyr kan konstant udvides. Ikke bare sikkerhedsseler eller økologiske motorer. Måske kan ABS eller automatisk stabilitetskontrolsystemer, ASC, i fremtiden blive obligatoriske.
<P>
Jeg vil gerne lykønske Zita Gurmai med hendes innovative betænkning. Jeg er sikker på, at betænkningen trods de komplicerede navne og funktionen af dette udstyr vil blive mødt med forståelse og støtte. Vi forsøger at bekæmpe et stort antal dødsulykker, og vores politiske gruppe vil støtte denne betænkning, som vi gjorde med de tidligere, der blev diskuteret i går af mine kolleger.
<SPEAKER ID="014" NAME="Johannes Blokland">
for IND/DEM-Gruppen. - (NL) Fru formand! Jeg takker ordføreren, fru Gurmai, for hendes betænkning. Hun har valgt den rigtige tilgang. Hr. Kusstatscher har naturligvis ret i sin filosofiske kritik af udtrykket "intelligent bil". Naturligvis taler vi her om kunstig intelligens, og så må vi også inkludere det ord.
<P>
Der er tre punkter, der skal præciseres i beslutningen om den intelligente bil. For det første skal udviklingen af den intelligente bil være til gavn for et rent miljø. For det andet skal dens udvikling have en positiv effekt på trafiksikkerheden. Jeg er glad for, at disse punkter også blev gjort klart i fru Gurmais betænkning. Jeg vil også gerne komme med følgende kommentarer.
<P>
Først og fremmest tror jeg, at det er vigtigt, at der gøres en indsats, når den intelligente bil skal udvikles, for at opfylde EU's miljømål. Betænkningen nævner, at Kommissionens mål for nye personbiler og lettere varevogne er ikke at udlede mere end et gennemsnit på 120 g pr. km CO2. Jeg vil gerne tilføje, at målet for 2020 er 80 g pr. km. Jeg tror, at udviklingen af intelligente biler også kan være nyttig til at nå dette mål. I den bæredygtige udvikling af energikilder til biler er der helt sikkert en række andre intelligente muligheder for at opnå målene for CO2-emission.
<P>
Dernæst mener jeg, at udviklingen af intelligente biler også er til fordel for trafiksikkerheden. Betænkningen har drøftet dette udførligt, så jeg skal ikke sige mere om det her.
<P>
Hvad angår betragtning J, skal det være tydeligt, at uanset om den teknologiske udvikling får bilister til at føle sig mere sikre og derfor mindre ansvarlige, er det op til den enkelte bilist at køre forsigtigt. Dette princip skal stadig gælde, og det er udmærket, hvis bilister bliver mindet om det.
<P>
Mine afsluttende bemærkninger handler om betænkningen som helhed. Det er meget vigtigt, at udviklingen af intelligente biler ikke anskues isoleret fra miljøet for udviklingen af en intelligent bil. Særligt denne kombination tilbyder mange muligheder for at begrænse forureningen og forbedre trafiksikkerheden. Et godt trafiksystem er af afgørende betydning for samfundet. Vi er nødt til at acceptere, at transport sker på bekostning af miljøet og fortsat vil være forbundet med ulykker.
<P>
Men udviklingen af intelligente transportsystemer kan helt sikkert medvirke til at minimere disse negative virkninger af transport. Derfor vil jeg gerne igen henlede opmærksomheden på betragtning 13. Jeg forventer stor opbakning fra medlemsstaterne og Kommissionen til indførelsen af arrangementer om økologi og køretøjsikkerhed.
<P>
Jeg vil også understrege, at det er vigtigt, at viden om intelligente transportsystemer bliver ordentligt fordelt. Det er trods alt sandsynligt, at den viden vil være til rådighed i de medlemsstater, der relativt set lider mindre under de negative virkninger af transport, som jeg nævnte tidligere. I så fald ville det være godt, at udvikle et system. der på den ene side sikrer, at denne vigtige viden også gøres tilgængeligt i medlemsstater, som har en stor interesse i det, og på den anden side tager behørigt hensyn til de intellektuelle ejendomsrettigheder for udviklere af de intelligente transportsystemer. Efter min mening bør medlemsstaterne lave klare indbyrdes aftaler på dette punkt.
<SPEAKER ID="015" NAME="Luca Romagnoli" AFFILIATION="NI">
(IT) Fru formand, mine damer og herrer! Jeg lykønsker fru Gurmai for den række idéer, som hun har lagt frem, og jeg må sige, at der er så meget menneskelig og kunstig intelligens i denne betænkning, og jeg håber, at førstnævnte altid vil tage forrang frem for sidstnævnte, for ellers strækker det en mængde andre spørgsmål med sig, og mens et af vores mål derfor må være at foreslå mere sikre, renere og mere intelligente køretøjer, må vores mål også som foreslået være, at halvere antallet af dødsfald på vejene inden 2010.
<P>
I Italien var der indtil for nylig en frygtindgydende reklame på tv, der viste, hvordan en hel landsby forsvandt fra det italienske landskab, en hel kommune, der svarer til og er på samme demografiske størrelse som disse mere end 40 tusinde europæiske borgere, der forsvinder fra vores Europa hvert år. Hvert skridt skal derfor tages for at skabe en drastisk reduktion i antallet af dødsfald og også for at nedbringe antallet af mennesker, som ikke dør, der udgør en enorm social omkostning, fordi så mange af dem er handikappede på livstid eller har andre handicap og vejer tungt på vores sociale system og på vores samvittighed, og derfor må alt gøres ud fra dette synspunkt.
<P>
Jeg er enig i, at teknologien, der anvendes på køretøjer og infrastruktur, er yderst vigtig for sikkerheden - ingen sten må stå uvendt tilbage, når det drejer sig om sikkerhed og hjælp, som hr. Piskorski og hr. Kuc har sagt - men det er også nødvendigt, at for bilisterne er intelligente og informerede. Efter min mening er drastiske foranstaltninger derfor også nødvendige for at begrænse hastigheden og øge de sanktioner, der kan træffes, når bilister er ansvarlige, og her jeg må sige, at den nye italienske regering nu også begynder at komme med nogle interessante svar.
<P>
Jeg undrer mig f.eks. over, efter hvilket kriterium biler med utænkelige hastigheder stadig markedsføres, og for at tage det op, som hr. Kusstatscher sagde, hvis der ikke er nogen intelligens fra forbrugerens side, som køber biler af denne type, og kører dem i vores byer, så ligger ansvaret hos dem, der administrerer og er ansvarlige for at træffe beslutning om frihed for personer, der aldrig kan få lov til at begrænse friheden hos andre, som desværre ofte er fysisk elimineret i sådanne tilfælde.
<SPEAKER ID="016" NAME="Luís Queiró" AFFILIATION="PPE-DE">
(PT) Fru formand, hr. kommissær, mine damer og herrer! Den betænkning, vi drøfter her, hvis ordfører jeg gerne vil lykønske, er en glimrende lejlighed til at kombinere det bedste aspekt af den teknologiske udvikling med det vigtigste aspekt af trafiksikkerheden, hvilket er sikkerheden i sig selv.
<P>
Udvikling af nye informations- og kommunikationsteknologier har gjort det muligt at nå de politiske og sociale mål om at nedbringe antallet af ofre for trafikulykker, som uundgåeligt plager Europas veje.
<P>
Hvis det potentiale, der således stilles til rådighed, dog skal udnyttes fuldt ud, skal oplysningskampagnerne omfatte kort, klar og forståelig information om de nye intelligente systemer i køretøjer, og skal nå ud til det størst mulige publikum.
<P>
Det er vigtigt at sikre, at udvikling og anvendelse af IKT-baserede "intelligente køretøjsystemer" er mere og mere accepteret på internationalt plan, og behovet for at sikre, at medlemsstaterne og erhvervslivet fremmer og støtter investeringer i sådanne systemer, er der fortsat.
<P>
En integreret tilgang til disse problemer vil også tillade en række fælles sikkerheds og miljømæssige målsætninger, der skal tages hensyn til, især i forbindelse med infrastruktur og bilisternes adfærd, som mange af parlamentsmedlemmerne allerede har understreget.
<P>
Sandheden er imidlertid, at ikke alle aspekter af denne proces fungerer godt. Markedsføringen af disse systemer er stadig svag. Deres høje omkostninger, som allerede nu betyder, at de sikreste biler er luksusbiler for mange mennesker, og manglen på formidling og oplysningskampagner om deres fordele forhindrer større gennemslagskraft på markedet.
<P>
Det er derfor meget vigtigt at sikre, at forhandlinger om at gøre eCall-systemet til standard på alle nye køretøjer fra 2010 bliver en succes, som kommissæren allerede har sagt. Det anslås, at dette initiativ alene kunne spare op til 2.500 liv hvert år, efter at det er fuldt udbygget i Europa.
<P>
Et andet grundlæggende aspekt af denne betænkning er målsætningen om en 100 % udbredelse af elektronisk stabilitetskontrol i alle nye køretøjer fra 2012, noget der også vil redde tusindvis af menneskeliv og undgå mange skader på de europæiske veje hvert år.
<P>
Vi vil derfor gerne spørge kommissæren, om han er i stand til at forsikre os om, at dette mål stadig gælder for den planlagte dato, 2012.
<P>
Vi skal alle endnu en gang føle, at vi er involveret i bekæmpelsen af dødsfald på de europæiske veje ved at søge effektive og vedvarende løsninger for anvendelsen af nye teknologier til vejtransportsektoren. Det er derfor af afgørende betydning, at de interesserede parter koordinerer deres aktiviteter, og at Kommissionen og medlemsstaterne støtter forskning i nye informationsteknologier, og at bilisterne bliver gjort opmærksom på deres sikkerhedsmæssige fordele.
<P>
Kort sagt skal alle parter arbejde sammen om at gøre disse systemer et almindeligt og økonomisk tilgængeligt produkt på markedet, således at forbrugerefterspørgslen stiger.
<SPEAKER ID="017" NAME="Robert Evans" AFFILIATION="PSE">
(EN) Fru formand! Jeg tilslutter mig de øvriges tak til ordføreren for hendes arbejde med at bringe dette initiativ for Parlamentet.
<P>
Jeg sagde i går aftes i en af forhandlingerne, at vi befinder os i en uge, hvor der er en masse selvransagelse i EU om, hvad den europæiske idé er, og hvordan vi kan genskabe borgernes tillid og virkelig vise folk i Europa, at vi gør et værdifuldt stykke arbejde og beskytter dem, deres familier og deres interesser.
<P>
Jeg tror, at dette er et andet eksempel, hvor vi ser på sikkerhedsforanstaltninger og på anvendelsen af den mest moderne teknologi til at hjælpe dem, når de kommer i vanskeligheder. Vi forsøger at argumentere for, at biler skal være bedre udstyret. Dette gælder selvfølgelig hele Europa fordi biler fremstilles i næsten alle europæiske lande (der fremstilles langt færre, må jeg sige, i Det Forenede Kongerige, end der gjorde før). Folk kører biler, der er franske, italienske eller tyske, som er fremstillet i Spanien eller Storbritannien og samles andre steder, og naturligvis skal vi have transnational lovgivning til at støtte de højest mulige standarder. Hvis dette betyder, at vi gennem dette initiativ kan redde liv ved at få lægehjælp rundt, og vi kan hjælpe mennesker, som muligvis ellers ikke havde overlevet, når de var ude for en ulykke, så er dette noget, som en britisk statsborger og borgere i de andre europæiske lande og Irland bør være i stand til at vurdere.
<P>
Vi kan se på dette initiativ og synes, at det er meget futuristisk og ikke vil ske i den nærmeste tid. Men det er ikke så længe siden - jeg tænker på for 30 år siden, da jeg fik min første bil, og jeg ser rundt i lokalet og måske er der medlemmer her, der kan have fået deres første bil for længere tid siden end det - at biler ikke automatisk havde radioer. Nu tror jeg ikke, at det er muligt at købe en bil uden radio, cd-afspiller eller den slags ting. Nu fremstilles biler, som den foregående taler sagde, til at køre hurtigere og hurtigere og er mere avancerede end nogensinde. Satellitnavigationssystemer, e-systemer, som vi taler om her, vil snart være i bilerne, og de vil formentlig være standard om ca. 20 års tid. Det er noget, vi skal glæde os over, og vi bør sprede nyheden. Derfor lykønsker jeg alle de involverede.
<SPEAKER ID="018" NAME="Zdzisław Zbigniew Podkański" AFFILIATION="UEN">
(PL) Fru formand! At udstyre biler med automatiske stabilitetskontrolsystemer og automatisk ulykkesanmeldelse er blevet nutidens udfordring. Der er mange argumenter, der taler for. Det første af disse er behovet for at forbedre sikkerheden for bilister og andre trafikanter. Der er 41.600 dødsulykker på de europæiske veje hvert år. Det resulterende handicap samt skade på helbredet hos flere tusinder trafikanter er et stærkt argument for os alle. Der ville være mange færre dødsfald, hvis nødhjælpen kom hurtigere frem til folk i nød, så indførelsen af et automatisk ulykkesanmeldelsessystem er en afgørende løsning.
<P>
En tredje vigtig faktor, der har en væsentlig indflydelse på antallet af ulykker, er vejenes tilstand. Investeringer i veje er af afgørende betydning, især i de nye medlemsstater og i tilbagestående områder med dårlig infrastruktur. Ved modernisering og udvidelse af vejnettet er det vigtigt at være opmærksom på omgivelserne. Vejtræer, der vokser lige ved siden af vejene, er en væsentlig faktor, der øger antallet af trafikdræbte.
<P>
Innovation i automotivindustrien betyder ikke kun motorkøretøjssikkerhed eller menneskers sikkerhed. Det indebærer også at reducere de skadelige miljømæssige virkninger, der er forårsaget af CO2-emissioner fra biler. Det er godt, at ordføreren også har taget fat på dette problem, samt mange andre emner. Af denne grund vil jeg gerne give min varme påskønnelse for et veludført arbejde.
<P>
Det eneste, jeg ikke er enig i, er navnet "intelligent bil". Jeg er enig med den foregående taler, der sagde, at dette begreb er forbeholdt følende væsener. Hvis vi følger denne tankegang, så vil vi ende med en situation, hvor "intelligente biler" vil blive kørt af teknisk dygtige bilister. Hvem ville vi i en sådan situation inddrage i de uddannelsesmæssige aktiviteter, der er så vigtige for at forbedre trafiksikkerheden og for at drage fordel af civilisationens tekniske resultater?
<SPEAKER ID="019" NAME="Reinhard Rack" AFFILIATION="PPE-DE">
(DE) Fru formand! Jeg er ordfører for spørgsmålet om mobilitet i byerne, og min primære opgave i øjeblikket er vel at få plenum til på junimødet at stemme om den betænkning, der allerede er færdig i Transport- og Turismeudvalget, så vi kan sende de rigtige signaler i rette tid i forbindelse med Kommissionens planlagte handlingsplan om dette spørgsmål til efteråret. Et af disse signaler relaterer direkte til vores emne i dag.
<P>
Vi har generelt, men især i byerne, i stigende grad problemer med at rejse nok penge til en storstilet udbygning af hardwaren, dvs. vejene. Det er der også en række gode grunde til at lade være med. Derfor er vi tvunget til at sørge for en bedre udnyttelse af den knappe ressource, som vejene er, ved at anvende den rigtige software, med andre ord intelligente biler, og ved at organisere trafikken intelligent. Når det gælder om at undgå kødannelser, har vi uden tvivl brug for ny og bedre teknologi.
<P>
Her organiserede vi i forbindelse med vores drøftelser i Transport- og Turismeudvalget en høring, hvor vi ikke overraskende fik den melding fra branchens repræsentanter, at alt er muligt. Meget er muligt, men dels skal industrien have signaler i god tid, og dels skal det sikres, at de førerstøttesystemer, når de er udviklet, bliver monteret i den store masse af biler og ikke er forbeholdt dem, der har råd til at købe sig en meget veludstyret bil.
<P>
Det er et argument, som med rette er blevet nævnt under vores diskussion i dag. Det kan ikke være et spørgsmål om at reservere den bedste nye teknologiske udvikling til meget få biler og dermed faktisk efterlade de fleste bilister med de samme gamle problemer, som er vanskeliggjort ved, at systemerne ikke rigtig er forenelige. Hvis vi virkelig ønsker at udforske problemet med trafikbevægelser og de problemer, de skaber for os, samt de muligheder, som personlig mobilitet giver os, så har vi brug for et stort antal meget tætkoordinerede tiltag.
<P>
I denne forbindelse vil jeg gerne nævne et sidste argument, som hr. Koch også har været inde på. Ny, god, forbedret teknologi kan føre til, at bilerne bliver mere sikre, og vejtrafik bliver mindre farligt, men det kan også misbruges og støtte en fejlopfattelse hos bilister om, at da deres bil kan alt, behøver de ikke længere være så opmærksomme på at køre sikkert. Afslappet kørsel er en god ting, men jeg mener, at det er langt vigtigere at køre sikkert og frem for alt være opmærksom på konsekvenserne af éns kørsel. Dette er derfor et andet område, hvor vi ikke må glemme den psykologiske betydning af ny udvikling.
<SPEAKER ID="020" NAME="Bogusław Liberadzki" AFFILIATION="PSE">
(PL) Fru formand, hr. kommissær! Jeg vil gerne lykønske Zita Gurmai meget varmt. Ud over hendes intellektuelle input, har hun også gennemført en række salgsfremmende aktiviteter og har virkelig givet alt, hvad hun havde i denne betænkning. Vores varme påskønnelse og tak til ordføreren.
<P>
I dag taler vi om en intelligent bil. Lad os ikke bekymre os om, hvorvidt betegnelsen "intelligent" er god eller ej. I går talte vi om intelligente veje uden faktisk at kalde dem intelligente veje. I går havde vi langt flere forbehold end i dag. I dag forstår vi hinanden bedre. Der er selvfølgelig en tredje faktor, som er den intelligente bilist. Hvad skal bilistens intelligens indebære? Først og fremmest bør han ønske at drage fordel af en intelligent bil. Vi er nødt til at overbevise bilister om, at der er en økonomisk beregning, der skal foretages. Hvor meget smerte er vi klar til at lide, hvor mange dage på hospitalet, for at spare 1.000 euro ved at købe et mindre teknologisk avanceret køretøj? For at være klar over at denne teknologisk avancerede bil og vej kan betyde færre ulykker, mindre alvorlige ulykker, og en bedre livskvalitet, og at dette kan være inden for rækkevidde, forudsat, og jeg gentager, at vi forstår, at det er umagen værd at bruge 1.000 euro på denne nye teknologi.
<SPEAKER ID="021" NAME="Malcolm Harbour" AFFILIATION="PPE-DE">
(EN) Fru formand! Må jeg først og fremmest byde Antonio Tajani hjertelig velkommen og lykønske ham med hans udnævnelse. Det er meget vigtigt, at han er her til denne væsentlige debat.
<P>
Jeg vil gerne først hylde Zita Gurmai, der har gjort et fremragende stykke arbejde, ikke blot med at sammensætte denne betænkning, men også i forbindelse med at fremme hele eSafety-programmet for den intelligente bil.
<P>
Men jeg vil bare sige til Kommissionen, at det et bemærkelsesværdigt eksempel på, hvordan et initiativ fra Kommissionen kan bringe folk sammen på tværs af deres egne tjenester, for som du ved, var fru Reding og hendes forgænger hr. Liikanen aktivt involveret i dette. Jeg er glad for at se mine venner André Vits og Juhani Jaaskelainen sidde bag kommissæren, fordi de har været medvirkende til at inddrage alle deltagerne og virkelig gøre fremskridt, og jeg gentager, hvad Robert Evans siger, det er et bemærkelsesværdigt eksempel på, hvordan de europæiske institutioner kan arbejde sammen uden tung lovgivning og med en klar vision om at bevæge sig fremad.
<P>
Det eneste, jeg beklager i dag - og jeg håber, formanden vil tage dette op på vegne af Parlamentet - er, at de andre hovedaktører i hele programmet for den intelligente bil er bemærkelsesværdigt fraværende fra forreste række her, for Rådet har et afgørende ansvar her. Medlemsstaterne er for en stor del ansvarlige for meget af den detaljerede lovgivning, der vil hjælpe med at indføre disse programmer og hjælpe vores borgere. Hvorfor er de her ikke for at lytte til denne forhandling?
<P>
Jeg vil blot komme med et par bemærkninger for at følge op på, hvad parlamentsmedlemmerne har sagt om det afgørende spørgsmål om biler og veje. Lad mig sige til de parlamentsmedlemmer, der har talt om sikkerhedsanordninger i køretøjer, at hele processen med udviklingen af industrien har været et teknologisk fremskridt, det er skam rigtigt, at sikkerhedsnyskabelser er påbegyndt først på dyrere biler med lavere volumen og derefter er sivet ned til at blive tilgængelig på billigere biler. Nu vil alle biler, der sælges i EU, have blokeringsfri bremsesystemer. Det er et intelligent system, fordi intelligens efter min opfattelse er at indsamle og bruge oplysninger. Det er, hvad disse systemer gør. Når du har informationsindsamlingssystemet på, kan du derefter bruge det til antiudskridningssystemer. Ekstraomkostningerne er meget lavere.
<P>
Men hvis vi har eCall-systemet, så ville alle biler væreudstyret med det eksterne informationsindsamlingssystem, som er det, vi ønsker, der også skal interagere med intelligente vejsystemer, hvor vi også indsamler oplysninger.
<P>
Tilbage i min region - og for resten, Robert Evans, producerer Det Forenede Kongerige nu biler, der er tæt på sit historisk højeste niveau, og vi har flere bilproducenter i Det Forenede Kongerige end i noget andet EU-land, så undlad venligst at kritisere vores bilindustri - på min lokale motorvej har vi Storbritanniens første intelligente motorvej, som åbner baner og kontrollerer hastigheden i henhold til trafikstrømmen, og jeg kan fortælle Dem, at ikke alene flyder trafikken mere gnidningsløst, men brændstofforbruget er ligeledes blevet bedre. Det er en vind-vind-vind-situation.
<P>
Det er, hvad det hele handler om. Det handler om at vinde ved hjælp af efterretninger, og jeg håber, at I alle vil støtte det.
<SPEAKER ID="022" NAME="Genowefa Grabowska" AFFILIATION="PSE">
(PL) Fru formand! Jeg vil gerne lykønske Zita Gurmai, fordi hun har gjort noget fantastisk - hun har magtet og udarbejdet en fremragende betænkning på et område, der synes at være meget teknisk og "maskulint".
<P>
Vi lever i et samfund, der er præget af informationsteknologi. Denne form for udstyr er med os fra morgen til aften. Vi fandt meget hurtigt ud af, at det gør livet lettere, og vi lærte hurtigt at drage nytte af det. Af denne grund har det været en glimrende udvikling, at Kommissionen som en del af den overordnede strategi for informationssamfundet og medier har fundet et emne, der berører os meget tæt på, nemlig sikkerheden for mennesker og trafiksikkerhed, og har udarbejdet initiativet "intelligente biler". Jeg kan godt lide navnet "intelligent bil", jeg har ikke nogle problemer med det, da jeg kan forstå, at det bliver brugt figurativt. Det er et interessant navn, "intelligent bil", det tiltrækker folks opmærksomhed, fanger medierne, det er ikke ment bogstaveligt. For mig er dette navn et symbol på den moderne europæiske transport, som takket være ny informations- og kommunikationsteknologi vil blive endnu mere sikker, mere økologisk og mere effektiv.
<P>
Det primære formål med den intelligente bil er at hjælpe folk. Dernæst kommer fordelene for miljøet, og sidst bør det gøre den europæiske transport mere effektiv. Jeg ved ikke, om den intelligente bil vil have brug for enorme salgsfremstød og reklame. Folk er naturligvis nysgerrige og vil gerne købe nyskabelser, især når de er økonomisk tilgængelige.
<P>
Jeg er overbevist om, at selv om denne type bil er en smule dyrere, vil alle, der køber den, føle, at de investerer i deres egen sikkerhed. Jeg tror også, at de ikke føler, at de har spildt de få euro ved at sikre deres sikkerhed. Det eneste, jeg vil sige, er, at brugerne ikke kun skal vide, hvad der er i den intelligente bil, men også vide, hvordan det fungerer, og har brug for at lære at betjene den moderne teknologi, som vi så ofte har en teoretisk tilgang til, men aldrig rigtig bruger.
<P>
Jeg vil gerne se, at den "intelligente bil" som en del af sin sikkerhedsinstruktion forbyder brugen af mobiltelefoner, og at mobiltelefoner i biler bør være installeret på en sådan måde, at de ikke tager bilistens opmærksomhed væk fra vejen.
<P>
Mit sidste punkt er, at selv den mest intelligente bil udstyret med alle de nyeste finesser og teknologi vil ikke opfylde vores forventninger, hvis bilisten begår fejl, og hvis vejsystemet i Europa ikke er så godt, som det allerede er tilfældet i visse EU-lande.
<SPEAKER ID="023" NAME="Marian-Jean Marinescu" AFFILIATION="PPE-DE">
(RO) Fru formand, mine damer og herrer, hr. kommissær! Det er en stor glæde for mig, at tale til Dem i Deres nye stilling. Jeg lykønsker fru Gurmai for denne meget nødvendige betænkning.
<P>
Olieprisen er steget foruroligende meget og bestræbelserne på at erstatte traditionelle brændstoffer har endnu ikke givet de forventede resultater, og lige for øjeblikket er løsninger enten for dyre eller kontroversielle eller ikke tilstrækkeligt testet ud fra et teknologisk synspunkt. Ikke desto mindre er bilen fortsat det mest populære transportmiddel for europæere, og desværre forårsager denne præference mange problemer, både fra et socialt synspunkt og hvad angår miljøbeskyttelse samt ulykker med materielle skader og ikke mindst menneskelige tab.
<P>
Storstilet anvendelse af intelligente transportsystemer og først og fremmest af den elektroniske stabilitetskontrol er nødvendig. På denne måde kan tusindvis af menneskeliv reddes, forurening kan reduceres, trafik kan blive aflastet, og både bilisternes komfort og sikkerhed og forholdet mellem vejtrafikpartnere kan forbedres. Medlemsstaterne og private iværksættere bør engagere sig mere og mere aktivt, både med at udvikle og gennemføre eSafety-initiativer, og i at fremstille nye antikollisionssystemer, nye materialer og former for sensorer, der indbyrdes forbinder både bilerne og biler med vejene. Det er klart, at initiativet "intelligente biler" ikke kan adskilles fra initiativet for intelligente veje. Jeg støtter uden forbehold Kommissionens forslag om at iværksætte et program for gennemførelse af samarbejdskørselssystemer samt om at sikre tilgængeligheden af de dermed forbundne radiofrekvenser, hvis fordele er synlige i afprøvningsfaser i forskellige lande, og som med alle omkostninger i regnet vil producere langsigtede resultater.
<P>
Det er rigtigt, at disse systemer hovedsageligt henvender sig til motorvejen og TEN-T-trafik. Jeg insisterer på, at det over tid er bydende nødvendigt at formindske forskellene mellem de store infrastrukturer og de øvrige kategorier af veje, især i de nye medlemsstater. Det er nødvendigt for medlemsstaterne effektivt at anvende de europæiske fonde, der stilles til rådighed for dem og også finde andre finansielle og tekniske løsninger til at udarbejde og omsætte langsigtede strategier for gennemførelse af assisteret og samvirkende kørsel i praksis i områder, der ligeledes er virkelig problematiske, på nationale, regionale og lokale veje, omfartsveje for godstransport, på sammenkobling af veje med byområder fra... i bynære områder og i de grænseoverskridende sektorer.
<P>
Desuden bør Kommissionen og medlemsstaterne fortsætte deres bestræbelser på at harmonisere de lovgivningsmæssige rammer for eCall, såvel som for nødopkaldsnummeret 112, som er grundpillerne i grundlæggende sikkerhed, på at konsolidere varig mobilitet og de europæiske borgeres velfærd.
<SPEAKER ID="025" NAME="Pierre Pribetich" AFFILIATION="PSE">
(FR) Hr. formand, hr. kommissær, mine damer og herrer! Først vil jeg gerne lykønske Zita Gurmai for hendes præstation med denne betænkning om initiativet "intelligente biler". Vi er godt klar over, at med hensyn til udvikling af samfundet er mobilitet en kilde til velstand, vækst og dermed kapacitet til at fremme solidariteten mellem territorier og mellem mennesker. Hvis vi ønsker en bæredygtig udvikling, må vi kombinere de forskellige transportformer for at forbedre trafikstrømmen i byer og på landet. Selv om vi bestemt ikke ønsker at opbygge vores samfund omkring bilen som tidligere, er motorkøretøjet ikke desto mindre stadig et afgørende middel til at opnå den intelligente og bæredygtige mobilitet, som vi stræber efter. Hvis vi ønsker at gøre dette til virkelighed, må vi fremstille intelligente og bæredygtige køretøjer, der er baseret på tre krav: De skal være mere sikre, renere og mere intelligente. Ud over denne principielle erklæring skal Europa give praktisk støtte til dette initiativ med direktiver og politikker, der i det lange løb vil integrere alle de elektroniske systemer, flytbare eller ej, og gøre det muligt at styre processerne og køre biler, der er mere sikre og renere, med lavere CO2- og partikelemissioner.
<P>
Med henblik herpå skal vi tilskynde bilfabrikanterne til selv på dette tidspunkt at overveje at indføre alle disse elektroniske systemer i fremstillingen af nye biler, ikke bare med henblik på større effektivitet og lettere kørsel, men også som et resultat af alt dette at reducere omkostninger og forenkle fremstilling og installation.
<P>
Hvis vi ønsker at opnå en bæredygtig mobilitet, må vi også udvide anvendelsesområdet for disse politikker. Forskningsprojekter og innovationer bør i sidste ende generere intelligente veje, som vil forbedre sikkerheden, reducere energiomkostningerne, anvende dialog mellem køretøjer og forbedre trafikstrømmene. EU ønsker at fremme et videnbaseret samfund og bæredygtig udvikling. Disse initiativer skal være stolte af placeringen i denne sammenhæng.
<P>
Lad mig slutte af med at understrege det afgørende behov for at være virkelig ambitiøse, at sætte ambitiøse mål og skabe betingelserne for vækst og fremskridt i Europa. Ved at give genlyd til betænkningen fra Zita Gurmai er Europa-Parlamentet overbevist om, at Kommissionen vil leve op til den forventning, og til disse behov ved at opstille en ny grænse for den europæiske intelligente bil og endelig ved at tildele de nødvendige midler til at nå denne ambition.
<SPEAKER ID="026" NAME="Etelka Barsi-Pataky" AFFILIATION="PPE-DE">
(HU) Hr. formand! Jeg støtter betænkningen fra ordføreren, fru Gurmai. Hr. næstformand! Tiden er kommet til at gennemføre intelligente transportsystemer og dermed at åbne en ny æra i historien om den europæiske transport. Vi ved, at gennemførelsen af intelligente transportsystemer er et af de vigtigste instrumenter - vi kunne endda sige våben - til vores rådighed, hvis vi ønsker at reagere hensigtsmæssigt på klimaændringerne. For bare to år siden sagde jeg i et plenarmøde her i Europa-Parlamentet, at en af de mest betydningsfulde udfordringer for transport i dag efter min mening helt klart er at gøre intelligente transportsystemer alment tilgængelige i Europa. Så et år senere fremlagde jeg Europa-Parlamentets gennemgang af hvidbogen om den europæiske transportpolitik for Parlamentet, og Parlamentet støttede utvetydigt intelligent transport, som den gør nu, som en af de vigtigste prioriteter for den europæiske transportpolitik. Hvorfor skal vi så gøre så langsomme fremskridt? Teknologien er bredt tilgængelig.
<P>
Dette omfatter f.eks. den intelligente bil og IKT-baseret bytrafikstyringssystemer, European Geostationary Navigation Overlay System (EGNOS) vil være i gang fra 2009 og Galileosystemet fra 2013. En af den europæiske industris store forcer er dets bilindustri, hvor vi er meget succesfulde i den globale konkurrence, ikke mindst takket være meget innovative små og mellemstore virksomheder, der opererer i sektoren. I dag spænder udviklingen i denne sektor endvidere over Vest- og Østeuropa. I Budapest f.eks. er der to vigtige videncentre med betydning på europæisk plan, der arbejder sammen med universitet for teknologi og økonomi i Budapest. Sektoren er derfor forpligtet. Nu er det tid til handling fra Fællesskabets side, og frem for alt fra medlemsstaternes side. I tilfældet med f.eks. Equalprogrammet skal det sikres, at de nødvendige investeringer i infrastruktur er på plads. Når det drejer sig om den intelligente bil og initiativet om intelligent infrastruktur, skal det sørge for et passende økonomisk miljø for at fremme deres udvikling. Selvfølgelig er det ikke let at indføre nye teknologier, men vi kan bidrage til at fremme denne proces ved hjælp af velovervejede offentlige fremskaffelser. Vi har et væld af instrumenter til rådighed. Vi beder Kommissionen om at udarbejde en passende, tværsektoriel strategi, der skal lette gennemførelsen af intelligente transportsystemer.
<P>
Europas borgere spilder værdifulde minutter, faktisk timer, på at rejse. I mellemtiden forurener køretøjer unødigt atmosfæren og personlig mobilitet er truet, dels fordi prisen på brændstof til køretøjer, der benyttes på denne måde, bliver uoverkommelige. Intelligent transport er et centralt element i løsningen på disse problemer. Hvad angår EU-borgerne, er folk nu åbne over for at overveje ethvert middel til at løse de problemer, der er beskrevet her. Lad os derfor tage affære.
<SPEAKER ID="027" NAME="Jörg Leichtfried" AFFILIATION="PSE">
(DE) Hr. formand, hr. kommissær, mine damer og herrer! Jeg vil gerne benytte denne lejlighed til at ønske vores ordfører, Zita Gurmai, hjertelig tillykke med denne betænkning. Jeg kender Dem som en person, der gør det, De sætter Dem for, med ånd, stor indsats, intelligens og ihærdighed. Denne betænkning er båret af denne ånd.
<P>
Jeg vil også benytte lejligheden til at komme ind på noget, som fru Grabowska nævnte. Jeg mener ikke, at biler er noget, som mest er for mænd. Jeg mener snarere, det er omvendt! Hvis man skal tro statistikkerne, kører kvinder mere opmærksomt, forsigtigt og sikkert. De kører altså mere intelligent, og også af den grund tror jeg, det var godt, at denne betænkning blev skrevet af en kvinde.
<P>
For at komme til pointen, så ved vi alle, at vejtrafikken står for et meget stort energiforbrug og for meget store mængder udstødningsgasser i hele Europa. Den er en af de største risikofaktorer for menneskenes liv i Europa. Netop trafikken kræver hvert år mange dræbte og kvæstede. Derfor er det vigtigt, at de europæiske lovgivere forsøger at reducere disse ting. Det er nødvendigt at forsøge at gøre bilerne mere intelligente i ordets egentlige forstand, så disse ting kan begrænses fremover.
<P>
Jeg mener, at denne betænkning peger i den rigtige retning. Det kræver imidlertid - her er jeg helt enig med hr. Rack - at det er bredt anvendelige systemer, systemer som virker generelt og ikke er forbeholdt en privilegeret klasse. Det synes jeg også fremgår klart af betænkningen. Derfor mener jeg, det er rigtigt for os at vedtage den i dag.
<SPEAKER ID="028" NAME="Emanuel Jardim Fernandes" AFFILIATION="PSE">
(PT) Hr. formand, hr. kommissær! Jeg vil gerne starte med at takke fru Gurmai for hendes fremragende betænkning og for at give dette initiativ så høj en profil og dermed tilskynde aktører og interessenter til at deltage.
<P>
Det er et alvorligt problem. Vi kan ikke glemme de 42.000 dødsfald i 2005. Jeg kan ikke glemme, at Portugal registrerede 150 dræbte pr. 1.000.000 indbyggere i 1993, selv om disse tal har været faldende.
<P>
Denne betænknings bidrag og ordførerens arbejde er af afgørende betydning, og der er to aspekter, som jeg gerne vil fremhæve.
<P>
I dag er mobilitet af afgørende betydning for driften af det europæiske samfund. Vi er alle afhængige af transport i vores hverdag, og intensiteten af transport og mobilitet medfører stigende sociale og miljømæssige problemer. Det passende svar må derfor tages i etaper, men det skal tages og tages hurtigt. De begrænsninger, som forbrugerne og bilindustrien står over for, skal tages i betragtning, men de skal ikke forhindre os i at nå sikkerhedsmålet.
<P>
Det andet aspekt er information. Forbrugere skal informeres om intelligent infrastruktur og biler. Informationen skal være klar og forståeligt og skal gives på det rigtige tidspunkt. Bilforhandlere og salgspersonale, alle involverede aktører, medlemsstaterne, regionerne og lokale myndigheder har ligesom medierne et stort ansvar på dette område. Et sådant samarbejde skal sikres af EU, fordi vi ikke alene kan nå det endelige mål, som uden tvivl er Kommissionens og vores ordførers mål.
<SPEAKER ID="029" NAME="Inés Ayala Sender" AFFILIATION="PSE">
- (ES) Hr. formand! Jeg vil gerne varmt lykønske min kollega, fru Gurmai, for den entusiasme, hun har lagt i processen med at omdanne ungdommens fantasibil til en rigtig bil for Europas fremtid.
<P>
Det er naturligvis teknologien, hun tænker på, og alle de forslag, hun kommer med i sin initiativbetænkning, vil hjælpe os med at gøre yderligere fremskridt i forbindelse med udviklingen af logistikken, som EU er involveret i på nuværende tidspunkt.
<P>
Jeg mener også, at den "intelligente" bil efter den aftale, vi har opnået om Galileo, vil være et af de initiativer, der vil medvirke til at udbrede anvendelsen af Galileo.
<P>
I går vedtog vi, uden at gå videre, direktivet om sikre infrastrukturer, der allerede understregede behovet for at etablere intelligente og interaktive systemer og køretøjer. Hvis vi allerede har infrastrukturen, mangler vi naturligvis det intelligente køretøj.
<P>
Den intelligente bil vil også hjælpe os med at forbedre forebyggelsen og kontrollen, især på områder vedrørende interaktion med lyssignaler, hastighedsgrænser og antialkoholblokeringer. Hvad angår færdselssikkerheden er alt det, der har med massesensorer til detektion af fodgængere og andre sårbare trafikanter at gøre, naturligvis afgørende.
<P>
Hvad angår eSafety-systemet, som er blevet alt for forsinket, talte vi allerede for længe siden om behovet for at indføre det, og ikke kun i kvalitetskøretøjer, men i alle slags køretøjer, og fru Gurmai er fortaler for, at det bliver iværksat hurtigst muligt.
<P>
Men vi havde også forestillet os, at det skulle indføres i erhvervskøretøjer, især i landbrugskøretøjer, hvor førerens isolerede position gør, at konsekvenserne af en hvilken som helst ulykke bliver forværret i takt med tiden.
<P>
Jeg spørger Dem, hr. kommissær, hvornår vi kan forvente, at eSafety-systemet også bliver anvendt i erhvervskøretøjer, i særdeleshed i landbrugskøretøjer.
<P>
Under alle omstændigheder bør den intelligente bil være tilgængelig for alle, og der skal ydes passende støtte til disse teknologier for at gøre dem billigere og tilgængelige, ikke kun for de lande, der har størst behov for dem, men for alle de europæiske borgere.
<SPEAKER ID="030" NAME="Milan Gaľa" AFFILIATION="PPE-DE">
(SK) Hr. formand! I betænkningen hedder det, at initiativet intelligente biler ikke kan gennemføres fuldt ud, hvis det adskilles fra initiativer for "intelligente veje". Men som andre medlemmer påpegede før mig, kan det heller ikke gennemføres, hvis der ikke er en intelligent bilist, der forstår vejreglerne og har tilstrækkelig teknisk viden.
<P>
Som læge vil jeg gerne tilføje, at en intelligent europæisk bilist også bør være langt bedre forberedt i form af at yde førstehjælp i tilfælde af en ulykke. En bilist skal være uddannet på et løbende grundlag, ikke kun i teorien, men ved hjælp af egnet praktisk ulykke simulationstræning, så han eller hun er forberedt, kan reagere korrekt og kan yde god førstehjælp, og derved redde flere liv i en stressende ulykkesituation. Da det at redde liv er en af målsætninger for det foreliggende initiativ, ville jeg kort nævne dette emne.
<SPEAKER ID="031" NAME="Marusya Ivanova Lyubcheva" AFFILIATION="PSE">
(BG) Hr. formand, hr. kommissær, fru ordfører! Det er mere end tydeligt, at vi har brug for en fælles tilgang og en integreret politik for at sikre trafiksikkerheden for borgerne. Dette har flere vigtige aspekter. Først og fremmest forebyggelse, forbedring af infrastruktur, forbedring af bilistens evner og indførelse af sikre, teknologiske innovationer i bildesignet. Dernæst kontrol og håndhævelse langs hele rækken for at sikre trafiksikkerheden. Ordføreren fortjener fuld anerkendelse for dette initiativ og for denne betænknings fremragende kvalitet. Trafiksikkerhed er af største betydning for os alle, fordi de foranstaltninger, der skal vedtages, redder liv. Initiativet "intelligente biler" handler ikke alene blot om tekniske løsninger. Det handler om mindre risiko og mere sikkerhed. Det handler om at forblive i live, og livet bør være tilgængeligt for alle borgere. Udarbejdelsen af denne betænkning var ledsaget af en god oplysningskampagne, og ordføreren fortjener også lykønskninger for dette.
<SPEAKER ID="032" NAME="Tomáš Zatloukal" AFFILIATION="PPE-DE">
(CS) Hr. formand! Trafiksikkerhed bør bakkes op af hjælpesystemer. Disse systemer er til gavn for bilister, og gør trafikstrømmen mere effektiv. De har til formål at gøre kørslen lettere og mindske risikoen for at tabe koncentrationen. Intelligent bil-teknologi gør det muligt at mindske eller helt fjerne disse problemer. Jeg støtter ordførerens holdning om, at indtrængningsrater for intelligente systemer og programmer i biler i øjeblikket forbliver meget lave i forhold til deres potentiale. Jeg er også overbevist om, at vi skal udnytte disse systemer og programmer fuldt ud i rette tid. Intelligente biler har også brug for støtte fra en intelligent infrastruktur, men den "intelligente vej" endnu ikke klar. Det er ret tydeligt, at de aktive sikkerhedselementer i biler bidrager til at nedbringe antallet af trafikdræbte. ECall-systemet er et effektivt supplerende element i det samlede system til beskyttelse af trafikanter. Jeg lykønsker ordføreren med hendes betænkning.
<SPEAKER ID="033" NAME="Antonio Tajani" LANGUAGE="IT">
Hr. formand, mine damer og herrer! Jeg tror, at som et resultat af Parlamentets arbejde, som et resultat af meddelelsesteksten, der er udarbejdet af kommissær Reding, som jeg er stedfortræder for, og også det fremragende arbejde af fru Gurmai har vi i dag givet et vigtigt signal til de borgere, der lytter til os i tilhørerlogen, som i teorien repræsenterer de fem hundrede millioner europæiske borgere, om at institutionerne lytter til borgerne og forsøger at finde svar på borgernes behov, noget der skal være første prioritet i Parlamentet, Rådet og Kommissionen.
<P>
Kun på den måde vil vi lukke kløften mellem det europæiske folk og institutionerne. Det bedste svar, som vi kan give skeptikerne, dem der stemte "nej" ved folkeafstemningerne, er at vise, at Europa er tæt på borgerne, og vi er nødt til at sende et positivt budskab og have modet til at presse på og gøre forståeligt, at folk, at borgernes behov, er vores topprioritet, og jeg er derfor glad for at tage imod Deres invitation, hr. formand.
<P>
Trafiksikkerheden bliver, hvad angår mig, og hvad angår Generaldirektoratet, der svarer til kommissæren for transport, prioriteten - det sagde jeg i den tale, gennem hvilken jeg var i stand til at vinde Parlamentets tillid, som jeg takker igen, efter at have været her i så mange år, for den tillid, det har vist mig - som jeg sagde før, borgernes sikkerhed: Den enkelte skal være i centrum for vores initiativ.
<P>
Jeg har lyttet til hele denne forhandling med stor interesse, og der var faktisk en beslutning i dag fra institutionernes side om at give svar, om at redde menneskeliv. Ethvert menneskeliv, som vi er i stand til at redde gennem vores lovgivningsmæssige arbejde, gennem vores engagement, vil blive prisværdigt arbejde, der vil blive til vores ære. Det er grunden til, at vi er nødt til at presse på og grunden til, at jeg deler holdning med så mange medlemmer, der i dag har understreget betydningen af intelligente instrumenter og intelligente biler, selv om vi er nødt til på forhånd at sikre, at mennesket er intelligent, fordi det første ansvar ligger hos borgeren bag rattet, der skal være klar over, at der er andre borgere, hvis liv afhænger af deres handlinger.
<P>
Teknologi skal uden tvivl være til gavn for mennesket, det menneskelige og grundlæggende element, og det er grunden til, at jeg deler holdning med dem - og jeg sagde dette under mit præsentationsindlæg - der hævder, at bilister skal være uddannede, at borgere skal informeres om de nye instrumenter, som teknologi og forskning giver os mulighed for at stille til borgernes rådighed. Ellers er det meningsløst at bruge offentlige penge, eller private penge, på forskning, hvis de opdagelser, der er gjort, hvis de initiativer, der er bragt til en vellykket afslutning ikke er henført til gavn for borgere med henblik på at redde menneskeliv. Det er derfor, jeg gentager, at trafiksikkerhedssektoren vil være en prioritet - og det en forpligtelse, som jeg formelt giver til Europa-Parlamentet - og en af de forehavender, som Kommissionen og transportsektoren vil fortsætte i de kommende måneder.
<P>
Jeg vil gerne kort besvare det spørgsmål, som hr. Pribetich stillede angående timing. På grundlag af resultaterne af en høring, der begyndte den 23. maj 2008, har Kommissionen foreslået en forordning om typegodkendelseskrav til den generelle sikkerhed for køretøjer, hvori det hedder, at der fra 2012 skal installeres elektroniske stabilitetskontrolsystemer i nye køretøjer med henblik på at forbedre sikkerheden markant for disse køretøjer. Forordningen henviser til de tekniske forordninger, der er harmoniseret inden for verdensforummet for FN's Økonomiske Kommission for Europa.
<P>
Som svar til Ayala Sender, hvad angår tunge køretøjer, godkendte UNECE-verdensforummet for harmonisering af regulativer for motorkøretøjer en tekst om obligatorisk montering af ESC og dertil knyttede tekniske standarder. Den tekst er blevet støttet af Kommissionen, hvilket betyder, at det bliver obligatorisk at installere ESC i nye modeller af de mest almindelige kategorier af tunge køretøjer fra 2010.
<P>
Hvad angår de erhvervsmæssige køretøjer, som hun nævnte, især i landbrugssektoren - i Europa er der desværre stadig dødsfald som følge af ulykker forårsaget af landbrugskøretøjer, i nogle tilfælde som følge af uansvarlighed fra førerens side, der ikke kører med tilstrækkelig forsigtighed - er der ikke på nuværende tidspunkt udarbejdet nogen bestemmelser, da man har prioriteret biler og tunge køretøjer. Jeg glæder mig dog over hendes forslag, hvad angår mit eget kompetenceområde, og jeg vil også give det videre til kommissær Reding, fordi det forekommer mig at være et vigtigt forslag og vil opfylde et behov i landdistrikterne i særdeleshed. I landbrugssektoren, jeg gentager, er der desværre stadig mange dødsfald, som ikke er dødsfald på vejene, men på landbrugsjord, og vi kan ikke foregive, at dette ikke er et problem.
<P>
Derfor takker jeg Dem, Ayala Sender, for Deres forslag, og jeg takker alle de medlemmer, der har talt. Kommissionen, jeg gentager - jeg slutter, hr. formand. og jeg undskylder, hvis jeg har brugt et par minutter ekstra , men jeg føler, at dette emne er vigtigt nok til, at vi kan overskride den tid, der er fastsat i reglerne. Som jeg sagde før, glæder vi os over betænkningen af fru Gurmai, som jeg også takker for hendes entusiasme, for vi er nødt til at vise, at vi er entusiastiske omkring vores forpligtelse til at forsvare borgernes rettigheder.
<P>
Jeg glæder mig over Parlamentets ansporing, dets støtte til eCall-systemet og foranstaltningerne til at fremmes dens gennemførelse, og jeg tror derfor, at resultatet af dagens forhandling er positivt, fordi Kommissionen, Parlamentet og, håber jeg, Rådet er blevet enige om at være på borgernes side gennem denne bestræbelse på at redde så mange menneskeliv som muligt.
<SPEAKER ID="034" NAME="Zita Gurmai">
ordfører. - (HU) Mange tak, hr. formand. hr. kommissær, mine damer og herrer, borgere i Europa! Mange tak for jeres kommentarer og meninger. Jeg tror, det faktisk er en ny æra i den europæiske transports historie, som Etelka Barsi-Pataky udtrykte det. Det er meget vigtigt, at alle de tilstedeværende i salen har givet udtryk for støtte til denne betænkning. Det er en almen kendsgerning, at man skal være så grøn som muligt for at tilfredsstille Gruppen De Grønne/Den Europæiske Fri Alliance, og vi er glade for, at de i sidste ende også har givet deres støtte til denne betænkning. Jeg må understrege, hvor vigtigt dette er. Jeg er enig med Dem, hr. kommissær, at hvis vi formår at redde bare et enkelt liv på vejene, så har vi opnået noget. Ser De, jeg tror, at det vigtigste, vi kan gøre som europæiske beslutningstagere, er at beskytte menneskeliv. Flere af Dem har citeret den chokerende statistik: 41.600 mennesker dør på vejene.
<P>
Jeg vil også gerne takke Dem for Deres støtte, fordi for at færdiggøre denne sag har vi brug for at have alle om bord. Jeg er meget stolt af Viviane Reding og hendes team, André and Juhani, der sidder her. De har været med igennem hele processen. Ikke bare i den seneste måned, men i løbet af de sidste par år, fordi teknologierne skulle afprøves for at se, om de virkelig virkede. Kan De huske, at der var et tidspunkt, hvor der ikke var sikkerhedsseler, og nu tager vi dem for givet? Eller som Robert Evans udtrykte det, i dag er der en radio i alle biler. De nye teknologier vil en dag blive lige så naturlige som sikkerhedsseler og radioer er i dag. Vi har brug for Europas borgere, der vil købe disse intelligente systemer, når de tydeligt har set de fordele, de kan bringe. Det er også vigtigt at have køretøjsfabrikanterne på vores side, fordi der produceres 17 millioner biler årligt i Europa, og 2 millioner mennesker er beskæftiget i denne sektor. Det er vigtigt, at medlemsstaterne bør være med os om dette emne, selv om jeg må være enig med Malcolm Harbour: Rådet er bemærkelsesværdigt fraværende.
<P>
Der er ikke nogen pointe i, at Kommissionen og Europa-Parlamentet gør alt i deres magt, hvis Rådet ikke tager denne sag tilstrækkelig alvorligt. Rådet må dog være klar over, at det også skal repræsentere borgerne i Europa. Lad os derfor arbejde sammen. Jeg beder Dem om dette, fordi handlinger er bedre end ord. Det er i vores fælles interesse at anerkende, at alle står til at vinde, hvis vi opnår resultater på dette område, da vi vil være i stand til at rejse i sikkerhed, trafikken vil være optimal, miljøforureningen kan reduceres, og Europas industrielle sektor kan blive førende inden for informations- og kommunikationsteknologi. Dette er en mulighed for at gøre en reel forskel. Lad os ikke gå glip af vores mulighed.
<P>
Tak for Deres opmærksomhed. Jeg er meget optimistisk omkring, at kommissær Tajani vil gøre alt i hans magt for at gøre denne drøm til virkelighed.
<SPEAKER ID="035" NAME="Robert Evans" AFFILIATION="PSE">
(EN) Hr. formand! En bemærkning til forretningsordenen, jeg har ikke Parlamentets forretningsorden foran mig, men jeg er sikker på, at Deres tjenester har, så De må tilgive mig, at jeg rejser mig. Dette er ikke relateret til Gurmai-betænkningen, for den har vi talt om.
<P>
Mens De talte, ja mens fru Gurmai opsummerede sin betænkning, bemærkede jeg, at der var fok fra offentligheden, der kom ind i tilhørerlogen. Jeg byder dem hjerteligt velkommen, og jeg synes, at det meget godt og vigtigt, at folk kommer ind i tilhørerlogen, men jeg er også bevidst om, at så snart jeg sætter mig ned efter denne betydningsfulde tale, som jeg holder, vil der ske det, at De vil udsætte mødet indtil 12.00, til stemmeperioden.
<P>
Disse stakkels mennesker, der er rejst mange hundrede kilometer, vil ikke have gavn af at høre en forhandling og en tale her til morgen. De får en lille smule fra mig, men jeg tænker på, om det ville være muligt for Dem og Deres medarbejdere at gå tilbage til de relevante myndigheder og se på en måde at sikre, at der i tilfælde af at forhandlingen slutter kl. 11.30, som den gjorde her til morgen, uden noget på programmet indtil kl. 14.00, kunne puttes noget ind for at udfylde den halve times hul mellem nu og kl. 12, det være sig hastesager fra denne eftermiddag eller noget andet af ufattelig betydning?
<P>
Jeg taler på vegne af disse måske 100 eller deromkring folk i tilhørerlogen, der er kommet for at høre folk tale, og alt hvad de kommer til at høre i øjeblikket, er mig, der kværner løs i to minutter om ingenting - men fremsætter en meget alvorlig pointe.
<P>
(Bifald)
<SPEAKER ID="036" NAME="Formanden">
De havde ét minut til Deres rådighed, hr. Evans, ikke to.
<P>
Vi noterer os hr. Evans' som altid vittige idé.
<P>
Inden vi afbryder mødet, vil jeg dog gerne komme med en god nyhed til vores kolleger og kommissæren, nemlig at Overhuset i et så vigtigt land som Det Forenede Kongerige, Storbritannien og Nordirland har ratificeret Lissabontraktaten for et par timer siden. Vi må gå ud fra, at Dronning Elisabeth i dette øjeblik er ved at underskrive det pågældende dokument, så Det Forenede Kongerige på denne måde ratificerer Lissabontraktaten, og jeg tror, at det er en nyhed, der vil fylde os med glæde, også dem, der ikke er til stede, selv om de lader flaget stå på deres plads, men når det drejer sig om at arbejde, ikke plejer at være til stede i salen.
<P>
Med denne glade nyhed afslutter vi forhandlingen.
<P>
Afstemningen finder sted kl. 12.00.
<P>
(Mødet udsat kl. 11.30 og genoptaget kl. 12.00)
