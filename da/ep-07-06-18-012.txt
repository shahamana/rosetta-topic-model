<CHAPTER ID="012">
Arbejdsplan
<SPEAKER ID="016" NAME="Formanden">
Det endelige forslag til dagsorden for denne mødeperiode som opstillet af Formandskonferencen på mødet den 14. juni 2007 i overensstemmelse med forretningsordenens artikel 130 og 131 er omdelt. Der er foreslået følgende ændringer:
<P>
Den Socialdemokratiske Gruppe har stillet forslag om, at Europa-Parlamentets formand afgiver en erklæring om situationen i Palæstina, efterfulgt af korte indlæg fra gruppeformændene. Jeg foreslår, at denne erklæring bliver sat på dagsordenen i morgen kl. 9.00 som det første punkt. Hvis ingen gør indsigelse, betragter jeg det som godkendt.
<SPEAKER ID="017" NAME="Daniel Cohn-Bendit" LANGUAGE="DE">
Hr. formand! Jeg ønsker ikke at gøre indsigelse, men komme med et forslag. Måske repræsentanter for Kommissionen og Rådet kunne afgive en kort erklæring om denne meget prekære situation, for disse to organer har jo nu engang et overblik over situationen. Da det er en ekstraordinær situation, burde det være muligt, at også Rådet afgiver en erklæring. Er det tilfældet?
<SPEAKER ID="018" NAME="Formanden">
Vi kan anmode om det, men jeg tvivler på, om der er nogen fra de pågældende institutioner, der vil være til rådighed i morgen tidlig kl. 9.00. Men vi vil prøve.
<P>
(Parlamentet godkendte forslaget)
<P>
Vedrørende i dag - mandag - foreligger der ingen forslag til ændring.
<P>
Vedrørende tirsdag
<P>
Jeg kan oplyse, at Rådet har meddelt mig, at det ikke kan være til stede i morgen eftermiddag i forbindelse med redegørelserne om konklusionerne fra G8-mødet.
<SPEAKER ID="019" NAME="Hannes Swoboda" LANGUAGE="DE">
Hr. formand! Det finder jeg mildest talt meget beklageligt. Allerede for omkring en måned siden blev Rådet anmodet om under alle omstændigheder at deltage i forhandlingen, og det fik vi også lovning på. Jeg forstår ikke, hvorfor der ikke er en minister eller en anden repræsentant for regeringen fra det land, som har formandskabet i EU, der kan være til stede. De bør efter min opfattelse give meget klart udtryk for, at vi er meget skuffet over situationen.
<SPEAKER ID="020" NAME="Formanden">
Hr. Swoboda! Jeg har også først erfaret det nu. Vi vil give udtryk for det i passende vendinger.
<P>
Vedrørende onsdag
<P>
Der foreligger ingen forslag til ændring.
<P>
Vedrørende torsdag
<P>
Gruppen Alliancen af Liberale og Demokrater for Europa har stillet forslag om at udsætte afstemningen om beslutningsforslagene om Mellemøsten til mødeperioden i juli.
<SPEAKER ID="021" NAME="Annemie Neyts-Uyttebroeck" LANGUAGE="NL">
Tak, hr. formand, mine damer og herrer! I betragtning af de seneste udviklinger i de palæstinensiske områder synes vi, at det er vigtigere, at vi i morgen formiddag afholder en kort forhandling om situationen, de nye udviklinger og de udfordringer, som opstår, og derefter muligvis i juli drøfter et beslutningsforslag, som kan tage hensyn til alle nye udviklinger, end at vi gør det omvendt. Min gruppe støtter derfor fuldt ud forslaget om, at vi i morgen får en forhandling, som De selv har foreslået, hr. formand, og at vi derefter giver os tid til at foreslå et bedre underbygget og især mere aktualiseret beslutningsforslag hen imod næste mødeperiode.
<SPEAKER ID="022" NAME="Hannes Swoboda" LANGUAGE="DE">
Hr. formand! Vores gruppe støtter det fuldt og helt. Situationen er i den grad uoverskuelig, og det kan være, at alt det, vi siger i dag, slet ikke gælder i morgen eller overmorgen. Derfor er det bestemt fornuftigt at tage højde for situationen og så vedtage en sådan beslutning i juli.
<P>
(Parlamentet godkendte forslaget)
<SPEAKER ID="024" NAME="Hartmut Nassauer" LANGUAGE="DE">
Hr. formand, mine damer og herrer! På Formandskonferencen i sidste uge blev det samstemmende besluttet at afholde en stor Cuba-debat til efteråret, da der ikke er nogen aktuel anledning til en debat om Cuba.
<P>
Nu har Rådet (almindelige anliggender og eksterne forbindelser) beskæftiget sig med Cuba i dag og i går og offentliggjort konklusioner, hvor Rådets holdning fremstår i et noget andet lys. F.eks. inviterer Rådet en cubansk delegation til Bruxelles til sonderende drøftelser, og Rådet erklærer at være villig til at indgå i en åben og omfattende dialog med den cubanske regering om alle spørgsmål af gensidig interesse. Det er en aktuel anledning, og vi ville derfor sætte stor pris på, om emnet uanset drøftelsen på Formandskonferencen i sidste uge alligevel kunne blive sat på dagsordenen.
<SPEAKER ID="025" NAME="Martin Schulz" LANGUAGE="DE">
Hr. formand! Jeg var også til stede på Formandskonferencen, og forslaget om at gennemføre en omfattende debat om Latinamerikapolitikken, hvor Cuba skal spille en særlig rolle, til efteråret, stillede jeg på gruppens vegne. Hr. Nassauer er en særdeles hæderlig og anstændig kollega, og det, jeg siger nu, er ikke møntet på ham, da han sammen med os stemte for at få denne debat til efteråret på Formandskonferencen.
<P>
Vi ved dog, at nogle af medlemmerne af Gruppen for Det Europæiske Folkeparti (Kristelige Demokrater) og De Europæiske Demokrater indtog det standpunkt - ikke som reaktion på dagens beslutninger truffet af Rådet (almindelige anliggender og eksterne forbindelser), men allerede i torsdags umiddelbart efter Formandskonferencen - at det ikke kom på tale, men at man under alle omstændigheder måtte tale om Cuba under den uopsættelige debat. Vi ved også, hvem det var. Det var navnlig den spanske delegation i PPE-DE-Gruppen. Vi har længe spurgt os selv, om PPE er en forkortelse for Partido Popular Español, for det er helt klart, at det er disse folk i PPE-DE-Gruppen, der er ansvarlige for at benytte enhver lejlighed til spansk indenrigspolitisk ideologisering i Parlamentet. Jeg gentager derfor, at det slet ikke vil give mening at debattere Cuba torsdag eftermiddag under den uopsættelige debat. Debatten ville måske trække 15 mennesker i mødesalen. Rådet beslutning i dag om at invitere en cubansk delegation er kun en bekræftelse på, at det er mest hensigtsmæssigt at afvente denne dialog, før vi fører en debat her til efteråret, som vi så vil være helt forberedt til. Det er seriøs politik. Det, vi oplever her, er et spansk indenrigspolitisk taktisk spil. Det er, hvad det er.
<P>
(Bifald)
<P>
(Parlamentet gav sin tilslutning til forslaget ved elektronisk afstemning)
<P>
(Uro)
<SPEAKER ID="026" NAME="Formanden">
Mine damer og herrer! Det er resultatet af Parlamentets afstemning.
<SPEAKER ID="027" NAME="Martin Schulz" AFFILIATION="PSE">
(DE) Hr. formand! Jeg tror, det var en teknisk fejl - jeg er virkelig ked af det. Under afstemningen gik lamperne på mange af maskinerne ud, f.eks. hos hr. Karas og hr. Nassauer, som derefter ønskede at klage til Dem, idet de dog var uvidende om det faktiske resultat - hvilket jeg har forståelse for. Derfor beder jeg Dem om at lade afstemningen gå om.
<P>
(Bifald)
<SPEAKER ID="028" NAME="Formanden">
Mine damer og herrer! Lad os nu ikke skændes om et sådant spørgsmål. Der er uenighed nok i Europa. Det var et meget tæt resultat, og nogle af maskinerne virkede faktisk ikke, herunder hr. Nassauers, hr. Swobodas m.fl. Derfor beder jeg om Deres samtykke til, at vi lader afstemningen gå om.
<SPEAKER ID="029" NAME="Hartmut Nassauer" AFFILIATION="PPE-DE">
(DE) Hr. formand! Jeg henviser til den normale procedure, ifølge hvilken den pågældende, hvis afstemningsmaskine ikke har virket, kan lade sin holdning indføre i protokollen, uden at man behøver at lade afstemningen gå om.
<SPEAKER ID="030" NAME="Formanden">
Mine damer og herrer! I betragtning af det tætte afstemningsresultat og det faktum, at nogle af maskinerne ikke virkede, anbefaler jeg, at vi lader afstemningen gå om.
<SPEAKER ID="031" NAME="Alejo Vidal-Quadras" AFFILIATION="PPE-DE">
(ES) Hr. formand! Afstemningen er gennemført korrekt og til tiden, og så vidt jeg kan huske, har jeg aldrig oplevet, at en afstemning blev gentaget i Parlamentet på grund af en maskinel fejl. Det har jeg aldrig set.
<SPEAKER ID="032" NAME="Formanden">
Mine damer og herrer! Afstemningen kunne kun gå om, hvis der var enighed om det, og det henstillede jeg til, men det var der beklageligvis ikke. Det var desværre ikke muligt at få Parlamentets samtykke hertil. Retssituationen er nu den, at afstemningen har fundet sted. Men De får alligevel ordet, fru Scheele.
<SPEAKER ID="033" NAME="Karin Scheele" AFFILIATION="PSE">
(DE) Hr. formand! Lamperne lyste, da vi stemte, og pludselig var de alle sammen gået ud. Det er noget andet, end hvis maskinerne ikke virkede, og vi skulle melde det til teknikerne. Spørgsmålet er, om man skal opnå flertal på så lusket en måde om et så vigtigt emne.
<SPEAKER ID="034" NAME="Formanden">
Det kunne vi diskutere i timevis. Jeg vil nu læse det op, jeg har fået forelagt:
<P>
Teknikerne fortæller os, at der var et teknisk problem. Faktisk lukkede de for afstemningen, lidt før jeg meddelte, at der var lukket.
<SPEAKER ID="036" NAME="Formanden">
Når teknikerne siger, at de afsluttede afstemningen, før formanden erklærede afstemningen for afsluttet, så må jeg konstatere, at afstemningen er ugyldig. Vi vil derfor lade afstemningen gå om.
<P>
(Parlamentet godkendte forslaget)
<P>
(Arbejdsplanen godkendtes)
