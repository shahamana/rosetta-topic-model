<CHAPTER ID="023">
Sikring af fødevarekvalitet (kortfattet forelæggelse) 
<SPEAKER ID="205" NAME="Formanden">
Næste punkt på dagsordenen er en kortfattet forelæggelse af betænkning af fru Petre på vegne af Udvalget om Landbrug og Udvikling af Landdistrikter om sikring af fødevarekvalitet.
<SPEAKER ID="206" NAME="Maria Petre" LANGUAGE="RO">
Fru formand! Jeg vil gerne først og fremmest takke Kommissionen for dette velkomne initiativ i form af grønbogen om landbrugsprodukters kvalitet og den iværksatte høring om emnet.
<P>
Grønbogen er et svar på medlemsstaternes reelle behov for at fremme deres landbrugsprodukters image, navnlig deres kvalitative fordele, blandt de europæiske forbrugere og forbrugerne i andre lande. Disse høje standarder er i overensstemmelse med forbrugernes ønsker og er et middel til at maksimere merværdien. Selv om den fælles beslutningsprocedure ikke gælder her, håber jeg, at Europa-Parlamentets udtalelse vil blive taget i betragtning i de kommende faser.
<P>
Jeg vil også gerne takke mine kolleger fra Udvalget om Landbrug og Udvikling af Landdistrikter og navnlig eksperterne for deres hjælp med at fremme denne betænkning.
<P>
En forenkling af handelsnormerne, bedre oplysning af borgerne, særligt om fødevarers oprindelse, og bedre beskyttelse af europæiske kvalitetsprodukter på globalt niveau er nogle af de vigtigste forslag i betænkningen.
<P>
Kvalitetspolitikken må nødvendigvis ses i sammenhæng med den fælles landbrugspolitiks fremtid og de udfordringer, som vi står over for, herunder klimaforandringer, beskyttelse af biodiversitet, energiforsyning og forvaltning af vandressourcer. Samtidig udviser forbrugerne som bekendt stadig stigende interesse ikke blot for fødevaresikkerhed, men også for fødevarernes oprindelse og produktionsmetoder.
<P>
Forbrugerne associerer certificeringssystemer med en garanti for højere kvalitet. Formålet med normerne er at hjælpe landbrugerne med at levere kvalitetsprodukter, der lever op til forbrugernes forventninger, forhindrer deres skuffelse og gør det nemmere at sammenligne priser på produkter af forskellig kvalitet.
<P>
Som ordfører ser jeg gerne en forenkling af det komplicerede europæiske system for grundlæggende standarder og de mange krav, som EU's landbrugere skal opfylde. Jeg støtter en forenkling og vedtagelse af regler, der i tilstrækkelig grad garanterer fødevaresikkerheden i Europa.
<P>
Jeg foreslår ligeledes en forenkling af proceduren for fastlæggelse af standarder ved en afkortning af Kommissionens procedurer, uddelegering af ansvaret på dette område til andre organer eller henvisning til internationale standarder. Jeg mener også, at der skal tages hensyn til de administrative byrder, der påhviler offentlige myndigheder og andre berørte aktører. I takt med at markedets krav ændrer sig, og der sker teknologiske fremskridt, kan handelsnormerne blive delvis forældet og skal tilpasses og ajourføres.
<P>
EU bør sikre, at alle fødevarer opfylder dens produktionsstandarder, især for så vidt angår hygiejne og sikkerhed. Herudover bør EU også sikre lige konkurrencevilkår mellem EU-produkter og produkter fra tredjelande. Jeg støtter indførelsen af krav om obligatorisk angivelse af primærprodukternes produktionssted med betegnelserne "produkt fremstillet i EU" eller uden for EU.
<P>
Jeg ønsker også at udvide denne ordning til at omfatte forarbejdede fødevarer for at sikre, at der tages højde for de vigtigste ingrediensers og råvarers oprindelse, og at der etableres en forbindelse mellem deres oprindelsessted og det land, hvor den sidste forarbejdning af produkterne har fundet sted. Jeg mener, at der bør fastsættes regler for anvendelsen af begreberne "bjerg" og "ø", da dette vil give landbrugsprodukter og fødevarer fra de pågældende dårligt stillede regioner en vigtig ekstra fordel.
<SPEAKER ID="207" NAME="Jacques Barrot">
næstformand i Kommissionen. - (FR) Fru formand! Jeg vil gerne takke ordføreren, fru Petre, for denne betænkning. Den europæiske politik for landbrugsprodukters kvalitet har stor betydning for landbrugerne, aktørerne i fødevarekæden generelt og naturligvis forbrugerne. Derfor vedtog Kommissionen grønbogen om landbrugsprodukters kvalitet og iværksatte en høring af interessenter forud for udarbejdelsen af lovforslag.
<P>
Kommissionen hilser Deres betænkning velkommen, fru Petre, samt de drøftelser, der har fundet sted i flere EP-udvalg. Disse drøftelser skal sammen med de 560 bidrag fra høringsproceduren hjælpe Kommissionen med at fastlægge de strategiske retningslinjer, der forventes offentliggjort i slutningen af maj i år.
<P>
Kommissionen har til hensigt at bistå landbrugerne med at oplyse om de store produktionskrav, som de overholder. Jeg nævnte, at forslaget om at angive produktionssted ikke har fået stor opbakning, og der har endda været endnu mindre støtte til idéen om et europæisk logo, der skal vidne om overholdelsen af europæiske normer. Der er på den anden side et ønske om mærkning af "oprindelsesland".
<P>
Kommissionen hilser støtten til sin politik om en forenkling af handelsnormerne velkommen. Kommissionen har altid været tilhænger af at forenkle lovgivningen, når det har været nødvendigt. Derfor ansporer De os og opmuntrer os til at fortsætte vores arbejde, fru Petre.
<P>
Kommissionen har noteret kravet om at definere fakultative forbeholdte udtryk såsom "gård" eller "bjerg". Jeg kan fortælle Dem, at det også er holdningen hos flertallet af dem, der reagerede på grønbogen.
<P>
Hvad angår geografiske betegnelser, deler Kommissionen Deres opfattelse. Procedurerne bør forenkles eller i det mindste fremskyndes. Vi er i øjeblikket ved at undersøge reaktionerne på grønbogen for at beslutte, hvordan vi skal bære os ad.
<P>
Spørgsmålet om et kontor står fortsat åbent. Det er i mellemtiden nødvendigt nøje at undersøge fordele og ulemper ved et sådant kontor.
<P>
Med hensyn til WTO-forhandlingerne kan jeg forsikre Dem om, at anerkendelsen af EU's kvalitetssystemer fortsat står højt på Kommissionens dagsorden. Der er muligvis udsigt til enighed om behovet for at harmonisere og indføre en ramme for certificeringsordninger og nå til en gensidig anerkendelse af disse ordninger. Retningslinjer kan vise sig at være tilstrækkelige, hvilket vil forhindre for mange administrative begrænsninger.
<P>
Dette er det første skridt i retning af en reel kvalitetspolitik for landbrugsprodukter. Kommissionen venter nu utålmodigt på de næste skridt og de konstruktive debatter, som vi forventer vil følge, og jeg kan på vegne af min kollega, fru Fischer Boel, forsikre Dem om, at Kommissionen vil inddrage Parlamentet i alle de kommende aktioner, som Kommissionen iværksætter på området. Det er et område, hvis betydning De med rette har understreget, fru Petre, ikke kun for producenterne, men også for os alle som forbrugere.
<SPEAKER ID="208" NAME="Formanden">
Forhandlingen er afsluttet. Afstemningen finder sted i morgen.
<P>
Skriftlige erklæringer (artikel 142)
<SPEAKER ID="209" NAME="Magor Imre Csibi  " LANGUAGE="EN">
I en højst globaliseret verden udsættes landbrugerne for et stigende pres. For at være konkurrencedygtige kan de enten skære i omkostningerne eller specialisere sig i fremstillingen af nicheprodukter af høj kvalitet. Ordningerne for fødevarekvalitet forsyner ikke blot forbrugerne med autentiske produkter, men kan også støtte udviklingen i landdistrikterne. For at give landbrugerne et alternativ til udviklingen i landdistrikterne bør vi forenkle handelsnormerne og øge små producenters incitamenter til at deltage. En forenkling af normerne er dog ikke ensbetydende med dårligere kvalitet eller mindre autenticitet. EU's standarder for markedsføringen af produkter er allerede blandt de strengeste i verden. For at bevare tilliden til kvalitetsordningerne er det nødvendigt at gennemføre dem med skærpede kontrol- og sporbarhedssystemer. Endvidere vil det i tilfældet med "beskyttede geografiske betegnelser" eller "beskyttede oprindelsesbetegnelser" være ønskeligt at angive de vigtigste ingrediensers oprindelsessted, hvis ikke de kommer fra det pågældende område. Forbrugerne identificerer disse produkter med specifikke egenskaber som følge af en bestemt oprindelse eller produktionsmetode. Der er dog tilfælde, hvor den angivne ingrediens på produktet ikke er præcist den samme som den, der reelt er anvendt i fødevaren, f.eks. "Parmaskinke", der i virkeligheden ikke kommer fra Parma.
<SPEAKER ID="210" NAME="Véronique Mathieu  " AFFILIATION="PPE-DE">
skriftlig. - (FR) Forbrugerne stiller i stigende grad krav til landbrugsprodukters kvalitet, oprindelse og sikkerhed. EU har haft succes med indførelsen af en kvalitetsmærkningsordning, der giver sikkerhed for autenticiteten af regionale produkter og traditionelle produktionsmetoder. Medlemsstaterne og EU har nu pligt til at fremme disse kvalitetsprodukter og øge indsatsen for at beskytte dem på internationalt plan. Det forudsætter en garanti for lige konkurrencevilkår mellem europæiske produkter og tredjelandes produkter, navnlig ved at beskytte europæiske landbrugere mod de produkter, der misbruger en beskyttet betegnelse. De produkter, hvis navne kan misbruges, bør have Verdenshandelsorganisationens internationale beskyttelse, og enhver anmodning fra tredjelande om registrering af en beskyttet betegnelse bør nøje kontrolleres. For at stille bedre oplysninger til rådighed for forbrugerne er det vigtigt, at mærkningen angiver primærprodukternes oprindelsesland og for forarbejdede produkters vedkommende de vigtigste ingrediensers oprindelse, og hvor den sidste forarbejdning af produktet har fundet sted.
<P>
Samtidig bør EU sikre, at princippet om "betinget adgang til markedet" overholdes, ved at anbefale at WTO vedtager strenge beskyttelsesstandarder for kvalitetsprodukter, så importerede produkter opfylder de samme sikkerheds- og kvalitetskrav som europæiske produkter.
<SPEAKER ID="993" NAME="Czesław Adam Siekierski  " LANGUAGE="PL">
Kvalitet er nøgleordet i hele fødevarekæden, nemlig "fra jord til bord". Det er ekstremt vigtigt at gøre de europæiske forbrugere opmærksomme på de høje krav og standarder, der eksisterer på fødevareområdet, og som landbrugere og producenter af landbrugsprodukter og levnedsmidler skal overholde, og på de dertil knyttede omkostninger. EU's fødevarer er kendetegnet ved deres høje kvalitet og tilsvarende høje standarder. Det er ikke altid tilfældet med importerede varer.
<P>
Jeg tror ikke, at vi bør indføre flere certificeringssystemer på fællesskabsniveau eller flere symboler, som skal differentiere mellem fødevarerne i EU. Det vil bare forvirre forbrugerne. Vi bør i stedet koncentrere os om at fremme foranstaltninger, der skal oplyse forbrugerne om de EU-symboler, der allerede anvendes, og som forbrugerne bør betragte som en garanti for kvalitet.
<P>
En anden udfordring er at forbedre behandlingen af ansøgninger vedrørende regionale produkter og sætte skub i registreringsprocessen. Desværre trækker Europa-Kommissionens behandling af disse ansøgninger i langdrag. Regionerne Lillepolen og Kielce i Polen afventer stadig registreringen af produkter som fasola korczyńska (Korczynbønne), kiełbasa lisiecka (Lisieckapølse), wiśnia nadwiślanka (Vistula-regionens kirsebær), śliwka szydłowska (Szydlowblomme), jabłka łąckie (Łąckoæble), obwarzanek krakowski (Krakówbrød) og fasola z Doliny Dunajca (Donaudalens bønne).
