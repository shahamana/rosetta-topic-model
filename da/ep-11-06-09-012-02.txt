<CHAPTER ID="012-02">
2. Guantánamo: forestående afgørelse om dødsstraf (forhandling) 
<SPEAKER ID="223" NAME="Formanden">
Næste punkt på dagsordenen er forhandling om seks forslag til beslutning om Guantánamo: forestående afgørelse om dødsstraf.
<SPEAKER ID="224" NAME="Charles Tannock" LANGUAGE="EN">
Hr. formand! ECR-Gruppen mener, at dødsstraf er et personligt samvittighedsspørgsmål for det enkelte medlem, og selv om vi anerkender EU's fælles holdning imod henrettelser under alle forhold, forholder det sig rent faktisk sådan, at mange millioner europæiske borgere, vores vælgere, stadig er for dødsstraf.
<P>
Desuden henvises der i denne beslutning til en eventuel dødsstraf over nogle af verdens farligste terrorister, som ikke havde problemer med at konspirere om at myrde tusindvis af uskyldige mennesker. Da jeg læste denne beslutning, tænkte jeg på mine egne vælgere, som nådesløst blev sprængt i luften af al Qaeda-inspirerede terrorister i London for seks år siden. Kampen mod global islamisk terror er en asymmetrisk krig med uventede resultater og uhørte konsekvenser, og der er nu behov for ny retspraksis internationalt for at håndtere den.
<P>
Fangelejren i Guantánamo Bay afspejler denne tragiske situation. Den afspejler også det forhold, at USA bærer en uforholdsmæssig stor del af prisen for den globale krig mod terror. Naturligvis skal alle sådanne retssager ved de amerikanske myndigheder - for USA er trods alt et land, der er et demokrati og deler vores fælles værdier - være retfærdige og gennemføres med fuldstændig juridisk sikkerhed for en retfærdig rettergang, som ideelt set burde føres i en civil retssal.
<SPEAKER ID="225" NAME="Ana Gomes" LANGUAGE="EN">
Hr. formand! Europa er imod dødsstraf. Den bør afskaffes, og EU, navnlig den højtstående repræsentant, det kommende polske formandskab og alle medlemsstaterne skal kræve, at USA afskaffer dødsstraf som en mulighed i den første militærkommissions retssag mod en fange fra Guantánamo. Sagen mod den saudiske statsborger Abd al-Rahim al-Nashiri bør sætte standarden.
<P>
Ikke blot ville det være en skændsel for de amerikanske menneskerettigheder, hvis han bliver indsat på dødsgangen, men det ville få den fuldstændig modsatte virkning i kampen mod terror. Præsident Obama har lovet at ophæve den uacceptable arv fra præsident Bush med at tilsidesætte international ret af hensyn til den nationale sikkerhed. Præsident Obama har endnu ikke opfyldt sit løfte om at lukke Guantánamo - et område, hvor EU's medlemsstater kunne og burde have hjulpet ham mere. Men Kongressen bør også hjælpe ham og presse ham til at omgøre denne beslutning om at genindføre systemet med en militærkommission, da den ikke giver sikkerhed for en retfærdig domfældelse, og den bør også omgøre beslutningen om tidsubestemt tilbageholdelse af fangerne, som ikke er blevet anklaget for noget.
<P>
EU skal udtrykke sig helt klart her: Anklag dem eller løslad dem. Abd al-Rahim al-Nashiri har været tilbageholdt i ni år og påstår, at CIA har holdt ham fanget i en hemmelig interneringslejr i Polen. Det kommende polske formandskab har derfor et særligt ansvar for at få retsforfulgt en mand, der kan have været udsat for tortur, ulovlig tilbageholdelse og nu risikerer en uretfærdig rettergang ved en militærdomstol. Tiden er inde til at rette op på denne situation, både i USA og i Europa.
<P>
(Taleren accepterede et spørgsmål i henhold til forretningsordenens artikel 149, stk. 8)
<SPEAKER ID="226" NAME="Filip Kaczmarek" AFFILIATION="PPE">
(PL) Hr. formand! Jeg vil gerne stille et spørgsmål: Hvor har fru Gomes fået disse oplysninger om en hemmelig interneringslejr i Polen? En undersøgelse foretages nu i Polen, og indtil videre er der ikke noget, der tyder på, at der findes sådanne lejre. De findes måske, men det er ikke bevist. Så jeg er interesseret i kilden til denne oplysning.
<SPEAKER ID="227" NAME="Ana Gomes" LANGUAGE="EN">
Hr. formand! Parlamentet foretog en undersøgelse af det såkaldte udleveringsprogram og tog til Polen og to andre lande, herunder Rumænien, hvor der var fremsat påstande om hemmelige fængsler. Vi ved nu, at man fandt noget i Litauen, og der foregår nu en parlamentsundersøgelse i dette land.
<P>
Vi forventer bestemt af det kommende polske formandskab, at det foretager en ordentlig undersøgelse for at fastslå sandheden bag disse alvorlige påstande.
<SPEAKER ID="228" NAME="Marie-Christine Vergiat" LANGUAGE="FR">
Hr. formand! Den Europæiske Venstrefløjs Fællesgruppe/Nordisk Grønne Venstre har besluttet ikke at deltage i afstemningen om beslutningen om Guantánamo. Vi beklager ikke dens indhold, vi synes mere, at det er ret svagt. Personligt beklager jeg den måde, hvorpå vi har arbejdet med udkastet til denne beslutning.
<P>
Hvor forsigtige vi har været i den måde, vi talte om at fordømme overtrædelser af menneskerettigheder i et land, der påstår, at det er verdens bedste demokrati, som stadig har dødsstraf, og for hvem Guantánamo er en illustration for alverden af krænkelser af menneskerettigheder og international lov begået i terrorbekæmpelsens navn.
<P>
Mænd er blevet tilbageholdt i næsten 10 år på denne del af det cubanske område alene for at undgå USA's retlige jurisdiktion og til trods for manglen på beviser mod nogle af dem. For disse mænd er der tale om en vilkårlig tilbageholdelse. Hvad værre er, er nogle af dem blevet torteret, endda på europæisk jord: i Rumænien, i Litauen og i Polen. Men det må man ikke tale om. Vi kan prædike for hele verden om menneskerettigheder, men vi er ude af stand til at håndhæve dem på vores eget område.
<P>
Vi må ikke engang tale om det i dag, i denne beslutning! Det beklager jeg inderligt, og jeg synes ikke, at det er sådan, vi fremmer respekt for menneskerettigheder i verden.
<P>
Ja, det er vigtigt at forhindre dødsstraf for Abd al-Rahim al-Nashiri og mange andre, men vi kunne have fordømt USA's holdning endnu kraftigere i den henseende og i det mindste have beklaget holdningsændringen hos præsident Obama, især med hensyn til militærdomstole.
<P>
(Taleren accepterede et spørgsmål i henhold til forretningsordenens artikel 149, stk. 8)
<SPEAKER ID="229" NAME="Cristian Dan Preda">
forslagsstiller. - (RO) Hr. formand! Jeg har et spørgsmål til fru Vergiat, og er ked af, at jeg ikke også kan stille det til fru Gomes. Med hensyn til disse anklager mod Rumænien, som fru Gomes anklagede Polen, mener fru Vergiat da, at de hjælper al-Nashiris sag? På hvilken måde er disse påstande en hjælp for os til at identificere, hvordan vi kan forhindre dødsstraf? Eller handler vores beslutning ikke om dødsstraf, men på en eller anden måde om disse påstande?
<SPEAKER ID="230" NAME="Marie-Christine Vergiat" LANGUAGE="FR">
Hr. Preda! Vi deltog i samme møde, men vi har ikke samme opfattelse af disse møder torsdag eftermiddag. Jeg er imod forskelsbehandling, når det drejer sig om menneskerettigheder. For nogle lande overdriver vi, vi kommer med generelle udtalelser, mens vi for andre kun tager hensyn til specifikke situationer. Det møde, hvor vi skulle udarbejde denne beslutning, var i det lys en farce fra starten, og derfor gik jeg.
<P>
(Taleren accepterede et spørgsmål i henhold til forretningsordenens artikel 149, stk. 8)
<SPEAKER ID="231" NAME="Charles Tannock" AFFILIATION="ECR">
(EN) Hr. formand! Jeg vil gerne spørge fru Vergiat, om det er rigtigt, at hendes had i virkeligheden er direkte rettet mod USA i denne krig mod terror og ikke mod dødsstraf? Jeg har aldrig hørt hendes gruppe fordømme henrettelser af mennesker i lande som Cuba eller endog i Kina, hvor det desværre ofte sker.
<SPEAKER ID="232" NAME="Marie-Christine Vergiat" LANGUAGE="FR">
Hr. Tannock! Jeg henviser Dem til mine udtalelser om Cuba. Jeg sagde, at jeg fordømmer overtrædelser af menneskerettigheder over alt i verden, i Cuba og alle andre steder.
<P>
Jeg har ikke brug for prædikener fra Dem i den sammenhæng. Jeg forsvarer ikke kristne mod muslimer. Jeg forsvarer alle mennesker på denne planet, så de kan leve frie og lige - alle sammen!
<SPEAKER ID="233" NAME="Cristian Dan Preda" LANGUAGE="RO">
Hr. formand! Jeg vil gerne foreslå, at vi henholder os til al-Nashiri-sagen. Der er mulighed for, at militærdomstolen idømmer Abd al-Rahim al-Nashiri dødsstraf. Jeg vil som hr. Tannock minde Dem om, at al-Nashiri er anklaget for meget alvorlige forbrydelser, bl.a. deltagelse i angreb mod et amerikansk hangarskib og olietankeren MV Limburg. Vores principielle modstand mod dødsstraf skal få de amerikanske myndigheder til ikke at idømme dødsstraf.
<P>
På den anden side vil jeg gerne sige, at Det Europæiske Folkepartis Gruppe (Kristelige Demokrater) har opfattet og fortsat opfatter et stærkt transatlantisk forhold som en prioritering, da dette er baseret på en overbevisning om eksistensen af et sæt fælles værdier og respekt for menneskerettigheder. Alle her i salen står sammen om at afvise alle terrorhandlinger og udtrykke støtte til ofrene for disse angreb. Men jeg beklager, at et demokrati som USA og diktaturer, som fru Vergiat forsvarer, eksplicit eller implicit bliver sat i samme bås.
<P>
(Taleren accepterede et spørgsmål i henhold til forretningsordenens artikel 149, stk. 8)
<SPEAKER ID="234" NAME="Ana Gomes" LANGUAGE="EN">
Hr. formand! Jeg vil spørge hr. Preda om, hvad han har at sige til, at mange kolleger her til formiddag, også jeg, hørte Thomas Hammarberg, Europarådets menneskerettighedskommissær, sige klart og tydeligt, at han kunne bekræfte de alvorlige mistanker om eksistensen af hemmelige interneringslejre i Polen, Litauen og Rumænien, og at han forventede, at undersøgelserne ville blive fortsat.
<P>
Jeg vil med det samme sige, at jeg ikke på nogen måde er fjendtligt indstillet over for USA. Jeg har kun beundring for et USA, der forsvarer retsstatsprincippet og menneskerettighederne, og for et USA, der adskiller sig fra terrorister, hvis mål er at forringe retsstatsprincippet og overtræde demokrati og menneskerettigheder.
<SPEAKER ID="235" NAME="Cristian Dan Preda" LANGUAGE="RO">
Hr. formand! Tillad mig at benytte lejligheden til at sige, at jeg dybt beklager, at De i hele denne diskussion ikke på noget tidspunkt har troet på de rumænske myndigheders udtalelser. Jeg vil minde Dem om, at Rumænien er medlem af EU, og jeg mener, at vi i det mindste kan tro på vores partnere. Jeg vil minde Dem om, at de rumænske myndigheder altid har leveret alle oplysninger til disse internationale undersøgelser. Alle efterforskerne har fået adgang til lufthavnene i Otopeni, Bukarest og Constanţa og til basen i satellitcentret Torrejón. Undersøgelsen er altid foregået i en samarbejdets ånd, og disse handlinger kan ikke underbygges troværdigt. Jeg forstår virkelig ikke, hvor De i dette spil, hvor man bare udslynger de samme svar hele tiden, aldrig tror på myndighederne i et partnerland. Fru Gomes, Rumænien er med i EU og bør ikke forveksles med de lande, vi drøfter her i salen hver torsdag.
<P>
(Taleren accepterede et spørgsmål i henhold til forretningsordenens artikel 149, stk. 8)
<SPEAKER ID="236" NAME="Marie-Christine Vergiat" LANGUAGE="FR">
Hr. formand! Jeg noterer mig, at hr. Preda taler uden om den situation, vi diskuterede, for at hjælpe Rumænien, men det var ikke det, jeg sagde.
<P>
Jeg beklager, at han slynger, hvad jeg opfatter som fornærmelser i ansigtet på mig. Jeg beklager, hr. Preda, men jeg har aldrig her i salen eller på noget som helst tidspunkt i mit liv forsvaret et eneste diktatur i verden. Jeg har altid taget afstand fra alle overtrædelser af menneskerettigheder, uanset hvor de begås.
<P>
Jeg vil derfor i al venlighed bede ham trække sine bemærkninger om mig tilbage. På forhånd tak.
<SPEAKER ID="237" NAME="Cristian Dan Preda" LANGUAGE="RO">
Hr. formand! Jeg havde forstået, at der blev stillet et spørgsmål, men jeg har ikke fået noget. Det, jeg vil sige, er, at jeg stadig føler, at det er forkert, at vi kan sætte lighedstegn mellem demokratier som USA eller EU's medlemsstater og lande og samfund, hvor magten udøves af et autoritært eller totalitært regime, hvor mange borgere udsættes for omfattende overgreb. Det var, hvad jeg ønskede sige. Hvis fru Vergiat følte sig fornærmet af det, beklager jeg det meget.
<SPEAKER ID="238" NAME="Renate Weber" LANGUAGE="EN">
Hr. formand! Jeg ved ikke, om vi skal til at stemme om denne beslutning, men vi skal under alle omstændigheder gøre det efter forhandlingen. Dette er et godt eksempel på, hvad det vil sige at være konsekvente over for vores egen principper og værdier, for Parlamentet har ved mange lejligheder udtalt sig imod dødsstraf, uanset hvor den eksekveres. Det har også talt om, hvad en retfærdig rettergang er. Disse to grundlæggende menneskerettighedsspørgsmål er på spil i al-Nashiri-sagen.
<P>
En retfærdig rettergang udelukker militærkommissioner. Vi har allerede kritiseret dette system, fordi det i alle henseender overtræder internationale standarder for en retfærdig rettergang. I denne sag risikerer den saudiarabiske statsborger desuden dødsstraf afsagt af en militærkommission, selv om FN's særlige rapportør om udenretslige henrettelser specifikt har bedt USA om ikke at føre sager, hvor den maksimale straf er dødsstraf, ved militærkommissioner.
<P>
ALDE-Gruppen i Parlamentet vil gøre alt for at bekæmpe terrorisme, men uden på nogen måde at give køb på respekt for menneskerettigheder og grundlæggende friheder.
<SPEAKER ID="239" NAME="Barbara Lochbihler" LANGUAGE="DE">
Hr. formand, hr. Oettinger! Den siddende amerikanske regering talte oprindeligt for at lukke interneringslejren i Guantánamo.
<P>
Desværre har denne regering ikke kunnet følge denne meddelelse til dørs. Det omfattede ellers nedlukning af militærkommissionerne, fordi de ikke opfylder kravene til en rimelig rettergang. Dette gør det forhold, at der snart kan afsiges en dødsstraf, og truslen om at eksekvere den, så meget desto mere dramatisk. Derfor opfordrer vi i vores beslutning indtrængende alle EU-institutioner og medlemsstaterne til at gøre alt for at forhindre, at al-Nashiri bliver henrettet.
<P>
Vi opfordrer igen USA til at indføre et moratorium for dødsstraf og gå med i den verdensomspændende bevægelse, hvor 96 stater har truffet en uomstødelig beslutning om at afskaffe dødsstraf. Antallet af stater, hvor der stadig er dødsstraf, og hvor den stadig eksekveres, er faldet til 58. Dette er en positiv udvikling.
<P>
Hr. al-Nashiri sad fængslet i et hemmeligt fængsel i Polen, der var oprettet af CIA, hvor han blev udsat for intens tortur. Vi europæere skal endelig acceptere vores fælles ansvar for disse alvorlige overtrædelser af menneskerettighederne. Praksis med at fortie det, feje det ind under gulvtæppet og tillade, at de ansvarlige ikke retsforfølges, må ikke fortsætte. I dagens forhandling viser også, at det ikke hjælper at tale overfladisk om antiamerikanske eller antieuropæiske følelser. I stedet skal vi forholde os til fakta, også de kilder, fru Gomez nævnte. Desuden har FN's særlige rapportør om tortur fremsendt et nyttigt dokument til det sidste udvalgsmøde, der beviser, at CIA har oprettet fængsler af den slags i Polen.
<SPEAKER ID="240" NAME="Bernd Posselt" LANGUAGE="DE">
Hr. formand! USA er ikke det største demokrati i verden, som en anden taler sagde. Det er det tredjestørste. Men jeg tror ikke, at USA bliver imponeret, hvis det næststørste demokrati i verden efter Indien - EU - bryder sammen i en intern polemik om dette vigtige emne.
<P>
Det er alt for alvorligt, og det er med rette blevet sagt, at vores partnerskab med USA er baseret på menneskerettigheder. Vi kæmper for at støtte det internationale retsstatsprincip. Guantánamo er et område, hvor national og international lov ikke finder anvendelse, og det strider dermed mod principperne i folkeretten. Vi kæmper mod militær jurisdiktion og for retsstatsprincippet, som ikke er foreneligt med militær jurisdiktion. Vi kæmper for retten til liv, og det er ikke foreneligt med dødsstraf. Vi kæmper for menneskerettigheder, og disse menneskerettigheder overtrædes i Guantánamo. Derfor skal vi gøre det helt klart for en vigtig allieret som USA, at vi ikke er rede til at acceptere dette. Det har været Parlamentets holdning lige fra begyndelsen og på tværs af alle grupper. Det har også været holdningen i Det Europæiske Folkepartis Gruppe (Kristelige Demokrater). Guantánamo skal lukkes. Selv terrorister har menneskerettigheder, men de skal naturligvis have en passende straf af hensyn til deres ofre. Men det skal ske gennem en retfærdig retssag.
<P>
(Taleren accepterede et spørgsmål i henhold til forretningsordenens artikel 149, stk. 8)
<SPEAKER ID="241" NAME="Charles Tannock" AFFILIATION="ECR">
(EN) Hr. formand! Jeg har enorm respekt for Bernd Posselt. Det største demokrati i verden er naturligvis Indien. Jeg har aldrig hørt EU beskrevet som et land før. Kan han bekræfte, hvorvidt dette er holdningen i hans gruppe nu, at EU er et land lige som Indien, Brasilien, Amerika, de store demokratier i verden?
<SPEAKER ID="242" NAME="Bernd Posselt" AFFILIATION="PPE">
(DE) Hr. formand! Jeg følger i Winston Churchills tradition - han sagde: "Vi skal bygge Europas Forenede Stater".
<SPEAKER ID="243" NAME="Justas Vincas Paleckis" LANGUAGE="EN">
Hr. formand! Dødsstraffens fortsatte eksistens i USA og situationen i Guantánamo Bay undergraver USA's legitimitet som vores partner i kampen for menneskerettigheder. Jeg værdsætter i høj grad præsident Obamas tidligere opfordringer til at lukke Guantánamo, men den amerikanske regering har endnu ikke taget endelige skridt til at reagere på disse opfordringer eller gøre noget for at reformere deres behandling af tilbageholdte, især al-Nashiri-sagen.
<P>
Det er umuligt at forklare for borgerne i Europa eller i verden, hvorfor dødsstraffen, der er afskaffet i Ukraine, Rusland, Aserbajdsjan og andre steder i Europa undtagen Belarus stadig findes i USA. Jeg tror ikke, det varer så længe, før vi får gode nyheder fra USA på dette område.
<SPEAKER ID="244" NAME="Marietje Schaake" LANGUAGE="EN">
Hr. formand! Ingen kan være uenig i, at terrorisme skal forhindres, og at mistænkte skal stilles til ansvar, stilles for en dommer ved en retfærdig rettergang, men i den såkaldte krig mod terror risikerer vi at skade netop de friheder og værdier, som vi påstår, at vi forsvarer mod at blive ødelagt af terrorisme. Hvis vi tillader en underminering af de grundlæggende rettigheder og principper, lader vi terroristerne vinde. Hvis vi handler uretfærdigt, bliver vi mindre troværdige og endog svage.
<P>
En af præsident Obamas første milepæle var at erklære krigen mod terror for afsluttet. Men det er skuffende, at det ikke er lykkedes at lukke Guantánamo Bay, og vi skal også se på os selv her i Europa. Vi er uvillige til at modtage de resterende tilbageholdte, og vi skal have klarhed over deltagelsen i overførsler og udenretslige handlinger, herunder tortur, på europæisk jord. Ja, vi skal fastholde de højeste standarder og åbne disse mørke sider af den nyere EU-historie. Det betyder, at vi åbent skal tale om de implicerede lande. Selv her i Parlamentet ser dette ud til at være vanskeligt.
<P>
EU og USA skal arbejde sammen, ikke om at overtræde menneskerettigheder, men for at håndtere de mest presserende trusler i vores verden. Vi har generelt de samme værdier, men forskellen i vores holdning til dødsstraf, som jeg er stolt over at sige er helt forbudt i Europa, gør vores fælles stemme mindre effektiv og troværdig i resten af verden. Lad os gå foran med et godt eksempel i den frie verden, og lad os blive kendt for vores respekt for menneskerettigheder, uanset om vi behandler venner eller fjender.
<SPEAKER ID="245" NAME="Heidi Hautala" LANGUAGE="EN">
Hr. formand! Jeg vil gerne takke alle de kolleger, der har mindet mig om, at menneskerettigheder kun kan være baseret på ikkeforskelsbehandling af alle overtrædelser af menneskerettigheder, uanset hvor de sker. Det gælder, uanset om de forekommer i eller uden for EU. Jeg mener, at tiden nu er inde til, at Parlamentet igen ser på muligheden af at inddrage EU's medlemsstater i disse udleveringer og hemmelige interneringslejre.
<P>
Ingen bør være bange for at se sandheden i øjnene, og Parlamentet kan bestemt med en ny betænkning om dette emne kaste lys over det og ligeledes bortvejre uberettigede påstande og mistanker.
<P>
Som der blev sagt her til formiddag, forklarede Europarådets menneskerettighedskommissær, som jeg er en stor beundrer af, Thomas Hammarberg, at denne historie ikke er slut, at den fortsætter, og at han inderligt ønskede, at Parlamentet ville samarbejde med Europarådet om dette vigtige emne.
<SPEAKER ID="246" NAME="Paul Murphy" LANGUAGE="EN">
Hr. formand! De imperialistiske magters hykleri og deres dobbeltmoralske snak om menneskerettigheder legemliggøres med al ønskelig tydelighed bag pigtråden i Guantánamo Bay. WikiLeaks har nu givet et endnu klarere billede af de groveste overtrædelser af menneskerettighederne, som finder sted der - den udbredte brug af waterboarding, andre former for brutal tortur for at afæske fangerne tilståelser og oplysninger - og de afslørede også, at hundredvis af mennesker blev tilbageholdt på Guantánamo uden reelle beviser mod dem.
<P>
Alligevel har Barrack Obama ikke blot skrinlagt sit løfte om at lukke dette forfærdelige fængsel, han har endog godkendt, at fangernes sager genoptages for en militærdomstol. Dette helvede på jord skal lukkes øjeblikkeligt, og alle fangerne skal have adgang til en retfærdig rettergang i en civil retssal, alle CIA's hemmelige torturfængsler i Europa skal lukkes, brugen af Shannon-lufthavnen i Irland til militærfly og fly med fanger til udlevering skal der sættes en stopper for, og den barbariske dødsstraf skal indstilles.
<P>
(Taleren accepterede et spørgsmål i henhold til forretningsordenens artikel 149, stk. 8)
<SPEAKER ID="247" NAME="Cristian Dan Preda" AFFILIATION="PPE">
(RO) Hr. formand! Jeg vil gerne spørge hr. Murphy, om han også meget hurtigt kan beskrive, hvordan politiske fanger torteres i Cuba.
<SPEAKER ID="248" NAME="Paul Murphy" AFFILIATION="GUE/NGL">
(EN) Hr. formand! Som fru Vergiat støtter jeg ikke tortur. Jeg støtter ikke overtrædelser af menneskerettigheder nogen steder. Her troede jeg, vi talte om Guantánamo Bay. Jeg troede, vi talte om hemmelige fængsler. Jeg troede, vi talte om grove overtrædelser af menneskerettigheder, og jeg tror, at sådanne sker i verdens største imperialistmagt, USA, og dem bør vi fordømme.
<SPEAKER ID="249" NAME="William  Dartmouth" LANGUAGE="EN">
Hr. formand! Guantánamo er vigtigt, men lad os sætte det i perspektiv. Det samlede antal fanger i Guantánamo siden åbningen er 775. Hvis De ser rundt i salen her, så ville der være plads til alle de 775 personer, der nogensinde har været tilbageholdt i Guantánamo.
<P>
Naturligvis lægger Parlamentet stor vægt på den personlige frihed og en retfærdig rettergang, og det med rette, men vi må også erkende, at nogle fanger udgør et problem. Der er f.eks. en britisk borger, som blev anholdt på slagmarken i Afghanistan med våben på sig og med en sort turban som talibanerne, og han forklarede, at han var i Afghanistan for at tage et computerkursus.
<P>
Parlamentets bekymring for absolut uangribelige retssager i Guantánamo er imponerende. Men jeg vil sige til Parlamentet, at de personlige friheder i henhold til loven rundt omkring i verden ville have det bedre, hvis Parlamentet interesserede sig mere for den europæiske arrestordre. Med en europæiske arrestordre overgår og tilsidesætter man den juridiske beskyttelse mod vilkårlig anholdelse, og 500 mio. mennesker i Europa er omfattet af den, mens der nu kun er 171 fanger tilbage i Guantánamo.
<SPEAKER ID="250" NAME="Sergio Paolo Francesco Silvestris" AFFILIATION="PPE">
(IT) Hr. formand! For fem dage siden hørte vi, at fem af de formodede gerningsmænd bag angrebet den 11. september på Twin Towers var formelt anklaget for anden gang, og at Obamas administration dermed formelt havde åbnet mulighed for, at disse personer kunne blive stillet for en militærkommission i fængslet i Guantánamo-lejren.
<P>
Trods min afstandtagen fra og fordømmelse af alle terrorangreb og fundamentalistisk terror finder jeg det nødvendigt at opfordre til afskaffelse af dødsstraf i alle sager og under alle omstændigheder. Det siger jeg, fordi vi er imod enhver krænkelse af de grundlæggende menneskerettigheder, altid og uanset hvor de sker.
<P>
Vi har allerede fordømt krænkelsen af Guillermo Fariñas ret til at komme her til Strasbourg for at modtage Sakharovprisen. Her taler vi om den hr. Fariñas som medlemmerne af Den Europæiske Venstrefløjs Fællesgruppe/Nordisk Grønne Venstre ikke ønskede at tildele prisen, fordi de sagde, at tildelingen af Sakharovprisen var blevet udnyttet til politiske formål.
<SPEAKER ID="251" NAME="Jacky Hénin" AFFILIATION="GUE/NGL">
(FR) Hr. formand! Her har vi et prima eksempel på, hvordan EU udnytter menneskerettighedsspørgsmålet til egen fordel! Vi nægter helt klart at fordømme USA for landets kriminelle holdning til Guantánamo. Vi nægter at anerkende EU's medlemsstaters ansvar for at tillade fængsling og tortur i CIA's hemmelige fængsler.
<P>
Vi nægter at tale om de mindreårige, der er fængslet og torteres af USA i Guantánamo, selv om de af UNICEF er betegnet som børnesoldater, der er blevet anholdt, men vi tøver ikke med at tage afstand fra forråede diktaturer og stemmer for sanktioner mod andre lande. Men når det drejer sig om os selv og USA, er menneskerettighederne åbenbart ikke så stort et problem.
<P>
Vi kræver samme menneskerettigheder for alle. Vi ønsker også, at vores indstilling alene bestemmes af ønsket om at tjene folket, og derfor ønsker vi, at USA bliver anklaget for overtrædelse af menneskerettighederne, og at EU's medlemsstater bliver fundet skyldige i medvirken. Den internationale lovgivning skal anvendes til alle tider, og tortur og drab i krigen mod terrorisme skal ophøre.
<P>
Sidst, men ikke mindst, og det er værd at gentage, skal Guantánamo-lejren lukkes, og Cuba skal atter have kontrol over hele sit område.
<SPEAKER ID="252" NAME="Eduard Kukan" AFFILIATION="PPE">
(EN) Hr. formand! Lige som retten til liv har en helt særlig plads blandt menneskerettighederne, har dødsstraf ingen plads i demokratiske samfund. I dag er Europa den eneste region i verden, hvor dødsstraf er afskaffet, med Belarus som den eneste triste undtagelse. Jeg vil gerne understrege, at EU stadig kæmper for at få afskaffet dødsstraffen overalt i verden.
<P>
Der er ingen tvivl om, at det transatlantiske forhold er uvurderligt for EU, lige som vores samarbejde i kampen mod terrorisme. Alligevel vil jeg gerne benytte lejligheden til at støtte opfordringen til de amerikanske myndigheder om ikke at idømme Abd al-Rahim al-Nashiri dødsstraf.
<P>
Til sidst tilslutter jeg mig alle de kolleger, der opfordrer lande med dødsstraf til at følge den europæiske model, forbyde dødsstraf og gøre dens afskaffelse til en almindeligt accepteret værdi. Alle henrettelser skal fordømmes, uanset hvor de sker.
<SPEAKER ID="253" NAME="Corina Creţu" AFFILIATION="S&amp;D">
(EN) Hr. formand! Jeg er enig med min kollega i, at vi, når vi fremsætter en så alvorlig anklage mod et land, skal være sikre på, at vi har alle de nødvendige oplysninger. Jeg tror ikke, dette handler om dobbeltmoral, det handler om ærlighed og om at få alle relevante oplysninger.
<P>
Vedrørende vores emne er USA ansvarlig for de fængsledes rettigheder og har moralsk pligt til at afskaffe dødsstraf. Da de transatlantiske forbindelser primært er baseret på et sæt af fælles værdier, håber jeg, at de amerikanske myndigheder vil være mere modtagelige over for EU's indsats for at få afskaffet dødsstraf over alt i verden.
<P>
(RO) Og nu til noget andet - jeg vil gerne svare hr. Preda. At vi støtter afskaffelse af dødsstraf betyder ikke, at vi ikke værdsætter vores strategiske partnerskab med USA, som vi ønsker for både EU og vores lande. Forholdet til USA er ikke kun en prioritering for Deres gruppe, Det Europæiske Folkepartis Gruppe (Kristelige Demokrater), men også for Gruppen for Det Progressive Forbund af Socialdemokrater i Europa-Parlamentet, og sådan vil det også være fremover.
<SPEAKER ID="255" NAME="Raül Romeva i Rueda" AFFILIATION="Verts/ALE">
(EN) Hr. formand! Jeg vil gerne fremhæve sagen mod Abd al-Nashiri. Han er ikke kun symbolsk på grund af Guantánamo og dødsstraffen, men også fordi han er et af de kun to navngivne ofre for de hemmelige tilbageholdelser i Europa. Han har faktisk fået status som offer i den polske retsundersøgelse sammen med Abu Zubaydah og fået et vist konkret håb om, at ansvarlighedsprocessen kan gøre fremskridt i Europa.
<P>
Jeg mener derfor, det er meget vigtigt, at den endelige beslutning omfatter en klar opfordring til en fuldstændig, effektiv undersøgelse af EU's medlemsstaters medvidenhed og deres udleveringer og programmer for hemmelige tilbageholdelser. Men som Amnesty har sagt, er det vigtigt at forbinde dem med TDIP-rapporten og med den opfølgning, som Udvalget om Borgerrettigheder, Retlige og Indre Anliggender (LIBE) har vedtaget at tage op i en ny initiativbetænkning. Europa-Parlamentets arbejde med ansvarlighedsspørgsmålet er centralt for at fastholde disse emner på EU's dagsorden.
<SPEAKER ID="256" NAME="João Ferreira" AFFILIATION="GUE/NGL">
(PT) Hr. formand! Her har vi endnu et trist eksempel på den dobbeltmoral, der så ofte kan ses her i Parlamentet. Denne forhandling handler om overtrædelse af menneskerettigheder begået af de amerikanske myndigheder, om vilkårlige, ulovlige tilbageholdelser, afvisning af retten til en retfærdig rettergang, udøvelse af tortur og dødsstraf.
<P>
Nogle af disse overtrædelser blev bevisligt begået med medlemsstaternes medvirken, idet de stillede deres område til rådighed for CIA. Men i det fælles beslutningsforslag er der desværre ikke et eneste ord om fordømmelse af de amerikanske myndigheder eller af de europæiske lande, der medvirkede ved deres aktiviteter. Den slags ord er ellers ikke en mangelvare, når det drejer sig om at fordømme visse andre lande! I denne sag bliver krav ofte opblødt til anmodninger, og den foretrukne tilgang er i beslutningens første punkt at understrege det tætte transatlantiske forhold baseret på fælles værdier og respekt for menneskerettigheder. De kan se, hvad den respekt er værd. Det er begrædeligt, men meget afslørende.
<P>
I stedet for at fremsætte en appel om lukning af Guantánamo-lejren ville det være mere relevant at opfordre til en genetablering af Cubas suverænitet over denne del af deres land, som holdes ulovligt besat af USA.
<SPEAKER ID="257" NAME="Eija-Riitta Korhola" AFFILIATION="PPE">
(FI) Hr. formand! Vi er bestemt alle enige om en ting: EU skal fortsat samarbejde tæt om at få bekæmpet den internationale terrorisme. Men vi skal gøre det meget mere klart, at krigen mod terror ikke må føres på bekostning af menneskerettigheder og andre grundlæggende værdier.
<P>
EU har længe bekæmpet tortur og dødsstraf, og det gælder også i sagen mod al-Nashiri. To vigtige principper må ikke glemmes: et ubetinget nej til dødsstraf, og at krigen mod terror også skal være en krig mod årsagerne til terrorisme. Som De ved, er vores transatlantiske forbindelser baseret på værdier, som vi har været fælles om længe, såsom universelle menneskerettigheder og retten til en retfærdig rettergang. Derfor skal USA efterforske sine militærdomstole, lukke Guantánamo og afholde sig fra tortur i alle situationer.
<SPEAKER ID="258" NAME="Filip Kaczmarek" AFFILIATION="PPE">
(PL) Hr. formand! Mange kolleger hat talt om bevis for eksistensen af interneringslejre i Polen og Rumænien og beviser for brug af tortur. Jeg vil inderligt opfordre til, at disse beviser overdrages til Polens anklagemyndighed, for sagen bliver nu undersøgt i Polen. Anklagemyndigheden er uafhængig og også uafhængig af regeringen, og undersøgelsen foregår under tilsyn af Helsinki-stiftelsen for Menneskerettigheder. Guantánamo-fangernes advokater indgår i undersøgelsen, så hvis der findes beviser, bør de overgives til den polske anklagemyndighed, så de kan blive undersøgt. I forrige valgperiode skulle et parlamentsudvalg undersøge sagen. Et af medlemmerne af dette udvalg siger i dag i Polen, at der er bevis i form af et dokument underskrevet af den tidligere socialistiske premierminister i Polen, som var ansvarlig for spørgsmålet om interneringslejren. Forespurgt om, hvorvidt han havde set dette dokument sagde han, at han ikke havde set det, men hørt om det. Så jeg håber, at de, der ligger inde med beviser og dokumenter, vil udlevere dem og ikke bare tale om dem.
<SPEAKER ID="259" NAME="Sari Essayah" AFFILIATION="PPE">
(FI) Hr. formand! Det skal siges, at denne forhandling og det politiske mundhuggeri mellem os ikke ganske har været til gavn for denne beslutning eller vist, at vi her i Parlamentet og enstemmigt i hele EU ønsker at forsvare den enkeltes ret til en retfærdig rettergang, og at vi er imod dødsstraf.
<P>
Vi er kategorisk imod dødsstraf, uanset hvilke forbrydelser den anklagede måtte være skyldig i. Som det fremgår af mange af indlæggene, er anklagerne mod al-Nashiri meget alvorlige. Han anklages for terrorhandlinger, hvor snesevis af mennesker er blevet dræbt. Det er følgelig med denne beslutning, at vi ønsker at sige, at vi bestemt ikke kan acceptere det, han har gjort. Vi støtter ikke terrorisme, men vi ønsker at forsvare princippet om, at alle har ret til en retfærdig rettergang, og vi ønsker dødsstraffen afskaffet.
<SPEAKER ID="260" NAME="Günther Oettinger" LANGUAGE="DE">
Hr. formand, mine damer og herrer! EU arbejder tæt sammen med USA i kampen mod terror. Alligevel tillægger vi det stor betydning at beskytte menneskerettigheder som led i processen med bekæmpelse af terrorisme. I juni sidste år udarbejdede vi - EU og USA - en fælles erklæring om bekæmpelse af terrorisme, hvor det hedder, at krigen mod terror skal føres i henhold til grundlæggende værdier og retsstatsprincippet. I aftalen specificeres det, at alle retssager mod terrormistænkte skal foregå inden for ordentlige retlige rammer, der sikrer, at man overholder den korrekte retspleje, og garanterer en retfærdig rettergang, der så vidt muligt skal være åben for offentligheden og gennemføres effektivt.
<P>
EU har i mange år opfordret til lukning af lejren i Guantánamo Bay. Vi mener ikke, at langvarig fængsling uden en retssag er forenelig med folkeretten. EU bifaldt derfor præsident Obamas meddelelse for et par år siden om, at lejren ville blive lukket inden for et år. Vi har vedtaget nogle fælles rammer sammen med USA, der danner grundlag for løsladelse og indrejsetilladelse til EU's medlemsstater for nogle af de tidligere fanger. Vi er stadig rede til at arbejde tæt sammen med USA om yderligere foranstaltninger med henblik på at lukke lejren.
<P>
Trods præsidentens dekret fra marts i år, hvor han officielt gav tilladelse til, at nogle fanger skulle blive længere i Guantánamo, håber EU, nej, forventer EU, at USA's regering fortsat vil drøfte dette spørgsmål i Kongressen og arbejde på at få lukket lejren hurtigst mulig.
<P>
EU og medlemsstaterne er imod dødsstraf under alle forhold. Vi forsvarer denne holdning i vores forbindelser med alle lande i verden. I overensstemmelse med EU's retningslinjer for dødsstraf udøver vi et stærkt pres på USA for at få landet til at afskaffe dødsstraf på nationalt plan og på delstatsplan, og vi opfordrer også til benådning i enkeltstående sager. Vi er derfor bekymrede over fanger, der risikerer dødsstraf.
<P>
Vi formoder ikke, at de amerikanske myndigheder endnu har besluttet, om Muhammed al-Nashiri og de fem andre, der er anklaget for medvirken i terrorangrebene for 10 år siden, kan blive dødsdømt af retten. Jeg kan forsikre Dem for, at EU følger sagerne nøje og regelmæssigt vil udtrykke sin bekymring over dødsstraffen og retssagens retfærdighed over for de amerikanske myndigheder på en hensigtsmæssig måde.
<SPEAKER ID="261" NAME="Formanden">
Forhandlingen er afsluttet.
<P>
Afstemningen finder sted om lidt.
<P>
Skriftlige erklæringer (artikel 149)
<SPEAKER ID="262" NAME="Monica Luisa Macovei" LANGUAGE="RO">
Den saudiarabiske statsborger Abd al-Rahim al-Nashiri blev anholdt af USA i 2002 og overført til Guantánamo-lejren i 2006, anklaget for krigsforbrydelser og terrorisme. Den amerikanske statsadvokat opfordrede til, at han skulle have en dødsstraf. De amerikanske myndigheder beslutter den 30. juni 2011, om de vil tilslutte sig denne straf, således at han stilles for en militærkommission, der så afsiger dom. Terrorisme skal fordømmes, og de skyldige skal straffes. Alle. Men alle skal have ret til en retfærdig rettergang. Dødsstraf hører ikke hjemme i et land, der forsvarer menneskelig værdighed, der er selve kernen i menneskerettighederne. Også jeg opfordrer Kommissionen og Rådet til at anmode de amerikanske myndigheder om at afskaffe dødsstraf og sikre, at denne borger får en retfærdig rettergang.
<SPEAKER ID="263" NAME="Kristiina Ojuland" LANGUAGE="EN">
USA's forsvarsministerium og dets agenturer har åbenlyst tilsidesat folkeretten, især Genèvekonventionen med hensyn til Guantánamo Bay-interneringslejren. Det er uacceptabelt, at USA, der betragtes som bannerfører for menneskerettigheder og demokrati, har mishandlet og torteret fanger i lejren. EU insisterer på, at USA lukker lejren øjeblikkelig og foretager en uafhængig og upartisk undersøgelse af de påståede overtrædelser af menneskerettighederne, der er blevet begået i lejren. Dødsstraf bør ikke eksekveres i et demokratisk land. Derfor opfordrer vi de amerikanske myndigheder til ikke at gennemføre den for Abd al-Rahim al-Nashiri eller i de andre sager. EU og medlemsstaterne burde overtale USA til at indføre et moratorium for dødsstraf. Af hensyn til EU's troværdighed skal vi for enhver pris undgå at udvise dobbeltmoral i principielle sager som denne.
