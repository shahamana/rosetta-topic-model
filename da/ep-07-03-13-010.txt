<CHAPTER ID="010">
Stemmerettelser og -intentioner
<SPEAKER ID="132" NAME="Avril Doyle" AFFILIATION="PPE-DE">
(EN) Hr. formand! Jeg tager ordet på egne og mindst 100 andre medlemmers vegne, som ikke fik stemt ved de to afstemninger ved navneopråb om de to Parish-betænkninger. Vi var til stede, men da vi havde fået vores kort frem, kunne vi ikke længere få vores stemme registreret. Jeg vil gerne have min stemme registreret som "for" i begge afstemninger ved navneopråb om Parish-betænkningerne.
<P>
Jeg vil bede Dem tage hensyn til, at bogstaveligt talt mere end 100 medlemmer ikke kom med i de to afstemninger, fordi de var sat øverst på dagsordenen i dag, og der ikke var flere afstemninger ved navneopråb. Sådan bliver medlemmer normalt ikke behandlet. Det er ikke Deres fejl, hr. formand: Det er ikke Dem, der sætter dagsordenen, men jeg vil bede Dem tage hensyn til dette.
<SPEAKER ID="133" NAME="Anja Weisgerber" AFFILIATION="PPE-DE">
(DE) Hr. formand! Jeg vil godt tilslutte mig det, som fru Doyle sagde. Jeg var også til stede under hele seancen, men jeg havde ikke mit kort på mig og vil derfor gerne have ført til protokols, at jeg også stemte ja under afstemningen ved navneopråb.
<SPEAKER ID="134" NAME="Gérard Deprez" AFFILIATION="ALDE">
(FR) Hr. formand! Jeg var til stede under Parish-afstemningen. Jeg stemte for de to betænkninger, men desværre havde jeg glemt at stikke mit kort ind i den lille boks, så min stemme blev ikke registreret. Jeg vil gerne have, at det bliver taget til referat.
<SPEAKER ID="135" NAME="Formanden">
De skal ikke alle sammen komme med samme historie, den ene efter den anden. De må fortælle, hvad De har stemt, til den tjeneste, der er ansvarlig for mødet.
<SPEAKER ID="136" NAME="Marcin Libicki" AFFILIATION="UEN">
(PL) Hr. formand! Jeg hedder Marcin Libicki, og jeg vil på egne og hr. Kamińskis vegne sige, at vi stemte for, og at kortet heller ikke fungerede.
<SPEAKER ID="137" NAME="James Nicholson" AFFILIATION="PPE-DE">
(EN) Hr. formand! Som formand for kvæstorerne kan jeg fortælle, at mange medlemmer allerede har kontaktet mig om dette. Vi anbringer aldrig afstemninger ved navneopråb som de to første punkter på dagsordenen under afstemningstiden, fordi vi ved, at medlemmerne er på vej til deres pladser og skal finde deres kort frem. Jeg mødte en af næstformændene, der løb af sted for at hente sit kort, som han havde glemt. Jeg mener, at Parlamentets tjenester skal kigge på dette, og jeg mener, at vi skal beslutte, at medlemmerne var på plads i dag, for dette vil blive en katastrofe for os. Jeg kan forestille mig, at vi får 100 henvendelser hos kvæstorerne fra medlemmer, der fortæller os, at de var her og har stemt. Så vil De ikke viderebringe dette til Formandskonferencen, eller hvem der nu måtte have ansvaret? Kvæstorerne har ikke tid til at tage sig af det, hver gang folk ikke kan møde op, og vi har kun to afstemninger ved navneopråb.
<SPEAKER ID="138" NAME="Formanden">
Punktet bliver måske taget op i Præsidiet eller med kvæstorerne. Men uanset hvad, så er afstemninger ved navneopråb angivet på stemmelisterne, som alle skal have til rådighed og skal konsultere, inden de kommer herhen.
<SPEAKER ID="139" NAME="Jerzy Buzek" AFFILIATION="PPE-DE">
(PL) Hr. formand! Jeg vil blot tilslutte mig det, som de tidligere talere har sagt om afstemningsproceduren og tilrettelæggelsen af den slags vigtige afstemninger, som optælles elektronisk først. Jeg støtter det, som de foregående talere har sagt.
<SPEAKER ID="140" NAME="Formanden">
Det var Deres egen gruppe, hr. Buzek, som bad om det.
<SPEAKER ID="141" NAME="Jacek Protasiewicz" AFFILIATION="PPE-DE">
(PL) Hr. formand! Jeg vil gøre opmærksom på, at min maskine ikke fungerede under kontrolafstemningen om punkt 20 i betænkningen af fru Sartori, og derfor kunne jeg ikke stemme imod den foreslåede tekst.
<P>
Nu, hvor jeg har ordet, vil jeg benytte lejligheden til at støtte det, som de foregående talere har sagt, og jeg vil også sige, at jeg, selv om der ikke fandt nogen formel afstemning sted, stemte for de to betænkninger af hr. Parish. På det tidspunkt fungerede maskinen heller ikke, selv om det var i begyndelsen af afstemningstiden.
<P>
(Mødet udsat kl. 12.30 og genoptaget kl. 15.05)
